{"url": "http://standartnews.com/lyubopitno/obzor_miliarder_izprati_kolata_si_v_kosmosa-368079.html", "text": "Червена кола \"Тесла\" бе изпратена в космоса по посока на Марс от милиардера Илон Мъск. Това стана чрез най-мощната ракета в света, изстреляна от частната компания \"Спейс екс\" на богаташа. Компанията влезе в историята на космонавтиката след успешното изстрелване на ракетата \"Фалкон хеви\", която е най-мощният съвременен космически апарат. Изстрелването се случи точно в 22:45 часа българско време във вторник вечер на площадката в Кейп Канаверал, Флорида. \"Фалкон хеви\" е два пъти по-мощна от използваните днес ракети и най-мощната след \"Сатурн 5\". Смята се, че тя ще е идеалната ракета за отвеждане на хора в далечния космос. \"Фалкон хеви\" е дълга 70 метра и е широка 12 метра. \"Фалкон хеви\" е разработена на базата на ракетата носител \"Фалкон 9\" и представлява фактически три ракети - централен сегмент, към който от двете страни са прикрепени ракети-ускорители. \"Фалкон хеви\" има и 27 двигателя \"Мерлин\". Стартовата тяга на ракетата е около 2500 тона. \"Спейс Екс\" уверява, че мощната ракета \"Фалкон хеви\" може да отнесе два пъти по-голям полезен товар в сравнение с ракетата \"Делта 4 Хеви\", при това за една трета по-малки разходи, тоест по-малко от 350 милиона долара, колкото струва изстрелването на \"Делта 4 Хеви\". \"Фалкон хеви\" е конструирана да изведе в околоземна орбита близо 67 тона товар, което би струвало 90 милиона долара на старт. Полезният товар, избран от Илон Мъск, бе личният му червен кабриолет на компанията „Тесла\", която е също собственост на милиардера. Зад волана на колата е манекен със скафандър на име Стармен. правещ препратка към романа \"Пътеводител на галактическия стопаджия\". От радиото на колата се чува без прекъсване парчето \"Space Oditty\" на Дейвид Боуи. Колата се появи от отделението към ракетата, в което се съхранява полезният товар. Нейната поява бе наблюдавана от няколкостотин хиляди души в интернет. Самият Мъск написа в Туитър: \"Очевидно има кола в орбита около Земята\" и публикува линк към видео, показващо я. Във видеото тя се виждаше, благодарение на множество камери, от различни ъгли. Мъск сподели, че обожава идеята за кола в космоса, която един ден, след милиони години, може би ще бъде открита от извънземна раса. Ако експедицията на колата устои на суровите условия на радиационния пояс на Ван Алън, то после тя ще се отправи към Марс, за да влезе накрая в орбита около Слънцето. Епопеята й може да продължи един милиард години и да я отведе на милиона километра от земята, което е еквивалентно на 10 000 пъти обиколка около нашата планета. Интересна част от космическото шоу беше и контролираното приземяване на двете странични степени на ракетата. Те са за многократна употреба и успяха да кацнат едновременно в уречената секунда на площадката за приземяване. Компанията \"Спейс Екс\" си бе поставила за цел за да бъде използвана отново и да се намалят разходите. Двете странични ракети изпълниха тази мисия. След двуминутен полет те се отделиха, както бе предвидено, от централната ракета, която продължи полета си. След осем минути и 20 секунди двете странични ракети се приземиха едновременно в две зони на космодрума в Кейп Канаверал в щата Флорида на около десетина метра една от друга. Първата степен на централната ракета обаче падна в Атлантическия океан, на около 100 метра от платформата, на която се очакваше да се приземи. Илон Мъск уточни, че тя е проникнала във водата със скорост от 480 километра в час и се е разбила. Самата платформа също е била повредена, защото на нея се разбила камера, който трябвало да документира приземяването на елемента на ракетата. \"Фалкон хеви\" може да се окаже конкурент на проекта на НАСА, наречен Space Launch System (SLS). НАСА разработва система, която трябва да отведе човек до Марс. \"Спейс екс\" има план за три мисии на своята ракета. Две трябва да бъдат с хора на борда, което включва дори туристическа обиколка на Луната.", "date": "2018.02.07", "title": "ОБЗОР: Милиардер изпрати колата си в космоса"}
{"url": "http://standartnews.com/sport/taekuondoto_s_12_medala_v_istanbul-368089.html", "text": "Националният отбор на България стартира ударно участието си на Европейското клубно първенство което се провежда в Истанбул. До този момент от първия и втория състезателен ден българите завоюваха 12 медала. Валерия Карповска от TK \"Джи до Куан\" и Радина Борисова от \"ТК Гладиатор\" взеха златните медали в своите категории. Отново представители на тези два клуба грабнаха сребро - Артур Саркисян и Борислава Борисова. Александра Георгиева и Владислав Сторожук пък се окичиха с бронзовите медали. Вчера пък сребърен медал спечели в кат. до 63кг. при юношите Теодор Здравков, който на финала се изправи срещу азербайджанеца Яват Агаев. Преди това Здравков записа убедителни победи над таекуондисти от Украйна и Казахстан. Световния шампион за кадети Александър Джорджев грабна бронзовия медал в кат. до 59 кг. Джорджев играе за първа година играе при юношите, като се изправи срещу играчи, които са с опит от няколко години. Въпреки това той показа отлична игра и загатна, че успехите тепърва предстоят. Срещу представителя на ТК \"Гладиатор\" се изправи украинецът Александър Дзюба, който е втори на световното първенство, европейски шампион, а днес грабна и златния медал. Бронзови медали още спечелиха Даниел Ладжев при юноши до 48 кг., който също за първа година се пуска при юношите, Димитър Петров до 59кг., Кристиян Златев до 73кг., а при девойките Румина Кирчева в кат. до 46кг. Към добрите новини от Истанбул прибавяме и шест медала от завършилия в Германия турнир за \"Купата на Президента\". Там българските състезатели взеха четири златни медала. Шади Абуд при деца клас „А\", Бисер и Никол Христови в Пумсе \"Family\", Констатин Янев – индивидуално деца клас „Б\", Константин Янев и Никол Христова при двойки деца клас „Б\" се наредиха на най – високото място на почетната стълбичка. Двойката кадети Ния Цанкова и Боян Русев спечелиха бронзов медал. ", "date": "2018.02.07", "title": "Таекуондото с 12 медала в Истанбул"}
{"url": "http://standartnews.com/mneniya/na_olimpiadata_shte_stiskam_paltsi_na_balgarite-368083.html", "text": "- С участието на спортисти от Северна Корея ние ставаме домакин на Олимпиада, която ще се превърне в празник на мира. Чрез диалог, включително и преговори на високо равнище, двете Кореи се споразумяха за възобновяване и нормализация на прекъснатите отношения от една страна, а от друга страна, стигнаха до извода, че за намаляването на военното напрежение и постигането на мир на Корейския полуостров се изискват усилия. Наскоро президентът на Република Корея Мун Дже-ин отбеляза, че „диалогът, постигнат като по чудо  благодарение на Олимпийските игри, трябва да бъде продължен с мъдрост и усилия\". Той подчерта, че „започнатият диалог между двете Кореи трябва да се развие и в него да се включат и други страни като САЩ.\" Нашето правителство полага усилия да поддържа така създадената атмосфера, да намали напрежението в региона, да разреши по мирен начин севернокорейския ядрен проблем, както и да изгради предпоставки за траен мир на Корейския полуостров. - В тези олимпийски игри ще участва делегация от Северна Корея от 22-ма спортисти, които ще се състезават в пет дисциплини, най-много дисциплини в историята на техните участия - фигурно пързаляне, женски хокей, бързо пързаляне с кънки, алпийски ски, ски бягане.  Пожелавам успех на женския отбор по хокей, той ще бъде съставен от спортисти от Южна и от Северна Корея. Надявам се севернокорейските спортисти да постигнат добри резултати в останалите дисциплини. - Корея ще бъде представена от 144 спортисти, които ще се състезават в 15 дисциплини. Корейските състезатели традиционно са силни в шорт трек и бързо пързаляне с кънки и надеждите за медали в тези дисциплини са големи. Очакваме и добро представяне на състезателите по скелетон, ски свободен стил, както и в отборните дисциплини като кърлинг и бобслей. - Олимпиадата в ПьонгЧанг е наречена още и Олимпиада на информационните и комуникационни технологии, на нея ще бъдат използвани мобилни мрежи от пето поколение, телевизионни предавания с ултра-висока резолюция, виртуална реалност, технологията „интернет на нещата\", изкуствен интелект и много други революционни иновации. По време на Олимпийските игри ние не само ще гледаме и ще се забавляваме,  но и ще участваме и ще съпреживеем един празник на информационите технологии на бъдещето. Зрителите ще могат да се обръщат към хуманоидни роботи за указания или за превод на кратки фрази от чужди езици. В ПьонгЧанг ще можете да се качите на безпилотни еко коли, да използвате технологията „интернет на нещата\" с помощта на мобилна мрежа от следващо, пето поколение. - Знам, че на тези игри ще вземат участие 21 български спортисти, които ще се състезават в дисциплините сноуборд и биатлон, и които са достигнали високи класирания на европейски първенства. Надявам се българските спортисти да могат да се справят с часовата разлика, да поддържат своята кондиция и да зарадват всички българи. - Интересът и очакванията на корейците, 30 години след лятната Олимпиада в Сеул през 1988г., са изключително големи, а аз ще гледам откриването и основните участия на корейските спортисти на живо. Освен че възнамерявам да следя корейските изяви, на тази Олимпиада ще подкрепям и двадесетте и един български спортисти, които ще участват. - Считам, че Зимните Олимпийски игри тази година ще превърнат ПьонгЧанг в център на зимните спортове в Азия. По време на самите игри се очаква близо 390 000 чуждестранни туристи да посетят Корея като наред със състезанията ще се провеждат и събития с различна насоченост – икономика, култура, околна среда и мир. Ние ще положим усилия да допринесем за икономическия растеж, подобряване на представата за нашата страна, популяризиране на зимните спортове, както и за намаляване на напрежението между Южна и Северна Корея. Надявам се Корея да използва този шанс и да направи една голяма крачка напред. - В България ските и зимните спортове са популярни и аз през зимата имам щастието да карам ски в Банско и Боровец, курорти с модерни съоръжения и невероятно красива природа. На 26 и 27 януари в Банско организирахме корейски кулинарен фестивал. По това време там се провеждаше Световната купа по сноуборд и аз имах възможност да проследя някои от състезанията. - Бюджетът за Олимпийските игри ПьонгЧанг възлиза на близо 13 милиарда долара. По-голяма част от средствата – близо 10.4 милиарда бяха вложени в инфраструктурни проекти – изграждането на високоскоростна железопътна линия, спортни съоражения и други, а останалата част, около 2.6 милиарда, ще бъдат използвани за оперативни дейности по време на самите игри. Намеренията на Република Корея са инфраструктурните обекти като високоскоростният влак, спортните съоражения и други да бъдат използвани активно дори и след Олимпийските игри като се очаква те да допринесат за развитието както на зимните спортове, така и на регионалната икономика.", "date": "2018.02.07", "title": "На Олимпиадата ще стискам палци на българите"}
{"url": "http://standartnews.com/svyat/nayposle_merkel_i_shults_dogovoriha_pravitelstvoto_na_germaniya-368068.html", "text": "Консервативният блок на германския канцлер Ангела Меркел и Социалдемократическата партия на Мартин Шулц постигнаха споразумение за съставяне на коалиционно правителство, съобщи Петер Алтмайер, досегашен министър на финансите и началник на канцеларията на Ангела Меркел. \"Имаме коалиционно споразумение\", каза Алтмайер. ДПА съобщи, като се позова на информиран източник, че ГСДП получава министерствата на външните работи /министър ще е самият Шулц/ и на труда и социалните грижи. Тя имаше тези ведомства и в досегашното правителство. Партията получава и министерството на финансите. Християндемократическият съюз получава министерствата на икономиката и на отбраната, допълва Ройтерс. Християнсоциалният съюз получава министерството на вътрешните работи. Неговият партиен лидер Хорст Зеехофер заемаше твърда линия по въпроса за имиграцията. Очаква се до края на деня коалиционният договор да бъде представен пред обществеността.", "date": "2018.02.07", "title": "НАЙ-ПОСЛЕ! Меркел и Шулц договориха правителството на Германия"}
{"url": "http://standartnews.com/biznes/plashtame_danatsi_s_karti_bez_taksi-368084.html", "text": "Данъци и осигуровки могат да се плащат с банкови карти без дължими такси. Това съобщиха от Националната агенция за приходите. Освен дължимите налози и осигурителни вноски, по този начин могат да се плащат и задължения към други институции, събирани от НАП. Оттам обясняват, че това може да стане по два начина. Първият, най-лесен, е чрез новата услуга на НАП, достъпна чрез портала за електронни услуги на Агенцията, която функционира 24 часа в денонощието, седем дни в седмицата. Без такси клиентите на НАП могат да преведат задълженията си и чрез инсталираните физически ПОС терминали на работните места в салоните за обслужване на НАП. Освен, че са безплатни, другото предимство на картовите преводи чрез т. нар. „виртуален ПОС терминал\" и физическите ПОС терминали на НАП, е, че плащането се отразява веднага в данъчно-осигурителната сметка на клиента. Това означава, че задълженията се погасяват на момента, а не за 24 или повече часа, както е при традиционните банкови преводи. От НАП обръщат внимание, че  когато се плащат задължения към други институции (например глоби от КАТ) или задължения, които са в процес на принудително изпълнение, погасяването им се отразява след допълнителна обработка и разпределение и отнема повече време. Към момента безплатните преводи са достъпни за притежателите на банкови карти Mastercard и Maestro, както и Bcard на БОРИКА. По-късно през годината се очаква и собствениците на карти Visa също да имат достъп до тази услуга. До момента от двете услуги на НАП са се възползвали 800 клиенти, като те са превели към бюджета близо 80 000 лв.", "date": "2018.02.07", "title": "Плащаме данъци с карти без такси"}
{"url": "http://standartnews.com/sport/izdignaha_balgarskoto_zname_v_pyongchang-368067.html", "text": "Българското знаме бе издигнато днес в олимпийското село в ПьонгЧанг на специална церемония организирана от домакините на ХХIII зимни олимпийски игри. Точно в 16,10 ч местно време кметът на селото Ю Син Мин, олимпийски шампион по тенис на маса от игрите в Атина 2004 привества българската делегация в която бяха спортисти, треньори и официални лица. Той получи като подарък от генералния секретар на БОК Белчо Горанов българското лъвче, което е талисман на отбора ни. От своя страна кметът на селото подари на Горанов талисманите на игрите, които са изработени от специална сплав. След това прозвуча българския химн и бе издигнат родния трикольор. За \"Добре дошли\" домакините привестваха делегацията ни с автентични корейски танци, като в шоуто се включиха и брейкъри.", "date": "2018.02.07", "title": "Издигнаха българското знаме в ПьонгЧанг"}
{"url": "http://standartnews.com/regionalni/melnik_chaka_tseniteli_na_vinoto_na_festivala_zlaten_grozd-368090.html", "text": "Мелник ще посрещне подобаващо стотици гости от цяла България на VII–то издание на фестивала на мелнишкото вино „Златен грозд\" този уикенд. До дни приключва ремонтът на една от основните улици в населеното място, която минава по дължината на културно-историческия резерват. С много труд и ентусиазъм бе изцяло почистен от боклуци и наноси изкуственият канал в най-малкия ни град. Преди ремонта и полагането на паважна настилка улицата бе покрита с пясък и кал. Община Сандански не само осигури ремонтните дейности по основната търговска улица, но доизгради и подпорната стена на реката, която се рушеше и бе опасна за жители и гости на курорта. „Целият град се озеленява и подготвя да бъде достоен домакин на фестивала. Местните жители също активно се включиха в подготовката на градчето да посрещне своите гости\", коментира кметът на Мелник – Наско Петев.", "date": "2018.02.07", "title": "Мелник чака ценители на виното на фестивала \"Златен грозд\""}
{"url": "http://standartnews.com/sport/balgarin_s_evropeyska_titla_v_skiorientiraneto-368085.html", "text": "Станимир Беломъжев спечели титлата в дългата дистанция на европейското първенство по ски ориентиране във Велинград. Беломъжев преодоля 19,8-километровото трасе за 1:34:39 минути. Той излезе в класирането около средата на дистанцията и запази аванса си до края. Българинът заслужи второ отличие от континенталния шампионат след бронза в средната дистанция преди два дни. Сребърното отличие днес заслужи Ойвинд Ватервалд (Норвегия), който финишира на 8 секунди след Беломъжев. Трети на 21 секунди завърши Едуард Хренников от Русия. От другите двама българи - Николай Димитров се нареди 36-и, а Боян Софин остана 45-и от 47 завършили. В дългата дистанция при жените шампионка стана рускинята Мария Качкина, пред шведката Магдалена Олсон и друга рускиня Анастасия Кравченко. Стефания Беломъжева-Димитрова се класира 24-а, а Илиана Илиева завърши веднага след нея от 27 финиширали. В надпреварата при юношите българинът Мартин Пенчев остана четвърти на 58 секунди от място на подиума. Шампион е Йорген Баклид от Норвегия.", "date": "2018.02.07", "title": "Българин с европейска титла в ски-ориентирането"}
{"url": "http://standartnews.com/svyat/naymoshtnata_raketa_v_sveta_potegli_na_parvata_si_misiya-368051.html", "text": "Най-мощната ракета в света потегли на първата си мисия вчера вечерта, изпращайки по посока на Марс червена спортна кола с шофьор манекен, носещ име от песен на Дейвид Боуи, предаде Франс прес. Вчера частната компания \"Спейс Екс\" на милиардера Илон Мъск изстреля ракетата \"Фалкон хеви\". Тя е два пъти по-мощна от използваните днес ракети и най-мощната след \"Сатурн 5\". Смята се, че тя ще е идеалната ракета за отвеждане на хора в далечния космос. \"Фалкон хеви\" е дълга 70 метра и е широка 12 метра. Де факто \"Фалкон хеви\" е разработена на базата на ракетата носител \"Фалкон 9\" и представлява фактически три ракети - централен сегмент, към който от двете страни са прикрепени ракети-ускорители, предаде ТАСС. \"Фалкон хеви\" има и 27 двигателя \"Мерлин\", допълва Асошиейтед прес. Стартовата тяга на \"Фалкон хеви\" е около 2500 тона, добавя Франс прес. Компанията \"Спейс Екс\" си бе поставила за цел всяка от трите ракети да се върне на Земята, за да бъде използвана отново и да се намалят разходите. Двете странични ракети изпълниха тази мисия. След двуминутен полет те се отделиха, както бе предвидено, от централната ракета, която продължи полета си. След осем минути и 20 секунди двете странични ракети се приземиха едновременно в две зони на космодрума в Кейп Канаверал в щата Флорида на около десетина метра една от друга, предаде Франс прес. Първата степен на централната ракета обаче падна в Атлантическия океан, на около 100 метра от платформата, на която се очакваше да се приземи, допълва агенцията, като цитира Илон Мъск. Той уточни, че тя е проникнала във водата със скорост от 480 километра в час и се е разбила. Самата платформа също е била повредена, защото на нея се разбила камера, който трябвало да документира приземяването на елемента на ракетата, допълва ТАСС. \"Спейс Екс\" уверява, че мощната ракета \"Фалкон хеви\" може да отнесе два пъти по-голям полезен товар в сравнение с ракетата \"Делта 4 Хеви\", при това за една трета по-малки разходи, тоест по-малко от 350 милиона долара, колкото струва изстрелването на \"Делта 4 Хеви\", предаде Франс прес. Полезният товар, избран от Илон Мъск, бе червен кабриолет на компанията „Тесла\", която е също собственост на милиардера. Зад волана на колата е манекен със скафандър на име Стармен. Пред него на таблото на колата има поставен надпис \"Без паника\", правещ препратка към романа \"Пътеводител на галактическия стопаджия\". От радиото на колата се чува без прекъсване парчето \"Space Oditty\" на Дейвид Боуи. Колата се появи от отделението към ракетата, в което се съхранява полезният товар. Нейната поява бе наблюдавана от няколкостотин хиляди души в интернет. Самият Мъск написа в Туитър: \"Очевидно има кола в орбита около Земята\" и публикува линк към видео, показващо я. Във видеото тя се виждаше, благодарение на множество камери, от различни ъгли, предаде Франс прес. Мъск сподели, че обожава идеята за кола в космоса, която един ден, след милиони години, може би ще бъде открита от извънземна раса. Ако експедицията на колата устои на суровите условия на радиационния пояс на Ван Алън, то после тя ще се отправи към Марс, за да влезе накрая в орбита около Слънцето, предаде Франс прес. Епопеята й може да продължи един милиард години и да я отведе на милиона километра от земята, което е еквивалентно на 10 000 пъти обиколка около нашата планета.", "date": "2018.02.07", "title": "Най-мощната ракета в света потегли на първата си мисия"}
{"url": "http://standartnews.com/svyat/tramp_vpechatlen_ot_voenniya_parad_vav_frantsiya_iska_takav_i_v_sasht-368050.html", "text": "Доналд Тръмп ще прави военен парад във Вашингтон. Президентът на Съединените щати поискал от Пентагона план как да бъде организиран. Интересен е мотивът на милиардера. Той толкова харесал френския парад на 14 май, на който беше поканен от президента Еманюел Макрон, че поискал да има такъв и в САЩ. За страната военните паради не са традиция. Такива е имало преди десетилетия по поводи като края на войната. Демократите веднага критикуваха идеята на Тръмп и казаха, че парадите в столицата са запазена марка на лидерите на тоталитарни държави.", "date": "2018.02.07", "title": "Тръмп впечатлен от военния парад във Франция, иска такъв и в САЩ"}
{"url": "http://standartnews.com/svyat/neobichayno_silen_snegovalezh_paralizira_parizh-368059.html", "text": "Много силен снеговалеж доведе почти до спиране на обществения транспорт във френската столица и околните региони, а стотици пътници трябваше да излязат от колите си и да прекарат нощта във временни подслони. Заледените улици са празни, а властите призоваха гражданите да не ползват личните си автомобили след като в Париж натрупа 12 сантиметра сняг. Някои трамваи и градски влакове не се движат, а автобусният превоз почти напълно замря. Градските власти отвориха 46 заслона в региона на Париж и настаниха над 600 души, блокирани в снега, а около 700 трябваше да прекарат нощта на жп гарите \"Монпарнас\" и \"Острелиц\". Наложи се около 230 души да спят както могат на Летище Орли. Графикът на парижките летища „Орли\" и „Шарл дьо Гол\" е нарушен, някои полети закъсняват, а много пътници са блокирани. На летище „Шарл Дьо Гол\" беше съобщено, че за няколко часа е преустановено движението на влакове от него към града. Продължава евакуацията на между 1500 и 2000 души от магистрала южно от Париж, което разгневи шофьорите, защото според тях пътната артерия е трябвало да бъде затворена много по-рано. Прогнозата за понижение на температурите ще втвърди падналия сняг и ще направи условията за движение и почистването още по-трудни.", "date": "2018.02.07", "title": "Необичайно силен снеговалеж парализира Париж"}
{"url": "http://standartnews.com/svyat/chetiri_zhertvi_i_stotitsi_v_neizvestnost_sled_strashniya_trus_v_tayvan-368049.html", "text": "Нов трус с магнитуд от 4,8 степен по Рихтер бе регистриран в сряда около обяд край източното крайбрежие на остров Тайван, съобщи китайският сеизмологичен център. Епицентърът е бил на 15 км от брега на дълбочина 11 км. Трусът е усетен в 11.36 ч. местно време в окръг Хуалян. Няма предупреждения за опасност от цунами. Броят на загиналите при земетресението в източната част на Тайван се увеличи до 4. Съдбата на 173 остава неизвестна, тъй като с тях няма връзка. Както съобщава информационният портал \"Сина\", най-малко 219 души са ранени. При труса със сила 6,4 по Рихтер най-малко четири сгради, включително два хотела, бяха разрушени или повредени, улиците бяха осеяни с развалини, по пътищата се появиха пукнатини. Засегнатият пристанищен град Хуалиен е един от най-популярните туристически центрове на Тайван, тъй като се намира на живописната железопътна линия на източното крайбрежие и е в близост до популярната клисура Тароко. Според сеизмолозите епицентърът е на около 21 км североизточно от Хуалиен. В района продължава сеизмичната активност. Щабът, който ръководи спасителните операции, не потвърждава засега информацията за четирима загинали.", "date": "2018.02.07", "title": "Четири жертви и стотици в неизвестност след страшния трус в Тайван"}
{"url": "http://standartnews.com/mneniya/bog_ne_e_zabravil_severozapada_prosto_tryabva_da_usilim_vyarata-368040.html", "text": "- Такъв смут има у много хора и това е пак поради недостатъчни просвета и църковен опит. Как може свещеник да ме лиши от това да отида на богослужение ! За много хора това е едно несъзнателно извинение да не отидат в храма. Но не се казва свещеническослужение, а се казва богослужеие т.е. служение, което е отправено към Бога.Свещеникът може да е недобросъвестен, но Бог е този, който извършва всяко едно тайнство в църквата. Бог е този, който отговаря на молитвата на прошенията на вярващите, а не свещеника. Недостойни свещеници винаги е имало. Там, където обаче църковният народ е бил ревностен, където е имал желание за духовен живот – този народ се е преборвал и Господ е пращал там добър свещенослужител.  Как може да кажем, че аз ще се моля вкъщи? Може ли вкъщи да извършваме св. Евхаристия? Не можем. Можем ли вкъщи да проявим на дело любовта към Бога, като ние не се срещаме с хората и няма съвместна молитва ? Църквата не е само на свещеника, тя е Богоустановена иституция, в която чрез службата на свещеника Божията благодат стига до хората. Ние казваме, че свещеникът е такъв, а нима няма недобросъвестни държавни служители? Тогава ще кажем ли, че понеже този човек е корумпиран и затова от вкъщи ще си подписваме документите за нотариални актове или покупко-продажба  ? Няма. Има официално установени институции, които имат власт. Господ е дал на църквата да свещенодейства, властта да се прощават греховете. Вкъщи кой може да ни каже: „прощават ти се греховете\"? Никой не може да го каже това нещо. Ние можем да споделяме на приятелите си какво сме сторили и да искаме прошка, и те да ни я дават. Обаче Бог е този, който може да ги прости. Той е установил това да се случва чрез църквата. Затова ние без църквата не можем. Не можем без свещенослужителя, на който църквата му  е поверила тази служба. Когато не отидем на църква, не получим Божията благодат и тогава малко по малко охладнява сърцето. Проблемите ни притискат, обезверяването се увеличава и ето дяволът си е свършил работата, защото работата му е да ни отдели от Бога. Ние обаче сме взели извинение за себе си, че свещеникът е лош, но резултатът от всичко е, че ние сме се повредили. Кое е редно да направим? Да запазим ревността към духовния живот, да спазим християнското си задължение и да не се отклоняваме от богослужението. Когато това нещо го сторят повече хора и съвестно изискват от свещеника, той или ще се засрами, или ще избяга или пък владиката ще го отстрани, ако има по-добър човек, когото да сложи. Това е начинът да се оправят нещата. - Ако отидем и видим в какви пустини са се заселвали толкова светии като св. Йоан Рилски например. В тази рилска пустиня няма нито къде да посееш, нито къде да живееш, а той там се заселва. Можем ли да кажем днес, че Рилският манастир е едно място, забравено от Бога? Толкова хора ходят там и такава благодат се излива на това свято място! Знаем каква роля е играла Видинска епархия още от основаването на самостойна Българска църква. Можем ли да кажем, че този край е забравен? Не ! Ние сме забравили Бога. Бог не ни забравя. Той присъства и чува нашите молитви навсякъде и е готов да откликне. Обаче да кажем, че едно място, където има толкова много православни християни, е забравено от Бога, това по-скоро ще означава, че ние сме забравили Бога. Затова ще се обърне по-голямо внимание на богослужението. Сам Господ е казал: „който идва при Мен няма да го изпъдя вън\". Той сам е казал търсете и ще намерите, хлопайте и ще ви се отвори. Ето в този „забравен\" край нека похлопаме на тамошната врата и да кажем: „Господи, помогни\". И да видим Господ няма ли да помогне ? Ще помогне естествено. Затова трябва да имаме повече дръзновение и да се укрепим във вярата. Бог е с нас и след като Той е с нас кой може да бъде против нас? Как можем да кажем, че този край е забравен от Бога? В никакъв случай. - Никога не бих направил компромис с вярата и Господ винаги да ми дава разум, да ме пази и да ме подкрепя в това отношение. Думите, които Господ е казал са ясни: „Който наруши една от най-малките тези заповеди, най-малък ще се нарече в Царството Божие\". Виждаме в историята на църквата как светците  ревностно са отстоявали вярата, защото само чрез вярата имаме достъп до Бога. Казваме, че и дяволът чете евангелието. Когато изкушавал Господ в пустинята, му е цитирал части от св. Писание. Но по този начин, по който на него самия му отърва. И спазва това, което на него му отърва. Затова компромис не бива да се прави с начина, по който Православната църква проповядва вярата, защото това е нашата гаранция за вечен живот и спасение. Ако ние отстъпим от това означава, че сме отстъпили от Бога. Когато отстъпим от Бога какво ще намерим? Наскоро в един сайт прочетох мисли на един наш писател от миналия век, който казва така: „Човек, когато загуби съвестта си, намира злато и сребро\". Ето с това не искам да правя компромис заради материални неща, конюнктурни течения или политически натиск. Защото аз съм расъл в такава среда и знам какво означава поради идеологията да забраняват на хората да изповядват вярата. Заради това с тези неща компромис не бива да се прави, защото, пак ще кажа, губим своето спасение. И отпадаме от Бога по този начин. - Великият пост е особен период в живота на църквата. Казваме, че Христовото Възкресение е празник на празниците. Именно затова на този празник е отделено толкова голямо внимание да се подготвяме дълго време за него. Св. ап. Петър казва, че тук нямаме постоянен град, но бъдещия търсим. Ние сме пришълци на земята и с това послание църквата се обръща към всички нас: „Братя, нека насочим поглед към възкресението на Христос. Христос възкръсна от мъртвите и ни призовава към вечния живот. Хайде да потеглим\". Ние желаем да стигнем до възкресението и постът е една подготовка за това нещо. Това е една реалност – църквата, благодатният живот, който е у Бога, който Бог дава, на онези, които го търсят. Ние не можем да вкусим от тая радост, ако не потърсим начин да изгладим взаимоотношенията си с Бога. Постът е една духовна борба, едно духовно упражнение. Когато се смиряваме, ние не постъпваме тъй както на нас ни се иска, а постъпваме тъй както църквата ни призовава. И човек не бива да се плаши. Нека първо види как се прави поста и когато вече се поукрепи духовно, че и това е за него също възможно и след това да видим къде са ни желанията, къде са радостите ни и да ги сравним тъй ли е богоугодно и тъй ли Господ казва къде да бъде сърцето ни. В материалните неща или в Царството небесно и в Неговата правда? И вече мъничко по мъничко ще видим онова, което ни пречи и за онова, което ни изобличава съвестта да отидем и да го изповядаме. А духовното очистване е изповедта. Тогава снемаме от нас тази тежест, която е преграда между нас и Бога. И тогава вече малко по малко с поста, с молитвата, с доброто взаимоотношение между нас, в семейството, в училище, на работа. Човек, когато оправи отношенията си с хората, прави една подготовка и тогава ще изживее радостта. Тогава ще видим промяната, която ще настъпи у нас, защото християнинът очаква с радост Великия пост.  Онези, които имат някакви смущения нека потърсят съвет, нека се посъветват с други хора, които постят. Нека отидат при свещеник да питат какво е необходимо и да се престрашат, да започнат. Господ е казал, че с пост и молитва демоните излизат от нас. Тогава вече виждаме и каква е силата на богослужебния живот. Каква е силата, с която църквата разполага да се бори със слабостите, с грешките на хората и по този начин неминуемо ще станем по-добри. А започнем ли промяна към добро цялото ни общество ще се подобри. И какво по-хубаво и радостно от това Пасха – Възкресение Христово колкото може повече хора да се поздравим искрено и чистосърдечно с големия поздрав Христос Воскресе. Това е нашата цел. Затова и пожелавам на всички да обърнат внимание там на какво ин призовава църквата и че поста не е само някаква диета или самоизтезание, което християните правят. Но да насочат поглед към възкресението и да разберат, че това е една реалност – ние също да бъдем участници в това възкресение. Великият пост е средство, за да участваме и ние в тази велика радост. Пожелавам я на всички !", "date": "2018.02.07", "title": "Бог не е забравил Северозапада, просто трябва да усилим вярата"}
{"url": "http://standartnews.com/mneniya/zashto_london_ne_ratifitsira_istanbulskata_konventsiya-368064.html", "text": "На пръв поглед Великобритания не би трябвало да се притеснява от ратифицирането на Истанбулската конвенция, що се отнася до джендър елементите в нея. Още през 2004 година британският парламент гласува т.н. Gender Recognition Act - закон, който установява признаването на промяна на пола. В него се казва, че ако някой смени името си, започне да носи дрехи, различни от биологичния му пол, промени походката си, начина на говор и прическа, то такава една личност е придобила нов джендър/пол. Като част от придобиването на новия пол, някои може да предприемат хормонална терапия и хирургическа намеса, но тази медицинска тип интервенция не е необходима част от прехода към друг пол. Такива личности са транссексуални, или както ги нарича правната дирекция на българското министерство на правосъдието, трансполови личности. Днес във Великобритания, ако една трансексуална личност кандидатства и придобие при определени условия full gender recognition certificate- документ за признаване промяна на пола, един мъж вече официално е „жена\", даже и да си е запазил половите органи. Може да се ожени за биологичен мъж, което си е на практика еднополов брак. Но във Великобритания гей браковете така или иначе са официално признати с друг закон. В британските училища се разяснява джендър идеологията, в някои университети и на разни места тоалетните се преустройват, така че да бъдат полово неутрални. Трансексуални личности са активни и в политиката. И все пак Великобритания се ослушва относно ратифицирането на Истанбулската конвенция, за която в България, продължават да се водят яростни дебати. И има защо ! Един от най-важните въпроси, който кара британските власти да се ослушват е, че в страната с една от най-старите демокрации в света през новата ера, жените все още са дискриминирани. Това се отнася особено до гражданките на Великобритания с мюсюлманско вероизповедание. В кралството официално съществуват шериатски съвети, които осъществяват мюсюлмански бракосъчетания съгласно законите на шериата. При развод жените изобщо не са защитени, а понякога съпрузи отказват да дадат развод на съпругите си, ако те не им изплатят солидна сума. Тези шериатски съвети разглеждат и разрешават имуществени и други спорове между съпрузи, като губеща страна са обикновено жените, които са възприемани като „втора класа\". Ако британският парламент не предприеме мерки, с които да забрани дейността на тези шериатски съвети (което засега не се предвижда изобщо) или да наложи успоредно с мюсюлманското бракосъчетание да бъде осъществено и гражданско такова, мюсюлмански съпруги с основание може да се оплачат, че срещу тях е извършена дискриминация. Без държавата да ги защити и в нарушение на Истанбулската конвенция. Друг проблем е, че в Обединеното кралство за една и съща работа, често жените са по-ниско заплатено от мъжете, при това и в държавни учреждения. И в момента тече скандал в държавната корпорация Би Би Си, където бяха изнесени факти за такова неравенство, което си е чиста дискриминация, съгласно Истанбулската конвенция. След като е вкарала джендър идеологията в националното си законодателство, Великобритания ще има проблем с прилагането й и по отношение на такъв тривиален на пръв поглед въпрос като ползването от трансполовите личности на обществените тоалетни. Ако бъде ратифицирана Истанбулската конвенция, всеки отказ на трасформирал се в „жена\" мъж да ползва дамска тоалетна ще се счита за дискриминация. Но в почти всички случаи опитите на „жени\", които са се родили като мъже и даже не са премахнали половите си органи, да ползват дамски тоалетни, се посрещат с остра реакция и негодувание от женското съсловие. А да се изградят специални „полово неутрални тоалетни\" в учебни заведения, учреждения, болници, летища и други обществени места за трансексуалните , които представляват нищожен процент от населението, е не само огромен разход, но и трудно осъществимо. Великобритания може да го загази и във връзка с проблема , къде да настанява осъдените на затвор трансджендъри. Миналата година съдът в Портсмут осъди на осем години затвор трансексуалната жена Давина Айертън за изнасилване на 15- годишно момиче през 2014 г., когато Айертън е била мъж под името Дейвид. След присъдата Давина, която не е претърпяла хирургическа интервенция и е запазила мъжките си полови органи, е поискала да бъде настанена в женски затвор. Властите отказват и го/я настаняват в мъжки затвор, поучени от горчив опит. Какъв е той ? През 2013 година 22- годишният Лаинг Грийн е осъден на 18 години затвор заради убийство. В затвора той се обявява за транссексуален, т.е. за \"жена\" под името Парис Грийн и настоява да бъде настанен в женски затвор. Искането му е удовлетворено, но по-късно се разкрива, че има сексуални връзки с жени- затворнички. Затова бързо е изваден от женския затвор и е вкаран в мъжки. Ако беше ратифицирала Истанбулската конвенция, Великобритания щеше да подлежи на санкции за дискриминация спрямо Давина/ Дейвид Айертън, а и ще трябва да върне обратно Парис/Лаинг Грийн в женски затвор, за негова и на обитателките му радост. И разбира се не на последно, ако не и на първо място, е въпросът, че ако ратифицира Истанбулската конвенция, Великобритания ще трябва все пак да промени в някои отношения вътрешното си законодателство и да предостави достъп и права на брюкселските бюрократи от CREVIO да правят проверки и задължителни за изпълнение препоръки по отношение на спазването на Конвенцията. Но нали подчиняването на националното законодателство под брюкселски диктат беше една от основните причини за Брексит? По време на обсъждане на конвенцията в британският парламент, депутатът от Консервативната партия Филип Дейвис предложи поправка в смисъл, че оценките и препоръките на CREVIO няма да са задължителни за правителството на Обединеното кралство. Той постави и под съмнение ефективността на конвенцията, като даде примери със Швеция и Австрия, ратифицирали документа през 2014 г.  В последващите години насилията срещу жени в тези държави не само не са намалели, но дори са се увеличили. България няма проблеми подобно на тези на Великобритания. Може да се каже дори, че нашето законодателство защищава по-добре жените от британското. Българските жени са еднакво платени в сравнение с мъжете в държавните учреждения. Отпуските по майчинство у нас значително надвишават тази във Великобритания и и в другите европейски страни. В България, за разлика от кралството, бяха забранени бурките, които са манифестация на подчиненото положение на жената спрямо мъжкият пол. Но ако България ратифицира Истанбулската конвенция, която под благовидна и доста прикрита форма прокарва трансджендърната идеология, ще бъде осъществена осъдителна агресия срещу социалните, религиозни, културни и морални норми и устои , върху които е изградено българското общество през вековете. И опасността от такова развитие е напълно реална, като се има предвид безпрецедентния натиск за ратификация заради брюкселските началници, който оказват върху своите партии и върху парламента един бивш министър- председател и бивш лидер на социалистическата пария и един настоящ премиер и лидер на управляващата в момента партия. ", "date": "2018.02.07", "title": "Защо Лондон не ратифицира Истанбулската конвенция"}
{"url": "http://standartnews.com/mneniya/kak_da_se_osvobodim_ot_zavisimostta_na_smartfonite-368032.html", "text": "Тони Фадел, който някога ръководеше проекта iPod в Apple, е силно обезпокоен от влиянието на своя бивш работодател върху различните сфери от ежедневния живот. Това пише самият инженер в своя Twitter, коментирайки изискване на инвеститорите да се разширят възможностите на режима за родителски контрол в iOS. По думите на Фадел, много по-страшен е фактът, че възрастните, които трябва да бъдат пример за по-младите, са зависими от смартфоните дори повече, отколкото децата им. Зависимостта на зрелите хора от смартфоните не е никак по-малка, отколкото тази на децата, пише Фадел. Например възрастните британци средно прекарват по 8 часа дневно, гледайки в екрана на смартфона си или компютъра си. Ние не виждаме границата, която минава между използване на устройствата по предназначение и зависимост, категоричен е експертът. Тази опасност се състои в това, че няма на кого да кажем „достатъчно\", когато нещата стигнат твърде далеч, допълва той. Смарт часовници, смартфони, социални мрежи – всички те стигнаха далеч в своето влияние над нас. Поради това техните създатели носят голяма отговорност за човешката зависимост и са просто задължени да помогнат за справяне с проблема, убеден е Фадел. Би било добре, ако приложението „Здраве\" от Apple проследяваше не само физическата активност, но и цифровата, напомняйки в критични моменти за това, че е време да се спре. В края на краищата, казва Фадел, самите създатели на мобилни платформи следва сами да ни ограничат в използването на техниката. „В операционните системи задължително трябва да се появат режими за еднозначно използване\", разсъждава той. По думите му, ако четем книга на своя таблет или слушаме музика, не бива до нас да стигат уведомления за получени съобщения във Facebook, пощата и т.н. Преди 10 години нито един от нас не бе свързан с интернет 24 часа в денонощието. От пускането на iPhone през 2007 г. светът преживява скоростна промяна – такава, в която е нормално да бъдем постоянно с устройствата си. Ето няколко цифри, с които ще разберем идеята по-ясно: 81% от хората са с телефоните си по цял ден, близо 2/3 от нас проверят смартфоните си до 5 минути след ставане; средностатистическият американец проверява телефона си 46 пъти дневно. Всичко това се трансформира и в работното място: 98% от мениджърите използват телефоните си нощем и по време на уикендите; 57% от хората преглеждат служебната поща по време на семейни сбирки и в компанията на децата си. Трябва да знаете, че когато се проектират устройства, технологичните компании и тези в сферата на социалните медии използват най-последните изследвания върху поведението на човека, убеждаването, биохимията, усвояването на навици и др. Едно изследване е категорично: постоянното взаимодействие с интернет вреди на здравето. То показва, че проверяването на работни имейли извън работно време води до емоционална преумора, прегаряне, стрес и психологически и сърдечни проблеми. Съществува просто лекарство. Прекарвайте повече време далеч от екраните. Проучване на университета Харвард сочи, че хората, които не използват телефоните си вечерно време и през уикенда, се характеризират с по-ниско ниво на стреса, повече удовлетворение от работата. Те не понижават своята продуктивност. Четири начина да ограничите употребата на устройства: 1. Осъзнайте как стоят нещата. Свалете приложението Rescue Time за компютъра си или Moment за телефона си, за да осъзнаете колко време прекарвате с него в ръка. 2. 30 минути преди 7:30 часа сутринта Махнете телефона от спалнята. Когато се събудите, не тръгвайте първо към него. Вместо това вземете тефтер или лист хартия. Планирайте приоритетите за деня. Щом изминат 30 минути, които сте отделили на съществени неща, като планиране например, можете да погледнете телефона си. 3. Прогрес, не продуктивност Отговарянето на имейли ви кара да се чувствате продуктивни, но това може въобще да не ви придвижва към желаните постижения. Работата върху приоритетите – това е най-важното нещо сутрин. Не поглеждайте телефона, докато не отметнете тях. 4. Телефонът трябва да стои далеч от масата Когато около вас има други хора, откажете се от телефона. Ако нечий телефон звъни, учтиво помолете да се оттегли встрани. Забранете телефоните на семейните сбирки. Изследване сочи, че тези устройствата на масата разсейват хората – независимо дали става дума за вашия телефон или за нечий друг. * * * * * * Генералният директор на корпорацията Apple Тим Кук заяви, че бъдещето не е само технологии, а децата нямат място в социалните мрежи. Той оглавява една от най-технологичните корпорации в света и въпреки това смята, че има по-важни неща от прогреса. Аз не вярвам, че повсеместното приложение на технологиите ще донесе полза. Не смятам, че всички наши постижения може да се оправдаят само с това, казва Кук. Неговото мнение е, че технологиите не бива да доминират, дори когато става дума за образование и изучаване на курсове, непосредствено свързани с компютър, например графичен дизайн. В нашия свят до този момент съществуват неща, които хората искат да обсъждат и да разбират. Например в курс по литуратура често ли се използват съвременните технологии? Мисля, че не, разсъждава Кук. През януари 2018 г. Apple реагира на послание на инвеститорите и обеща да засили родителския контрол в iOS. Тим Кук разсъждава така по въпроса: Аз нямам деца, но имам племенник. И съм твърд по отношение на спазването на определени правила, има неща, които не бих допуснал. Не искам моят племенник и неговите връстници да бъдат в социалните мрежи, казва той. На феновете на Apple им е добре известно отношението на Кук към подобни услуги. По-рано шефът на корпорацията изрази своето недоволство от социалната мрежа Snapchat. Той каза, че е твърде стар и не я разбира. Много потребители са убедени, че Тим Кук лично е блокирал приложението в App Store. Всъщност обаче проблемът е напълно технологичен, а работоспособността на програмата бе възстановена в рамките на няколко часа. Подобни обвинения обаче може да не са безпочвени. Между Тим Кук и генералния директор на Snapchat Еван Шпигел съществуват известни разногласия. Например през 2015 г., преди конфефернцията за разработчици  WWDC, те са имали спор на тема ролята на разнообразието в името на успеха на компанията. Оттук насетне между лидерите на двете корпорации има сериозни стълкновения.", "date": "2018.02.07", "title": "Как да се освободим от зависимостта на смартфоните"}
{"url": "http://standartnews.com/biznes/blizo_31_mln_lv_finansova_pomosht_shte_bade_predostavena_na_holding_bdzh_ead-368058.html", "text": "Правителството одобри допълнителни плащания от централния бюджет към Министерството на транспорта, информационните технологии и съобщенията в размер на 30 946 000 лв. Сумата ще бъде предоставена на „Холдинг БДЖ\" ЕАД като възмездна финансова помощ, която следва да бъде възстановена до 28 декември 2020 г. Средствата се предоставят на холдинга за погасяване на задължения по Втория облигационен заем, сключен през 2007 г.", "date": "2018.02.07", "title": "Близо 31 млн. лв. финансова помощ ще бъде предоставена на „Холдинг БДЖ“ ЕАД"}
{"url": "http://standartnews.com/biznes/138_mln_lv_tryabvat_za_uvelichenie_na_zaplatite_v_zatvorite-368077.html", "text": "Правосъдният министър Цецка Цачева уточни колко средства от бюджета ще са необходими, за да се изпълни искането на служителите в затворите за 20% увеличение на заплатите след заседание на парламентарната комисия по правни въпроси. \"Според изчисление с 10% увеличение сумата е над 13,8 млн. лева. От бюджета, с който министерството разполага в момента, няма как. А за увеличение с 20% сумата е в двоен размер\", обясни тя. „В Министерството на финансите се правят анализи. Търсят се варианти за доближаване на възнагражденията на служителите в охраната и в ГД „Изпълнение на наказанията\". На този етап се търси решение на въпроса\", посочи Цачева. „В диалог съм с министър-председателя Бойко Борисов и с финансовия министър Владислав Горанов. През дните от искането на синдикатите до момента предоставяме всякаква информация, която се изисква от нас по отношение на бюджетите\", обясни министърът. „Диалогът със синдикатите на Главните дирекции „Охрана\" и „Изпълнение на наказанията\" не е преустановен. Наясно съм с исканията им\", посочи Цецка Цачева. „Винаги съм споделяла пред тях, че трябва да има съответствие във възнагражденията, но 20% не са получили дори служителите в МВР\", коментира тя.", "date": "2018.02.07", "title": "13,8 млн. лв. трябват за увеличение на заплатите в затворите"}
{"url": "http://standartnews.com/biznes/agrion_prodava_partseli_po_300_lvdka-368066.html", "text": "Лидерът в управлението на земеделски активи Агрион пуска за продажба земеделски земи от 300 лв./дка, съобщиха от дружеството. Имоти ще се предлагат в цялата страна, а информация за големината на парцелите, местоположението и цената им са обявени на сайта на компанията:  . Според експерти в бранша, покупката поземлен имот все по-често се приема като инвестиционен актив, а не просто като място за произвеждане на земеделска продукция. Земята привлича огромен брой инвеститори, които търсят подходящи терени, за да вложат свободните си средства. Тя се характеризира с ниска волатилност (променливост), висока доходност и същевременно ниска зависимост от цените на традиционни финансови инструменти като акции, облигации и др., твърдят инвестиционни посредници. Стойността на земеделската земя е слабо повлияна и от политическите и икономическите процеси, което я прави силно предпочитана, за разлика от недвижимите имоти, например, където през годините се наблюдават резки скокове, последвани от сериозни спадове. При средно покачване на цената с приблизително 4% на година това е много добра дългосрочна инвестиция със сигурна доходност, смятат посредниците. Според изчисленията им при средна рента в страната от 50 лв. на дка и цена от 300 лв. на дка, дори да е необходимо допълнително разработване на земята, доходността би могла да достигне 10% на годишна база, което значително надскача доходността от инвестиционни фондове. За сравнение лихвите при банковите депозити в момента са в около 0,05%. „Покупката на земя е отлична възможност за земеделските стопани да окрупнят парцелите си и да разширят стопанствата си\", казаха от мениджмънта на Агрион. Това ще доведе по-ефективно и модерно земеделие, което ще позволи на фермерите да кандидатстват за субсидия по различни европрограми. Според прието решение на правителството в средата на януари, предвидените средства за директни плащания за площ и по различните програми през тази година са в размер на 2.91 млрд. лв., което е с над 400 млн. лв. повече в сравнение с 2017 г. От друга страна окрупняването на терени покачва значително крайната стойност на земеделската земя и собствениците й могат да я продадат на много по-висока цена, ако в последствие решат да я продават. Покупката на парцели от Агрион може да стане на разсрочено плащане за период от три години без първоначално самоучастие. Това е сериозно облекчение за по-малките производители, които ще имат възможност да купят съседни парцели и да уедрят земята си, без това да наруши финансовото им планиране. „С продажба на атрактивни имоти искаме да искаме да дадем възможност на повече хора да печелят от развитието на селското стопанство и от притежаването, и обработката на земеделска земя\", казаха от Агрион. Във всеки от регионалните офиси на компанията купувачите могат да получат абсолютно безплатно експертни съвети, информация за пазара, както и търговски и юридически консултации.", "date": "2018.02.07", "title": "Агрион продава парцели по 300 лв./дка"}
{"url": "http://standartnews.com/biznes/izlishak_ot_845_mln_leva_v_haznata_za_godinata-368057.html", "text": "Министерският съвет одобри информация за касовото изпълнение на държавния бюджет и на основните показатели на консолидираната фискална програма за 2017 г., изготвена в изпълнение на чл. 135, ал. 1 на Закона за публичните финанси, на база на месечните отчети за касовото изпълнение на първостепенните разпоредители с бюджет. Салдото по консолидираната фискална програма (КФП) на касова основа за 2017 г. е положително в размер на 845,2 млн. лв. (0,8% от прогнозния БВП) и се формира от излишък по националния бюджет в размер на 309,1 млн. лв. и излишък по европейските средства в размер на 536,1 млн. лева. За сравнение, в разчетите към Закона за държавния бюджет на Република България за 2017 г. е заложен дефицит по КФП за годината в размер на 1 330,0 млн. лв., което означава, че спрямо заложеното в програмата за годината се отчита номинално подобрение на бюджетното салдо с близо 2,2 млрд. лева. В структурно отношение салдото по националния бюджет отчита подобрение спрямо отчетеното за 2016 г., основно поради ръста на данъчните, вкл. осигурителните приходи, докато салдото по сметките за средства от ЕС през настоящата година се влошава поради базов ефект в 2016 г., свързан с възстановени към България грантове от ЕС в началото на 2016 г. за извършени разходи в края на 2015 г., когато бе пикът на плащанията по проектите за предходния програмен период 2007-2013 година. Постъпилите приходи и помощи по КФП за 2017 г. са в размер на 35 315,2 млн. лв. или 99,6% от годишните разчети. В структурно отношение данъчните и осигурителните приходи превишават разчетите за годината с 5,5 на сто, докато изпълнението при неданъчните приходи и помощите е по-ниско от разчета за годината. Съпоставени с предходната година, данъчните и неданъчните приходи нарастват с 2 741,7 млн. лв. (8,8%), докато постъпленията от помощи са по-ниски. Общата сума на данъчните постъпления, вкл. приходите от осигурителни вноски, възлиза на 29 581,3 млн. лв., което представлява 105,5% спрямо планираните за годината приходи. Преизпълнение на годишните разчети се отчита при повечето от основните данъци и осигурителните вноски. Съпоставено с данните за 2016 г., данъчните постъпления нарастват номинално с 10% (2 678,6 млн. лева). Приходите от преки данъци са в размер на 5 644,3 млн. лв. или 110,8% спрямо предвидените в разчетите за годината, като спрямо същия период на предходната година нарастват с 607 млн. лева (12,1%). Приходите от косвени данъци са в размер на 14 532,5 млн. лв., което е 103,7% спрямо разчетите за годината. Съпоставено с данните за 2016 г., постъпленията в групата нарастват с 970,8 млн. лв. (7,2%). Постъпленията от ДДС са в размер на 9 320,2 млн. лв. или 106,1% спрямо планираните. Съпоставени с предходната година, приходите от ДДС нарастват със 767,3 млн. лв. (9%). Размерът на невъзстановения ДДС към 31.12.2017 г. е 50,5 млн. лева. Приходите от акцизи възлизат на 4 984,5 млн. лв. (98,9% от разчетените за годината). Постъпленията от мита са 194,3 млн. лв. или 117% спрямо разчета за годината. Постъпленията от други данъци (вкл. имуществени данъци и др. данъци по ЗКПО) са в размер на 1 039,4 млн. лв. или 104,9% изпълнение на годишните разчети. Приходите от социално и здравноосигурителни вноски са 8 365,1 млн. лв., което представлява 105,4% спрямо разчетените за годината. Съпоставено с предходната година, приходите от осигурителни вноски нарастват номинално с 14,3% (1 047,3 млн. лева). Неданъчните приходи са в размер на 4 213,2 млн. лв., което представлява 88,5% изпълнение на годишните разчети. Приходите от помощи са в размер на 1 520,7 млн. лв. или 57,5% от планираните за годината. Разходите по КФП (вкл. вноската на България в бюджета на ЕС) за 2017 г. възлизат на 34 469,9 млн. лв., което е 93,7% от годишните разчети. За сравнение, разходите по КФП за 2016 г. бяха в размер на 32 491,4 млн. лева. Нарастването на разходите спрямо 2016 г. е основно поради по-високия размер на социалните и здравноосигурителните плащания (базов ефект при разходите за пенсии от увеличението им от юли 2016 г., увеличението от юли 2017 г. и увеличението на две стъпки през 2017 г. на размера на минималната пенсия от юли и октомври), както и по-високите разходи за субсидии и за персонал, включително и поради ръста на разходите за осигурителните вноски, свързан с увеличения размер на осигурителната вноска за фонд „Пенсии за лицата по чл. 69\" с 20 пр. п. спрямо 2016 година. Нелихвените разходи са в размер на 32 789,6 млн. лв., което представлява 94,9% от годишните разчети. Текущите нелихвени разходи за 2017 г. са в размер на 29 033,7 млн. лв. (102,5% спрямо разчета за годината), капиталовите разходи (вкл. нетния прираст на държавния резерв) възлизат на 3 755,9 млн. лв. (60,5% от разчетите към ЗДБРБ за1 2017 г.). Лихвените плащания са в размер на 792,1 млн. лв. или 95,8% от планираните за 2017 година. Частта от вноската на България в бюджета на ЕС, изплатена през 2017 г. от централния бюджет, възлиза на 888,2 млн. лв., което е в изпълнение на действащото към момента законодателство в областта на собствените ресурси на ЕС. Размерът на фискалния резерв към 31.12.2017 г. е 10,3 млрд. лв., в т. ч. 9,8 млрд. лв. депозити на фискалния резерв в БНБ и банки и 0,5 млрд. лв. вземания от фондовете на Европейския съюз за сертифицирани разходи, аванси и други.", "date": "2018.02.07", "title": "Излишък от 845 млн. лева в хазната за годината"}
{"url": "http://standartnews.com/mneniya/lekaryat_tryabva_da_znae_kade_e_granitsata_na_razumnoto-368075.html", "text": "- По време на основното ми образование не съм мислил каква професия искам да имам. Още в началото на гимназията обаче установих, че природните науки ми вървят най-много, а химията и биологията ми бяха най-разбираеми. Когато на някой му вървят тези два предмета, той логично избира хуманитарна наука като медицината. В 9-10 клас вече бях взел това решение и се подготвях за изпитите. А защо кардиология? Лично за мен тя представлява една от най-сложните части на вътрешната медицина. Според значителна част от по-възрастните и опитни колеги – вътрешните болести представляват короната на медицината. Ние, интернистите, диагностицираме процеси, които се случват вътре в тялото и съвсем не са очевидни. Изисква се да можем да изслушваме внимателно оплакванията на пациентите, да идентифицираме патологичните процеси, да анализираме информацията и да установим диагнозата. Кардиологията изследва болестите на сърдечносъдовата система, която е основно свързващо звено на всички органи и системи в човешкото тяло. Ето защо поставянето на правилна диагноза е сериозно предизвикателство. Инвазивната кардиология от своя страна минава отвъд частта на диагностиката и предлага възможност за едномоментно лечение и бързо решение на болестния процес. Повечето добри специалисти по вътрешни болести могат да успешно да диагностицират процеса и да назначат медикаментозно лечение, но лекарствената терапия за мен е твърде \"статична\". Аз бих искал да видя ефекта от моето лечение в по-непосредствен порядък. В този смисъл инвазивната кардиология дава възможност на лекаря да оцени ефекта от работата си доста по-бързо, което разбира се е по-добре и за пациента. Тя взима „най доброто от двата свята\" – поставяне на диагноза (от кардиологията) и осъществяване на лечение  (от хирургията). Ето защо избрах и инвазивната кардиология за моя професия. - Дипломатичният отговор е, че и за двете специалности има подходящи пациенти и до голяма степен аз споделям това мнение. Няма по-важна и по-маловажна специалност. Инвазивната кардиология се развива изключително бурно. Миналата година се навършиха 40 години от извършването на първата коронарна ангиопластика, т.е. от първата интервенционална процедура на сърцето. За тези 40 г. са се случили изключително много неща. В последните няколко години стават все повече иновациите, новостите, материалите ни стават все по-атравматични, методите ни – все по-усъвършенствани. Това ни позволява да лекуваме хора, които доскоро се считаха за „чисто хирургични\" пациенти. Ние лекуваме и много тежки случаи. Разбира се, има една граница на разумното, която, въпреки желанието на лекаря да се докаже, ако се премине, би била вредна за пациента. Всеки лекар трябва да осъзнава за себе си къде е тази граница и когато стигне нивото си на компетентност, да се консултира с други колеги или да насочи пациента за друг тип лечение. - Една от причините да избера инвазивната кардиология е, че трябва да си много добре подготвен, много да си чел и практикувал. Но за да бъде добър крайният резултат, трябва всички участници в процеса на лечение на пациента да са на ниво – лекарят, сестрата, целият екип. Немислимо е да има качествена инвазивна кардиология без добра апаратура и добри материали. Затова ние тук в Клиниката по кардиология на Александровска болница много залагаме на това  – да сме в крак с последните тенденции в нашата област. Нашите машини и апарати например за вътресъдов ултразвук, за ротаблация и т.н., са последни модели, а стентовете, които използваме, са одобрени и от кардиологичните дружества в Европа и САЩ и се използват в елитните болници по света. Говорейки за уменията, трябва да се отбележи, че от значение е и моментното състояние на лекаря. Ако ми предстои тежка процедура, а не се чувствам в кондиция, бих предпочел, ако не е супер спешна, да я отложа. - Занимавам се с инвазивна кардиология от първия ден, в който съм завършил през 2002 г. и съм имал множество случаи. Разбира се, лекарят си помни най-тежките случаи, усложненията. Преди година и половина имах един от най-тежките си случаи – пациент с критична коронарна стеноза, (стеснение на един от големите съдове на сърцето). При него имаше множество трудности поради факта, че не можеше да легне на леглото вследствие болеста на Бехтерев и трябваше да бъде подпрян с няколко възглавници. А променената принудителна позиция на тялото тотално променя позицията на съдовете, освен това стеснението беше след два 90-градусови ъгъла. Бе изключително трудно да насоча водача на правилното място, той се отклони и проби съда, околосърдечната торбичка започна да се пълни бързо с кръв. Пробива трябваше да се запуши по най бързия начин, но беше технически изключително сложно да се вземат тези две 90-градусови кривки. След около два часа „борба\" успях да отпуша стеснението на съда, да имплантирам специален стент, който да затвори пробива. За това време, в което кръвта се бе изливала в околосърдечната торбичка, се бе събрало голямо количество, което притискаше сърцето и не му позволяваше да тласка кръв. Наложи се да пунктирам излива и да го евакуирам. В крайна сметка, на третия ден пациентът си беше вкъщи, но това костваше изключително много усилия и ресурс. - Ще започна малко по-отдалеч с отговора на този въпрос. Кардиологията трябва да се приема като призвание, тъй като тя е свързана с изключително много ограничения на комфорта на живот. Тя изисква дежурства, винаги да си на разположение, непрекъснато четене, концентрация и усъвършенстване. Участваме в различни конгреси, за да сме на най-високо ниво. Така че професията ни изисква сериозни жертви. Но удовлетворението, което човек изпитва след успешно извършена манипулация, след разплитане на сложен диагностичен казус, напълно оправдава жертвите, които полага. Дали се свиква с мисълта, че губиш хора? Стастиката е ясна на лекаря, той знае на колко процедури какви и колко усложнения има. Правим всичко възможно да не се стига до тях, но те се случват и са част от нашата професия. Така че отговорът на въпроса ви е и да, и не. Ако човек е професионалист, трябва да бъде такъв през цялото време – тоест в залата той трябва да разглежда случая индивидуално и да не подхожда емоционално, защото това пречи да се вземат правилни решенията. Това обаче вкарва лекаря в категорията на роботите. А ние сме хора и неблагоприятните инциденти са нещо, с което и аз лично трудно свиквам. Тоест балансът между липсата на емоции и човешкото съчувствие е много труден и всеки лекар го намира сам за себе си. Помня всичките си усложнения и процедури, които не са протекли по най-добрия начин. Те ми помагат  да не допускам такива усложнения и грешки. - През последните 7-8 години към инвазивната кардиология има голям интерес. За това допринася и фактът, че се счита за добре платена в сравнение с други специалности. Проблемът е, че част от младите хора имат нереалистични очаквания за това, че ще напреднат бързо. Истината е, че се изискват много жертви и усилия, за да стигнеш някакво ниво. А и след като го достигнеш, не можеш да се похвалиш, че си стигнал края на пътя, тъй като е нужно да се следят всички новости, промените в протоколите и лекарствата. Така можеш да предложиш най-доброто на пациента. Така че съветът ми към младите колеги е да полагат повече усилия, да не се отчайват, когато на пътя им се изпречват трудности и да имат търпение. Никой не се е родил научен, но в крайна сметка търпението, упорството и усилията се отплащат. - Тя се развива към все по-широк кръг пациенти, които могат да имат полза от процедурите, които извършваме. Поради специфичните умения на инвазивните кардиолози, те биха могли сравнително лесно да се подготвят и да извършват интервенции и на други съдови територии извън сърцето – на мозъка, на краката, на бъбреците и т.н. В определени случаи се налага не разширение, а запушване на съдовете, особено при пациенти с онкологични заболявания или с вродени съдови аномалии. Най-големият прогрес се отчита по отношение на атравматичността на материалите, на нови типове стентове, които да се свързват с по-ниска честота на повторно стеснение, на лекарствата, които ги покриват, на различни машини и техники, които ни позволяват при пациенти, които доскоро считахме за класически хирургични случаи, да правим успешни процедури. В последните няколко години се отделя изключително голямо внимание на комбинирането на информация от различни методи в инвазивната кардиология и най-вече в идентифицирането на стеснението на съдовете, които имат по-голяма склонност остро да се запушат. Това е една интересна част от инвазивната кардиология, която някои наричат превантивна. Т.е., когато регистрираме някакво стеснение, да оценим риска то да се усложни остро. Атеросклерозата в класическия й вид с натрупване на холестерол и липиди в плаките значително се промени в последните години. Модерното медикаментозно лечение на пациентите с атеросклероза е много по-ефективно спрямо няколко десетилетия, но за съжаление атеросклерозата  е едно хронично, прогресиращо заболяване, което можем да забавим, но не и да спрем. Затова с напредъка на методите за диагностика ние можем да предвидим кои стеснения имат риск от усложнения и да третираме точни тези, които имат нужда. Когато една методика е успешна, тя се прилага на голям брой хора. Не всички пациенти обаче са еднакви и затова в последните години се залага на това да се идентифицират хората, които имат полза спрямо тези, при които процедурата не би била толкова ефективна. - Има, но не са ясно установени, тъй като методите, които се използват, не са така широко навлезли. При тези методи се събира информация как изглежда съда, каква е анатомията на атероматозната плака, за количеството липиди,  моноцити, които също инфилтрират плаката. И когато се интегрира цялата тази информация, вече има критерии, които определят риска от по-нататъшни проблеми. - Те се появиха преди пет-шест години и аз съм голям привърженик на тяхната концепция. Някои ги наричат платформа, защото не са класически метални стентове, а са направени от полилактат - органична субстанция, която след две-три години в човешкото тяло се разгражда на въглероден диоксид и вода. Стратегията при тези пациенти е да сложим въпросната платформа, тя да държи съда механично отворен и с течение на времето да започне да се разгражда и да се усвои от организма. Концепцията е добра и иновативна. Първоначалните резултати бяха изключително обнадеждаващи, но след като се обединиха данните от лечението на широк кръг пациенти стана ясно, че резултатите далеч не са най-добрите възможни. Оказа се, че има технически особености, правещи това поколение биорезорбируеми стентове дори опасни и фирмата-производител изтегли тези материали. В инвазивната кардиология използването на биорезорбируеми платформи бе четвъртият голям бум. Първият бе балонната дилатация, с която разширяваме съда. Първоначалните резултати от нея също бяха добри, но при колкото повече хора бе прилагана, толкова повече ставаха очевидни и недостатъците й. Вторият голям бум са стентовете, с които се заобикалят несъвършенствата на балонната дилатация. След първоначалния голям ентусиазъм от лечението със стентове, стана ясно, че има голям процент повторно стеснение. Третият голям бум бяха покритите с лекарства стентове, при които честотата на повторно стеснение е изключително ниска. Платформите представляват четвъртият голям пик. За мен има нужда още от няколко години да се видят позитивите и негативите и да се излезе с качествен продукт. - В България липсва статистика за точния брой пациенти, починали от инфаркт и инсулт, но е ясно, че сме на водещите места. Има много причини за това. На първо място бих идентифицирал нашият много нездравословен начин на живот. На второ място бих сложил липсата на адекватна здравна култура, а на трето – психологията на българина, който търси помощ, когато нещата са се усложнили много. През последните пет-шест години има голям прогрес по отношение на здравната култура и здравословният начин на живот. Кардиологичната гилдия е много активна – правят се различни кампании, обръща се внимание на тези неща. Голяма част от младите хора вече са наясно и търсят активно начин да се изследват, да правят профилактика. Остава проблемът с по-възрастните хора, които по-трудно използват интернет, откъдето могат да се осведомяват, и имат навици, далеч от оптималните. И при тях обаче една голяма разяснителна кампания дава резултати. Освен това да не забравяме, че в България много се пуши, не се обръща внимание на здравословното хранене, неглижира се физическата активност и спортът. Българската кухня също така не е най-добрата възможна за сърцето. - Харесва ми да живея в България – тук е моята социална среда, семейството, приятелите ми. Страната ни има много добри предпоставки човек да работи и да се развива. Традиционно търсим проблемите извън нас, но истината е, че ако човек се захване сериозно с нещо, има добър шанс нещата да се получат. Има голяма промяна отпреди 20 г. Аз лично съм оптимистично настроен и мисля, че все повече млади хора избират да останат тук. Също така, немалка част от хората, които навремето заминаха за чужбина, вкл. и мои колеги, сега се връщат, намират тук добри условия за реализация и нормални условия за живот. Здравеопазването навсякъде е губещ бизнес, защото е свързано с много усилия и ресурс. Тази система обаче има социална функция и без нея не можем. България има много наслоени с времето дефицити, но аз вярвам, че има достатъчно ресурси, само трябва да се използват по най-ефективния начин и резултатите ще са очевидни.", "date": "2018.02.07", "title": "Лекарят трябва да знае къде е границата на разумното"}
{"url": "http://standartnews.com/biznes/ofitsialno_obb_i_sibank_se_obediniha-368087.html", "text": "В Търговския регистър бе вписано юридическото вливане на СИБАНК ЕАД в Обединена българска банка АД (ОББ). С това СИБАНК престава да съществува като отделно юридическо лице, а клиентите ѝ автоматично стават клиенти на ОББ. Обединяването на двете банки е процес, който цели да изведе на челни позиции новата, по-голяма ОББ. „Организирали сме процесите си така, че трансформацията да стане почти неусетно за клиентите. В тригодишната ни стратегия качеството на клиентското обслужване е двигател за развитие. Вярвам, че това ще бъде видимо още в тази година\", коментира главният изпълнителен директор на ОББ Петър Андронов. Няма промени за клиентите на ОББ и СИБАНК в резултат на правното вливане. Не е необходимо преиздаване на кредитните и дебитните карти до изтичане на тяхната валидност. Условията по кредити, депозити и други продукти и услуги се запазват, съгласно сключените с всяка от двете банки договори. Сметките на всички досегашни клиенти на СИБАНК ще имат IBAN номера, съдържащи името на ОББ, а именно – UBBS. Тази бъдеща промяна ще настъпи след няколко месеца. Тя е напълно техническа и по никакъв начин няма да се отрази на сметките на клиентите. Старият и новият IBAN номера ще функционират успоредно до края на ноември 2018 г. Всички клиенти ще бъдат информирани за евентуални промени, които ги касаят, чрез имейл, лично писмо, телефонно обаждане, SMS. Поетапното обединяване на клоновата мрежа на ОББ и СИБАНК ще продължи. От началото на март клиентите на ОББ ще могат да бъдат обслужвани и във всички досегашни клонове на СИБАНК. В следващите месеци досегашните клиенти на СИБАНК ще продължат да посещават познатите им банкови клонове, както и вече обединените клонове. Всяка актуална информация за клиентите ще бъде публикувана на корпоративния уебсайт в специално създаден раздел: https://www.ubb.bg/unitedforyou, а служителите в клонова мрежа и в контактния център на 0700 117 17 са подготвени да отговорят на всички запитвания.", "date": "2018.02.07", "title": "Официално: ОББ и СИБАНК се обединиха"}
{"url": "http://standartnews.com/mneniya/za_mediite_i_doverieto-368092.html", "text": "В съвременния свят няма по-ценен капитал от доверието. И само доверието ражда доверие. Знаят го от римско време банкерите, лекарите и учителите. Разбраха го по болезнен начин политиците. С пълна сила важи и за медиите. Рейтинги и тиражи се стъкмяват, от статистики се получават еквалибристики. Доверието обаче не подлежи на манипулация. Тя го срутва. А загубеното доверие е като счупената ваза - никога вече не може да е пълна. Колко струва една печатна медия? Количествено погледнато - цената се вдига право пропорционално на броя читатели. Но ако се намеси качественият критерий, то тогава изводът ще е друг. И ако е вярно, че симпатията още не означава доверие, би трябвало да приемем, че една медия струва толкова, колкото й вярват. Интернет епохата прати в миналото глада за новини. Сега те се бълват всяка секунда. Големият въпрос е колко от тях са фалшиви, блъф или откровен шантаж. Лъжата в интернет е като вирус, който води след себе си епидемия. Понякога става случайно, друг път е злонамерен сценарий. И вместо да плетат интриги - да бият камбаната в полза на обществото. Печалната истина обаче е, че много медии отдавна нямат подобни грижи. Нямат каузи. Имат само интерес, който умело обслужват, често криейки се зад знамето на свободното слово. Хората обаче се напатиха от евтини лъжи и популизъм. И лесно различават лицемерието. Вярват повече на този, който дори дълго търси истината, отколкото на онзи, които натрапчиво твърди, че я намерил. Затова внесеният законопроект от ДПС за осветляване на собствениците на печатни и електронни медии и тяхното финансиране очаквано отвори медийната кутия на Пандора. И освети двата основни проблема на бранша - каква е собствеността в медиите и как те се финансират всеки ден. Докато не излязат наяве отговорите, читателите ще продължат да се питат кой решава каква гледна точка да им предложи и кой е по-големият бич в професията - налаганата от собствениците редакционна политика или ширещата се автоцензура. Но в търсене на отговорите, нека не поставяме под общ знаменател медиите. Защото зад печатните издания стоят имената на водещи журналисти. А в стотиците нароили се сайтчета работят неуморно анонимни лица, които безнаказано пускат фалшиви новини и безмилостно преписват наши статии. На всички е ясно, че там с минимална инвестиция може да постигнеш максимални поражения за мишените, които си набелязал. И ако огласеният проектозакон отвори вратата на прозрачността и ги измете, то няма как да не получи одобрението ни. Още повече, И най-вече, ако наистина освети тези, които хранят медиите. Защото не само по циганските сватби, който плаща, той и поръчва музиката. И затова факти се манипулират - мошеник приватизатор се оказва успешен инвеститор, а неудобен кмет - прахосник и крадец. После върви доказвай, че нямаш сестра. Най-лошото е, че родните медии трудно се издържат на пазарен принцип. Това особено важи за вестниците, където цената е социална, а не пазарна. И проблемът изобщо не е, че те са медийни динозаври, обречени да издъхнат в ерата на интернет поколението. Всички големи вестници отдавна имат и сайтове, където гонят новините наравно с изцяло онлайн изданията. Вестниците носят безспорния негатив на много големи разходи, но в същото време разполагат и с най-голямото предимство - с редакционен екип от журналисти, които гарантират с името си информацята, която поднасят. А това е безценно в морето от анонимни блъфове, полуистини и откровени лъжи. \"Стандарт\" получи уникалния шанс хората, които правят вестника, да бъдат и негови собственици. Това стана факт след като адвокат Тодор Батков подари акциите си на журналистическия екип. И сега ние носим пълна отговорност за всичко, което пишем и казваме. Плащаме изключително високата цена за собственото си оцеляване, но сме искрено щастливи, че запазихме безценния дар - доверието на читателите. Убедихме се, че битката за най-големия тираж и за най-уникалните посещения в сайтовете вече не е решаваща. Състезанието е за доверието на всеки един от вас и не е важно кой е пръв, а кой е прав. Важно е кой е шампион по доверие. В тази битка ние сме категорични - ще се борим докрай. Защото сме \"Стандарт\".", "date": "2018.02.07", "title": "За медиите и доверието"}
{"url": "http://standartnews.com/balgariya/babini_lekove_za_nastinka_i_grip-368076.html", "text": "Въпреки че времето напоследък е благосклонно и ни радва с високи температури, все още продължава да е сезон на настинките и грипа. А срещу тях понякога много ефикасни се оказват народната медицина и бабините лекове. Разбира се, ако оплакванията ви не отминават за нормалното време, непременно потърсете лекарска помощ. Ако обаче искате да помогнете за оздравяването си, ето и някои от народните рецепти. Ако ви болят ушите или ви мъчи синузит, напълнете памучен чорап с една чаена чаша морска сол, след което го завържете. Сложете тигана на котлона, а него го включете на умерена температура. Вземете чорапа и го сложете на тигана, за да го стоплите. Дръжте го така в продължение на 6-7 минути. След това премахнете чорапа от котлона и го сложете върху засегнатото място. Наличието на минерали в солта, в съчетание със затоплянето на организма, ще помогне за намаляване на болката по един естествен начин. Когато досадната хрема ви измъчва, не бързайте да бягате до аптеката, а опитайте домашни капки за нос. С лук може да си приготвите капки за нос, които са изключително ефективни. Вдишвайте директно изпаренията от лука, като предварително го настържете на ситно ренде. Добавете и малко вода или зехтин за да разредите концентрата. Ако разтворите морска сол в топла вода, ще получите физиологичен разтвор, който също много ефективно помага срещу запушения нос. Ако ви втриса, потопете краката си в леген с гореща вода. Можете да разтворите и морска сол във водата, тъй като тя съдържа много минерали. Старите хора от едно време са ползвали морската сол точно по този начин. Ако кашляте силно, пробвайте да облекчите страданията си с небет шекер. Самия небет шекер не е лекарствено средство и не бива да се възприема като такова, но благоприятния му ефект при лечение на дихателни проблеми няма как да бъде отречен.", "date": "2018.02.07", "title": "Бабини лекове за настинка и грип"}
{"url": "http://standartnews.com/balgariya/bronzova_kashta_na_myastoto_na_mavzoleya-368088.html", "text": "До края на месеца на мястото на мавзолея ще се появи Бронзовата къща на скулптора Пламен Деянофф. Тя е подарък от Австрия за Българското председателство на ЕС. Австрия поема щафетата начело на ЕС след нас. Бронзовата къща е висока 14 метра. Тя тежи около 70 тона и ще се разгърне на площ от около 50 квадратни метра. Деянофф заяви, че произведението съдържа в себе си много от традициите на българската архитектура и занаятчийство и е свързана и с тракийски бронзови и златни съкровища. Кулата се състои от няколко хиляди ръчно изработени масивни бронзови елементи и се планира в нея да може да се влиза и да бъде използвано и вътрешното пространство.", "date": "2018.02.07", "title": "Бронзова къща на мястото на мавзолея"}
{"url": "http://standartnews.com/balgariya/tema_roditeli_na_trani_za_priema_v_parvi_klas-368091.html", "text": "Родители на първокласници са на тръни заради новата система за прием на деца в училищата. Много от тях изразяват несъгласието си с районирането на училищата и цитират явно нелогични решения в онлайн форумите. Някои от тях атакуват записания критерий за 3-годишна уседналост като питат какво ще се случи, ако семейството е закупило жилище и живее в даден район преди година, например. Още отсега е ясно, че училища в млади квартали, най-вече в южните райони на София, ще бъдат подложени на голям натиск. \"Такива училища са 11 ОУ в Дианабад и 2-о СОУ в \"Бъкстон\". За първото ще има голям наплив от кандидати от Студентски град и кв. \"Витоша\", където няма училища, а за второто от \"Манастирски ливади\", \"Овча купел\" и Красно село\", заяви за \"Стандарт\" директорът на 119-о училище в Изток Диян Стаматов. Според него в центъра на София пък ще има свободни места в 18-о и 32-о училища и там ще могат да кандидатстват първокласници от цяла София. \"Според ЕСГРАОН там би трябвало да има едва 60 кандидати за прием в първи клас в двете училища, които живеят в района. Заради това, че са добри училища, там кандидатстват по 150-180 деца от цяла София. Минава се през цялата процедура, всеки родител предварително трябва да си подаде заявление. Съветът ми е, все пак да разчита на това училище, което е най-близко по местоживеене\", препоръчва Стаматов, който бе зам.-министър на образованието в предния екип на Бойко Борисов. Моделът трябва да въведе единни и недискриминационни критерии, но още сега родителите виждат в редица недостатъци, които могат да доведат до хаос през май-юни, когато ще става класирането. Публичното обсъждането на новата система приключи в края на миналата седмица, а веднага след това започнаха дискусии в интернет форумите. Основният принцип е децата да бъдат записвани в училища, които са близко до местоживеенето на първокласниците. Ако след изпълнението на този критерий останат свободни места децата ще бъдат класирани по други 3 допълнителни критерия. Това са кандидатът да има братче или сестриче в същото училище, ако един или двамата родители са покойници, както и различна степен нетрудоспособност на детето или ако е от многодетно семейство. Новата система трябва да бъде публикувана официално до края на месеца, смятат експерти. \"В София проблемът е голям, защото образователната инфраструктура - разположението на училищата и капацитетът е от много години и тя не отговаря на сегашното развитие на кварталите\", коментира шефът на Столичния инспекторат по образованието Ваня Кастрева. Според нея предизвикателството до края на месеца ще е да се направи подробна карта и райониране на училищата и кандидатите-първокласници според данните от ЕСГРАОН. * * * * * Новата система трябва да въведе единни и недискриминационни критерии за всички 158 общински училища в София. Стремежът е да се избегне концентрирането на ученици  към определени училища и наличие на много свободни места в други. Като цяло новите правила повтарят наредбата на МОН за прием в първи клас, според която децата се разделят в 4 групи според постоянен и настоящ адрес. Важното е, че ще се взема предвид адреса, на който е регистрирано детето, а не родителя, информира БГНЕС. Така един ученик няма да кандидатства с два адреса - и на майката, и на бащата, което води до дискриминация на деца със самотни родители например. Проблемът е, че адресната регистрация на детето не се променя автоматично с подмяна на адресната регистрация на майката, а се променя при поискване. Така ако този критерий бъде вкаран без преходен период може да се окаже, че децата живеят още на адреса на майката по време на раждането, обяснява БГНЕС. Отпадат действалите досега допълнителни критерии за месторабота на родителя в района на училището както и критериите, въведени от самите училища като родители държавни служители или лекари в общински болници. В правилата за прием в първи клас в София се определят и прилежащите райони на училищата. Сега те са очертани така че в тях да попадат най-близките улици, независимо дали са в друг административен район. Така се цели да се избегнат парадоксите на живеещи до училището деца, които биват „прередени\", защото се водят в друг район. * * * * * Родетели се тревожат от районирането на училищата в новата система. В коментар в сайта на Столичната община Ирина Тамбукова обръща внимание на районирането и конкретно за един от новите квартали на София, а именно кв. Манастирски ливади – изток. Там например до най-близките училища - 73 СУ „Владислав Граматик\" и 104 ОУ \"Захари Стоянов\" няма достъп за живеещите на по-малко от 500 метра, но има достъп за целия кв. „Кръстова вада\", който дори няма градски транспорт до адреса им. От там следва и още един проблем, децата, посещаващи съседната на 73-то СОУ детска градина 7 \"Детелина\", ще бъдат лишени от възможността да продължат в първи клас в училището, което едва ли не не дели двор с детското заведение.", "date": "2018.02.07", "title": "ТЕМА: Родители на тръни за приема в първи клас"}
{"url": "http://standartnews.com/balgariya/kray_na_feodalnata_vlast_na_tsenko_chokov-368081.html", "text": "Върховният административен съд отстрани окончателно кмета на село Галиче от поста му, съобщиха от общината в Бяла Слатина. Решението не подлежи на обжалване. Тричленен състав остави в сила решението на Административен съд - Враца, с което се прекратяват пълномощията на Ценко Чоков като кмет на село Галиче. Съставът на ВАС е с председател Румяна Монова и членове Диана Гърбатова и Добринка Андреева. Решението е взето в сряда, 6 февруари, и не подлежи на обжалване. Преди 2 години Ценко Чоков бе арестуван за лидерство на престъпна група, занимаваща се с рекет, лихварство и саморазправа с длъжници. Водеха се дела във всички инстанции, но Ценко Чоков до последно обжалваше. И сега ще обжалваме пред съда в Страсбург, обяви защитата му. Ценко Чоков изкара като кмет на Галиче четири и половина мандата. На практика през последните две години селото живее без кмет. Служител от общината в Бяла Слатина изпълнява само някои от кметските задължения. Предстои насрочването на частични избори за кмет на селото. Датата зависи от президента, който трябва да издаде указ за провеждането им. В общината очакват това да стане през май. Дотогава вероятно ще бъде назначен временно изпълняващ длъжността кмет  на Галиче.", "date": "2018.02.07", "title": "Край на феодалната власт на Ценко Чоков"}
{"url": "http://standartnews.com/balgariya/reaktsii_kam_proekta_za_osvetyavaneto_na_mediite_vsichki_medii_da_deklarirat_i_svoyata_politicheska_orientatsiya-368071.html", "text": "Депутатите от ДПС записаха най-важното изречение в голямата разръфана и разлиствана 28 г. с мръсни пръсти книга, наречена „Свобода на словото в България\". Изречението е кратко и гласи: „Веднага да разкрием  фактите пред очите на хората кой на коя медия е истинският собственик и с какви пари я  финансира.\" Реакциите на скритите собственици и издатели ще бъдат истинският показател кои са манипулаторите на общественото мнение и какви нелицеприятни истини крият за себе си, за да отклонят вниманието на правораздавателните органи от собствените си персони. Щом се приемат промените в този закон България няма да се нуждае от индекс за свободата на словото, защото финансираните по недопустим начин медии, използвани за постигане на лични цели и облаги, ще изчезнат и на терена ще останат медиите, които работят прозрачно, с истинските факти и новини  и в интерес на обществото. Ще прибавя и едно свое отдавнашно предложение, което медийните грантаджийски и приватизаторски олигарси никога не го допуснаха. Нека всички медии да декларират и своята политическа ориентация. Нека истината е водеща. Защото задачата на медиите е да търсят и огласяват истината. Да опитаме можем ли?!", "date": "2018.02.07", "title": "РЕАКЦИИ КЪМ ПРОЕКТА ЗА ОСВЕТЯВАНЕТО НА МЕДИИТЕ: Всички медии да декларират и своята политическа ориентация"}
{"url": "http://standartnews.com/balgariya/reaktsii_kam_proekta_za_osvetyavaneto_na_mediite_svobodata_na_mediite_da_bade_v_tehnite_ratse-368069.html", "text": "Отдавна е време за ред и яснота в българските медии. Трябва да се знае кои са техните собственици. Дали пък прочутата \"свобода на словото\" не се подчинява именно на тези, които финансират вестници, радиа и телевизии? Дали  пък точно те не я забраняват или манипулират? Свободата на словото трябва да бъде в ръцете на самите медии - както и тяхното бъдеще. Всеки човек на тази планета има право да каже това, което мисли. Не само медиите - още повече, че те не са оръжие или последна инстанция. Абсурдно е обществени медии, които се издържат с парите на данъкоплатците, да бъдат финансирани \"отвън\".", "date": "2018.02.07", "title": "РЕАКЦИИ КЪМ ПРОЕКТА ЗА ОСВЕТЯВАНЕТО НА МЕДИИТЕ: Свободата на медиите да бъде в техните ръце"}
{"url": "http://standartnews.com/balgariya/reaktsii_kam_proekta_za_osvetyavaneto_na_mediite_zalozhenite_idei_zasluzhavat_podkrepa-368070.html", "text": "В рамките на парламентарната група на \"Обединени патриоти\" не сме обсъждали внесения законопроект от ДПС, но по принцип идеята да са ясни собствениците на медии и начина на тяхното финансиране заслужава подкрепа. Правя уговорката, че още не съм запознат с конкретните текстове, но ако в проекта няма подводни камъни, той следва да бъде одобрен от парламента. Иначе и в момента финансирането на медиите подлежи на контрола на НАП. Според мен най-големият проблем на медиите в България е свободата на словото, както и автоцензурата. Имам предвид журналистите да могат да изразяват мнения, без да се съобразяват с редакционната политика, налагана от издатели и шефове.", "date": "2018.02.07", "title": "РЕАКЦИИ КЪМ ПРОЕКТА ЗА ОСВЕТЯВАНЕТО НА МЕДИИТЕ: Заложените идеи заслужават подкрепа"}
{"url": "http://standartnews.com/balgariya/hamid_hamid_razchitame_na_100_podkrepa_za_zakona_za_sobstvenostta_na_mediite-368063.html", "text": "Не сме говорили с нито една парламентарна група, защото тази информираност на обществото е задължение на всеки народен представител. Разчитам на 100-процентова подкрепа без да сме водили каквито и да е разговори, защото не мога да си представя, че някой народен представител е против това обществото да знае какво става в българското медийно пространство. Това каза на брифинг в парламента депутатът от ПГ на ДПС Хамид Хамид във връзка с внесения вчера законопроект за промени на Закона за задължително депозиране на печатни и други произведения, изготвен Делян Пеевски, Хамид Хамид, Йордан Цонев и Велислава Кръстева. По думите на Хамид законопроектът има огромно значение за прозрачността, осветляването на медийното пространство и дава отговор на дълго очакван от обществото въпрос. „Предложенията ни са в 2 посоки. Едното от тях е естествено продължение на приетия от 2010 текст, с който се задължиха да се обявят действителните собственици на печатните издания, но наред с това допълваме текста, като се въвежда задължение да се осветлят тези в доставчиците на медийни услуги, онлайн изданията, както и да се оповести, да се декларират всички приходи на тези издания. Дали сме дефиниция за това какво значи финансиране. Тук имаме предвид непазарното финансиране. Тоест, цялото финансиране, което идва извън рекламите\", обясни Хамид. Според него в обществото стои въпросът как, откъде и защо различни медии получават средства и срещу какво. „Предложили сме към 30 юни на всяка календарна година всички медии да представят декларация пред търговския регистър за всяко конкретно плащане към медията. Другото предложение обхваща разпространителите на печатни издания. Смятаме, че те имат съществена роля в медийния пазар. Следва до 31 януари пред министъра на културата да представят своите действителни собственици, както и точния брой на търговските пунктове, през които извършват разпространението на изданията си. По този начин обществото ще е наясно кой с колко пункта разполага и контролира. В случай, че министърът установи, че някой има повече от 1/3 крайни пунктове, ще препрати информацията към КЗК и ще се задейства антимонополното законодателство. Целта на законопроекта е прозрачност и информираност на обществото кой, колко, откъде и срещу какво получава и срещу какво\", подчерта Хамид Хамид. От своя страна Велислава Кръстева коментира, че няма все още измислен закон, който да разреши проблема. „Защо сега? Ами явно му е дошло времето. Темата за собствеността на медиите и за това кой говори, за необходимостта от информация за това в кого е собствеността, както на медиите, така и на разпространителските мрежи, не е тема от днес. Дори очаквах да получим подкрепа още при самото внасяне на законопроекта именно от тези организации, които от години настояват да бъдат предприети законови действия в посока, която би осветлила именно собствениците на медиите, както и финансирането им на непазарен принцип\", допълни тя и уточни, че в законопроекта няма предвидено ограничение по отношение на финансирането. „При него има приложен един единствен принцип и това е принципът на декларирането. Целта е ясна – когато обществото има достатъчно информация за това кой говори и срещу какво, тогава уважаемия читател или зрител може да си направи съответните изводи за това какво му се казва. Когато се създадат инструментите за тази прозрачност, тогава може да се смята, че ще бъде направена една значително по-голяма стъпка по отношение на борбата с фалшивите новини\", допълни Кръстева. Хамид добави, че няма как този закон да е насочен срещу някого, тъй като цели само едно – информираност на българското общество. „Ако някой се притеснява този законопроект да стане закон, то това са лица, които имат какво да крият. Ако бъде приет, ние ще разберем какво тези лица имат да крият. Сегашният закон съдържа санкции, същите ще се прилагат и спрямо неизпълнение на новите задължения, ако станат факт. Между първо и второ четене сме отворени за предложения от всички народни представители и от гражданското общество\", обясни Хамид. Попитан дали е вярно, че Делян Пеевски е основният двигател на този законопроект и защо не присъства, за да обясни, Хамид отговори: „Кой е основен двигател не е важно. В ДПС всички работим в екип. Затова тук е нашият медиен експерт\", уточни той. Кръстева добави, че принцип, който е винаги е водещ за ДПС, е да бъдат това, което д-р Доган нарича колективно тяло. „Винаги работим на този принцип. Дава се възможност да колегите, които имат експертиза в отделни ресори да получават и водещата роля при обсъждането на темите, които касаят въпросните ресори. Дотук няма нищо, което е различно от обичайната работа, която вършим и като народни представители, и като политическа партия с доста дълга биография\", каза още Велислава Кръстева.", "date": "2018.02.07", "title": "Хамид Хамид: Разчитаме на 100% подкрепа за Закона за собствеността на медиите"}
{"url": "http://standartnews.com/balgariya/borisov_vazlozhi_vavezhdaneto_na_elektronno_upravlenie_na_ministrite-368065.html", "text": "Министър-председателят Бойко Борисов възложи на министрите да се ангажират лично и по-активно с въвеждането на електронното управление. Повод за това стана коментар на вицепремиера Томислав Дончев за липса на мобилизация за въвеждане на електронния обмен на документи между администрациите и съществуващ риск за неспазване на крайния срок – м. ноември. \"Много ясно сме се разбрали и това, че месец-два не ви занимах с темата, не значи, че е отпаднало. Едно от първите три неща, за които сме се разбрали и в коалицията, е електронното управление като най- практическата мярка в борбата с корупцията, с това, което мъчи хората. И не си мислете, че на някой ще се размине. Много ясно сме се разбрали! Така че, не пилейте времето\", каза премиерът Бойко Борисов. БОЙКО БОРИСОВ: Иска ли някой да коментира нещо извън заседанието? ТОМИСЛАВ ДОНЧЕВ: Само да напомня на всички колеги, понеже вероятно не им е на вниманието постоянно, вероятно само главен секретар и началниците на IT-звената се занимават с тази работа, обаче моята прогноза е, че няма как да се случи без ваше лично участие, напомням на всички, че крайният срок, в който всички администрации трябва да минат на електронен документооборот помежду си, изтича в края на годината и по-специално – месец ноември. И по моя оценка мобилизацията не е достатъчна. Като казвам недостатъчна, имам предвид крайно недостатъчна. В крайна сметка имате немного – осем-девет месеца това да се превърне в реалност. И няма каквато и да било нагласа срокът да се удължава. Така че, пълна мобилизация! Знам какви са дефицитите и от гледна точка на системи, и от гледна точка на специалисти. При личен ангажимент от ваша страна нещата би трябвало да могат да се решат. От министерствата около една трета в момента участват в електронния документооборот, териториални администрации – една, от областните администрации – под половината, от общините – под половината. Така че, няма да се случи без лично ваше участие. Приемете го за приоритет, защото няма нагласа за удължаване на срока. Благодаря. БОЙКО БОРИСОВ: Много ясно сме се разбрали и това, че месец-два не ви занимах с темата, не значи, че е отпаднало. Едно от първите три неща, за които сме се разбрали и в коалицията, е електронното управление като най-практическата мярка в борбата с корупцията, с това, което мъчи хората. И не си мислете, че на някой ще се размине. Много ясно сме се разбрали! Така че, не пилейте времето!", "date": "2018.02.07", "title": "Борисов възложи въвеждането на електронно управление на министрите"}
{"url": "http://standartnews.com/balgariya/borisov_i_turskiyat_ministar_na_ikonomikata_obsadiha_razshiryavane_na_biznes_partnyorstvoto-368078.html", "text": "Министър-председателят Бойко Борисов и министърът на икономиката на Турция Нихат Зейбекчи обсъдиха на среща в София състоянието на икономическото партньорство между двете страни и възможностите за разширяването му, съобщи пресслужбата на кабинета. В разговора са били отбелязани отличните контакти в различни икономически сектори и е било посочено, че ползотворните добросъседски отношения между България и Турция допринасят за повишаване на двустранния стокообмен и засилване на търговско-икономическото партньорство. Пример за това са турските инвестиции у нас, които за периода януари-септември 2017 г. възлизат на 58,8 млн. евро. За първите девет месеца на миналата година се наблюдава ръст и на стокообмена с Турция със 17, 4 процента, посочиха от МС. Българският премиер и турският министър са отбелязали, че потенциалът за развитие на търговско-икономическото сътрудничество и инвестиции далеч не е изчерпан. На срещата е било посочено, че интересът на турските фирми у нас е насочен към проекти, свързани с изграждане на транспортна и енергийна инфраструктура. Хранително-вкусовата, химическата и текстилната промишленост също предлагат широко поле за инвестиции. По време на разговора е било констатирано, че съществува потенциал за навлизането на още производители на автомобилни части - сектор, в който Турция има сериозни традиции и дял в световното производство. Двете страни ще продължат да работят съвместно и по изграждането на смесени предприятия, допълниха от правителствената пресслужба. Бойко Борисов и Нихат Зейбекчи са обсъдили и двустранното сътрудничество в областта на енергетиката. Турският министър на икономиката е подчертал, че енергийните политики на двете страни имат стратегическо значение както в двустранен план, така и за цяла Европа. В разговора е била посочена важността за диверсификацията на енергоизточниците и доставките за нашата страна, като важна роля в това отношение има изграждането на междусистемна газова връзка.", "date": "2018.02.07", "title": "Борисов и турският министър на икономиката обсъдиха разширяване на бизнес партньорството"}
{"url": "http://standartnews.com/balgariya/stolichna_obshtina_shte_se_grizhi_za_antichniya_kompleks_serdika-368056.html", "text": "Министерският съвет предостави на Столична община стопанисването в следващите 10 години на античния културно-комуникационен комплекс „Сердика\". Решението създава условия за реставрация, експониране, управление и поддържане на обекта и развитие на културния туризъм. Дейностите, свързани с опазване на културната ценност и осъществяването на научни, културни, образователни и туристически дейности, ще се извършват в съответствие със Закона за културното наследство от археологически или специализиран исторически музей в София. Правителството учреди в полза на „Електроенергиен системен оператор\" ЕАД безвъзмездно право на ползване за срок от една година върху поземлен имот от 100 кв. м в горска територия край Девня. Той се предоставя за извършване на теренни проучвания и консервация на археологически ценности преди изграждането на далекопроводна мрежа. Проучванията се налагат във връзка с появили се данни, че на терена е възможно да има находки. Сметната палата получава за управление четвъртия етаж от административната сграда на ул. „Д. Константинов\" № 23а в Плевен. Имотът е с отпаднала необходимост за Агенцията за държавна финансова инспекция към Министерството на финансите и ще послужи за осъществяване дейността на Сметната палата. От публична в частна държавна собственост се променя статутът на два поземлени имота, управлявани от Национална компания „Железопътна инфраструктура\". Те се намират в междугарието София – Калотина Запад и нямат функционално и технологично значение за сигурността и осъществяването на железопътните превози. Решението дава възможност на компанията да се разпорежда с терените и така да реализира необходимите за подобряване на финансовото й състояние приходи.", "date": "2018.02.07", "title": "Столична община ще се грижи за античния комплекс „Сердика"}
{"url": "http://standartnews.com/balgariya/1200_uchenitsi_shte_poluchat_stipendiya_za_visoki_postizheniya-368055.html", "text": "Правителството прие Програма на мерките за закрила на деца с изявени дарби от държавни и общински училища през 2018 година. Тя предвижда близо 1200 деца от държавни и общински училища да получат еднократна финансова помощ или стипендия за спечелени призови места на международни и национални конкурси, олимпиади и състезания в областта на науката, изкуствата и спорта. Целта на програмата е да се насърчат творческите, научните и спортните заложби и потребности на деца с изявени дарби в областта на изкуството и науката, класирани на първо, второ или трето място на конкурс, олимпиада или състезание на национално или международно равнище, а в областта на спорта – на първо, второ и трето място на олимпийски игри, световно първенство, европейско първенство, балканско първенство или на първо място на финали на държавно индивидуално първенство чрез еднократно финансово подпомагане и чрез стипендии. Еднократната финансова помощ е в размер до 195 лв. за подпомагане на обучението в курсове по изкуства, наука и спорт, за участие на деца в пленери, обучителни и тренировъчни лагери, в национални и международни конкурси, олимпиади и спортни състезания. Стипендиите се предоставят за 12 месеца и са в размер на 135 лева месечно. Необходимите за изпълнението на програмата 1,8 млн. лв. са осигурени в централния бюджет.", "date": "2018.02.07", "title": "1200 ученици ще получат стипендия за високи постижения"}
{"url": "http://standartnews.com/balgariya/ulyana_pramova_se_vrashta_v_bnt_kato_shef_na_informatsiyata-368072.html", "text": "Уляна Пръмова е новият директор на \"Новини и актуални предавания\" в Българската национална телевизия. Тя се завръща в обществената медия, където допреди осем години беше генерален директор, съобщиха от БНТ. Пръмова заемаше същата позиция преди 14 години. След това беше два мандата генерален директор на БНТ, като през 2010 г. Вяра Анкова я наследи. Тя заменя на поста подалия оставка в края на миналата година Константин Кисимов. Той напусна само няколко дни след обявяването на Емил Кошлуков за програмен директор на БНТ1. Новият директор \"Новини и актуални предавания\" встъпва в длъжност на 9 февруари. Тя ще отговоря за развитието на новините, публицистиката и информационните формати на обществената телевизия. Пръмова е управлявала още новините в телевизия \"Ден\", която вече не съществува, и в BBT, докато медията бе собственост на бизнесмена Петър Манджуков.", "date": "2018.02.07", "title": "Уляна Пръмова се връща в БНТ като шеф на информацията"}
{"url": "http://standartnews.com/balgariya/prodalzhava_razsledvaneto_na_predpolagaemoto_ubiystvoto_na_novorodeno_v_s_radovene-368061.html", "text": "Разследването на предполагаемото убийство на новородено бебе в село Радовене продължава. Вчера ви съобщихме за случая в bTV Новините. Пред нашите камери майката на бебето отрича да му е посегнала. По думите ѝ то се е родило мъртво. Местните хора не знаели, че жената е в деветия месец и ѝ предстои раждане. Тя самата криела от мъжа си, с който живеели от няколко месеца на семейни начала, тъй като детето не било негово. Тялото на детето е открито във външната тоалетна, покрито с камъни. Разследващите тепърва ще установяват дали има насилие. Жената има и 4-годишно дете от друг мъж, което сега е настанено в социална институция. Разследването ще покаже дали то може да бъде върнато на майката.", "date": "2018.02.07", "title": "Продължава разследването на предполагаемото убийството на новородено в с. Радовене"}
{"url": "http://standartnews.com/balgariya/romi_biyat_politsai_3ima_sa_zadarzhani_za_24_chasa-368080.html", "text": "Роми биха полицаи в Ихтиман. Трима души са задържани в районното управление на МВР в града заради агресия и възпрепятстване на полицейски действия. Това станало, след като автопатрул се опитал да спре мерцедес, който криволичел по улица в Ихтиман. Шофьорът не се подчинил, демонстративно дал газ и отпрашил в посока кв. „Изток\". Униформените го подгонили. Когато го настигнали, беглецът отново не се подчинил. Нещо повече - вместо да спре, блъснал странично полицейската кола, деформирайки напълно цялата й лява страна. След това шофьорът отново избягал. В преследването му се включили допълнителни екипи на районното управление. Така автомобилът на нарушителя бил установен пред частен адрес. Щом полицаите пристигнали на мястото, роми от квартала ги обградили и започнали да налитат на бой. Нанесли рани по лицата на служителите на реда, скъсали униформите на двама от тях. Схватката дала възможност на 23-годишния шофьор беглец отново да избяга и да се укрие. За срок до 24 часа са задържани двама мъже и жена. По случая е образувано досъдебно производство за извършени престъпления по чл. 270, ал.1 и чл. 325, ал.2 от НК. Действията по разследването продължават.", "date": "2018.02.07", "title": "Роми бият полицаи, 3-има са задържани за 24 часа"}
{"url": "http://standartnews.com/balgariya/razmenyame_dokazatelstva_onlayn_sas_stranite_ot_es-368082.html", "text": "По-лесно разследване на корупция, трафик на наркотици и организирана престъпност ще може да прави България със съдействието на държави от Европейския съюз. Това следва от Закона за Европейската заповед за разследване, който депутатите приеха окончателно. С еврозаповедта за разследване по-бързо ще се събират и предоставят доказателства от една държава на друга. У нас заповедта може да се издава от прокурора в досъдебното производство и съдията в съдебното. Заповедите ще бъдат електронни. Ще има платформа за обмен на електронни доказателства между държавите членки. Максималеният срок за събиране на исканите доказателства е 30 дни, а за разследване - 90.", "date": "2018.02.07", "title": "Разменяме доказателства онлайн със страните от ЕС"}
{"url": "http://standartnews.com/balgariya/deputatite_othvarliha_zakonoproekta_na_dps_za_vrashtane_na_grazhdanstvoto_na_izselnitsite-368060.html", "text": "Мнозинството в парламента отхвърли предложението на ДПС за разширяване кръга на чужденците, имащи право да получат българско гражданство. С 25 гласа „за\", 46 – „против\" и 86 въздържали се промените в закона за българското гражданство не бяха приети. Вносители са председателят ПГ на ДПС Мустафа Карадайъ и депутати от Движението. Това са хора, които имат баща или дядо български гражданин, милеят за България, но административни пречки не позволяват да получат гражданство, обясни Хамид Хамид. Той отговори на твърденията на Патриотите, че идеята на този законопроект е да се възстановят правата на изселниците в Турция, които доброволно са се отказали от българско гражданство. Колегата му Христиан Митев добави, че неправомерно се разширява и кръгът на имащите право да получат българско гражданство. Законът не третира тези, които са се отказали, уточни Хамид Хамид, цитиран от БТА. Предвиждаше се също да отпадне изискването за възстановяване на българско гражданство, ако преди не по-малко от три години към датата на подаване на молбата за възстановяване, да има разрешение за постоянно или дългосрочно пребиваване в България.", "date": "2018.02.07", "title": "Депутатите отхвърлиха законопроекта на ДПС за връщане на гражданството на изселниците"}
{"url": "http://standartnews.com/balgariya/bsp_treti_pat_goni_dobrev_ot_parlamenta_kirilov_i_karayancheva_go_branyat-368054.html", "text": "За трети път БСП поиска отстраняването от пленарна зала на депутата от ГЕРБ Делян Добрев. Тон даде депутатът Иван Ченчев. \"Във връзка с решение №2 от 30 януари 2017 година по конституционно дело №8 от 2017 г. и без да упражнявам фиксация в никого, а с вяра в правотата на Конституционния съд ви призовавам, г-жо председател, да отстраните от зала гражданина, вече в това му качество, Делян Александров Добрев\", заяви депутатът Иван Ченчев. В отговор на това думата взе Данаил Кирилов, който разкри, че в ПГ на ГЕРБ са разработили специална бланка за нарушение на правилника на Народното събрание. \"За пореден път грубо се нарушава правилника на НС. Ние сме разработили бланка, в която ще вписваме името на всеки, който е нарушил правилника. С тази бланка ще сезираме парламентарната Комисия за конфликт на интереси и тя ще трябва да наказва нарушителите. Моля, това мое изказване също да се счита за сезиране на комисията\", заяви Кирилов. От своя страна председателят на парламента Цвета Караянчева заяви, че решението на КС не засяга статута на Делян Добрев като народен представител и на практика потвърждава, че такъв правен казус понастоящем не съществува. \"Към момента в НС няма валидна оставка на народния представител, по която парламентът да се произнесе. Нямам основание да отстраня г-н Добрев, той е пълноправен народен представител\", каза още Цвета Караянчева. \"Колегите от БСП са недоволни от постигнатото вчера споразумение от кабинета на премиера Бойко Борисов за допълнителни реформи в енергетиката\", защити се Делян Добрев. \"Може би се чувстват уязвени и за да не се случат тези реформи искат по някакъв начин да успеят да ме отстранят от зала\", каза той. \"Моят експеримент с червените вратовръзки, днес е още по-червена, се оказа успешен. Крайният резултат е, че колегите от ляво като видят червено, ако не се носи от техен колега, реагират като бик на червено\", коментира още Делян Добрев.", "date": "2018.02.07", "title": "БСП трети път гони Добрев от парламента, Кирилов и Караянчева го бранят"}
{"url": "http://standartnews.com/balgariya/proletta_prodalzhava-368025.html", "text": "И днес времето ще се задържи меко и почти пролетно. Облачността за втори пореден ден ще бъде променлива и по-често значителна. В ранните сутрешни часове в югозападните райони, а през деня на места и в останалата част на страната ще има превалявания от дъжд. Сняг ще превалява само на отделни места в планинските райони, но с преноса на по-топъл въздух границата на снеговалежите ще се вдига и ще е над 1800-2000 метра.Ще духа слаб, в източната половина умерен вятър от юг-югоизток. Минималните температури ще са между -2 и 3 градуса, максималните между 7 и 12 градуса. Атмосферното налягане е близко до средното за февруари, но през деня значително ще се понижи.", "date": "2018.02.07", "title": "Пролетта продължава"}
{"url": "http://standartnews.com/balgariya/tezhka_katastrofa_s_tir_blokira_dvizhenieto_po_trakiya-368053.html", "text": "Товарен автомобил с ремарке се блъсна в средната разделителна мантинела на автомагистрала „Тракия\", съобщиха от полицията. Сигнал за катастрофирал ТИР е получен около 09:00 ч. Пътният инцидент е в района на 104-105-ти километър от автомагистрала „Тракия\" в платното по посока за Бургас. Тъй като товарният автомобил се е блъснал в средната разделителна мантинела на пътя, скоростните ленти и на двете платна – за София и Бургас, не могат да се използват. На място има пристигнали екипи на пожарната от Пловдив и Пазарджик, които предприемат действия за изваждане на водача на камиона. Служители на сектор „Пътна полиция\" при ОДМВР-Пазарджик регулират движението\". Водачите трябва да шофират с повишено внимание във въпросния участък.", "date": "2018.02.07", "title": "Тежка катастрофа с ТИР блокира движението по „Тракия“"}
{"url": "http://standartnews.com/balgariya/chast_ot_tsentralniya_ploshtad_na_plovdiv_se_okaza_chastna_sobstvenost-368052.html", "text": "Близо 300 кв. м. от пловдивския площад „Централен\" вече са оградени и на оградата пише „частна собственост\". Парцелът в идеалния център на града и със заграждането му се спира подготвяния с години проект за облагородяването на центъра. Оказва се, че парцелът е напълно законно заграден. В община Пловдив изглеждат шокирани от този факт. „За мен беше изненадващо като разбрах, че собствениците на имота са се сдобили с констативен нотариален акт, с който се легитимират като собственици\", поясни инж. Димитър Кацарски, който е зам.-кмет на община Пловдив. Парцелът е реституиран през 1999 г. и е разпределен между 35 наследници. Преди шест години общината прави опит да го откупи. „Общината се свързаха с мен и ми предложиха да направим преговори за продажба на този имот, но докато водихме преговори, те заведоха дело за обявяване на заповедта за реституция за нищожна\", поясни Паулина Христева, адвокат на собствениците на парцела. Отчуждаването е важно за реконструкцията на площада. Там трябва да минава връзката между Одеона и новите археологически разкопки. Засега от общината нямат ясна позиция какво точно трябва да се предприеме – дали да се води съдебна битка или да се закупи имота.", "date": "2018.02.07", "title": "Част от централния площад на Пловдив се оказа частна собственост"}
