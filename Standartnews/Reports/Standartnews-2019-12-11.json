{"url": "https://standartnews.com/kultura/pochina-mari-fredrikson-ot-rokset-408785.html", "text": "Отиде си Мари Фредриксон – певицата на легендарната шведска поп група „Роксет“. Музикантката е починала в понеделник сутринта на 61 след дълго боледуване. Скръбната вест беше оповестена от семейството на Фредриксон: „С голяма тъга трябва да съобщим, че се разделихме с един от най-големите ни и любими артисти. Мари ни напусна на 9 декември след дълга борба със стара болест.“ Съпругът й Майкъл и двете им деца ще си кажат последно „сбогом“ с певицата в частна семейна церемония. Партньорът й от „Роксет“ Пер Гесле също я почете с кратко изявление: „Пращам цялата си любов на теб и твоето семейство. Нищо няма да е същото вече.“ Мари беше диагностицирана с тумор на мозъка през 2002-а. Тогава докторите й казаха, че има 20% шанс за живот, но тя успя да се възстанови след дълга и мъчителна рехабилитация. Наложи се групата да излезе в безсрочна отпуска, докато Фредриксон се лекуваше от радиацията, вследствие на манипулациите. През 2010-а тя пя на кралската сватба на принцеса Виктория, след което се завърна на сцената с „Роксет“ през 2011-а. През 2016-а Мари бе принудена окончателно да се пенсионира, след като лекарите й казаха, че вече не може да записва музика или да пее на турнета. В края на 80-те години на миналия век и през 90-те шведската група постига световни успехи. Сред хитовете на „Роксет“ са „It Must Have Been Love“, „Joyride“, „Listen To Your Heart“ и „The Look“. Музикантите са продали над 75 милиона албума и имат 19 песни в класацията „Топ 40“.", "date": "2019.12.10", "title": "Почина Мари Фредриксон от „Роксет“"}
{"url": "https://standartnews.com/kultura/lara-fabian-zavladyava-sofiya-408773.html", "text": "Невероятната Лара Фабиан ще посети България на 16 декември. Световното й турне „50“, което започна тази година и ще продължи и през 2020, ще премине през „Арена Армеец“. По време на обиколката Фабиан ще подари на своите фенове незабравими емоции с най-обичаните си хитове като „Je T’aime“, „Je suis Malade“ и „Adagio“, както и песни от новия й четиринадесети албум „Papillon“. За турнето Лара пътува с голям екип, включително и с личен готвач. Певицата спазва стриктна диета, която включва безглутенови храни и продукти без лактоза. За белгийската изпълнителка в деня на концерта й в София ще бъде приготвена органична и био храна и ще бъде осигурено висококачествено френско шампанско. С над 20 милиона продадени албума по света, Фабиан е най-успешната белгийска певица на всички времена. Тя е носителка на редица отличия, сред които два пъти световната музикална награда за най-продаван изпълнител от Бенелюкса, награда „Felix“ за най-добър женски изпълнител, френската награда „Victoires de la Musique“ и други.", "date": "2019.12.10", "title": "Лара Фабиан завладява София"}
{"url": "https://standartnews.com/kultura/top-10-ot-shchurotiite-na-lambo-408753.html", "text": "1.   Като юноша бледен изхвърлих съученик от прозореца. На майтап, на майтап, ама момчето счупи двата си крака – мислех, че има сгурия на двора, но се оказа, че я били измели. 2.   В гимназията свирех на всичко – от флигорна до барабанче. Пеех в хора, участвах в  драм състава. Но не ми ли беше нещо интересно, казвах „Чупангелис“.  3.   Баща ми, моят основен спонсор, искаше да уча право. За да не му скърша хатъра, се явих на изпит по история. Получих 2, 25. 4.   В Академията умрех да правя етюди с показване на среден пръст и с насиране в гащите от страх. Но постепенно простотиите, в които нямах равен, започваха да стават все по-малко. 5.   Пусках брада напук на всички, които не ме харесваха. Винаги съм бил убеден, че ми носи късмет. Веднъж баба ме спря на улицата и ми се развика: Веднага да я махате тази растителност от лицето ви – приличате на битник. 6.   С Найден Андреев за 4 часа създадохме „Без сълзи“.  Беше на баловете в Младежкия дом в Русе. Трябваше да изпея нещо. Поисках от библиотеката  томче със стиховете на Любов Левчев. Затворихме се в една от по-малките зали. Излязох пред публиката с лист в ръка – за да бъда сигурен, че няма да сбъркам нито една дума. След 48 часа цяла България пееше „Колко е лесно да бъдеш влюбен на 20 години...“   7.   Аз съм първият частен артист в българския театър. През 1994-а пожелах да изляза от щата на Народния. Потискаше ме фактът, че присъствам в подобни таблици.  8.   Бях единственият бизнесмен през 90-те, който плащаше стоката, преди да я получил и продал. Що безсънни нощи съм изкарал, докато се убедя, че от мен търговец на мръвки не става.   9.   Вкарах два гола във футболен мач на актьори срещу певци. Що търчане беше, абе, голяма лудост. Но получих “Златната  обувка” от Иван Славков. Истински патък, намазан с бронз. Където и да отида, го мъкна с мен. Спомените са важни. И досега не съм изхвърлил огърлицата, с която играех Борис. 10. В четвъртия сезон на “Дело по съвест” моят герой Вергилио трябваше да се ожени и да целува булката. Валя до 11 вечерта. В полунощ спря и, айде, надуха маркучите. От водата ли да се пазиш или да се целуваш!  ", "date": "2019.12.10", "title": "Топ 10 от щуротиите на Ламбо"}
{"url": "https://standartnews.com/kultura/aktori-uvlichat-zriteli-v-improvizatsiya-408763.html", "text": " „Малък театър на края на света… Опус II\" е българо-френски куклен спектакъл, в който известният режисьор и актьор Езекиел Гарсия Ромеу представя своя необичаен поглед към света. Участват актьорите  от Видинския куклен театър Христо   Иванов, Маргарита Костова, Теодора Рашед, Пламен Кънев, гости са Ирослав Петков и самият Езекиел Гарсия Ромеу.  Изящните кукли и актьорите се смесват  със зрителите, тъй като в постановката няма разделение между сцената и залата. На импровизирана сцена постепенно оживява емоционален и въздействащ разказ за човешката съдба. Всичко прилича на сън, отвеждащ сякаш до земните недра, от които бликат нефт и тревога за случващото се с нашата планета. Зрителят става част от различен свят, пълен с метафори и откривателство. Посланието на проекта е, че кукленият театър не е само за деца – възрастните са негова естествена публика. В иновативния  куклен театър по програма „Творческа Европа“ се включват още Театър „Де ла Масю“ от Ница, Университет „Кот д Азюр в Ница, неправителствена организация  „Идея за култура“ от Рим. Френска компютърна компания изгражда софтуерна интернет игра, с която се провокира младата публика – идеята е реакцията на играчите да има отражение в спектакъла. Екип на университета в Ница  ще има научно изследване за връзката между живата публика, играчите в интернет и постановката.  Ще бъде създаден и виртуален музей на куклата. 100 карти на кукли от различни системи от различни страни ще разкрият технологията на изработка и всяка част от тях ще може да се движи и ще демонстрира своите възможности в 3D формат. Целта на проекта е проучване на публиките в Европа. На финала на проекта ще има и семинари за обучени в създаването на кукли. Спектакълът  „Малък театър на края на света… Опус II\"  бе показан в Пловдив – европейска столица на културата и в София в Театър „Азарян“.", "date": "2019.12.10", "title": "Актьори увличат зрители в импровизация"}
{"url": "https://standartnews.com/sport/slovenets-sviri-ludogorets-ferentsvarosh-408816.html", "text": "Съдии от Словения ще ръководят последния двубой на Лудогорец от груповата фаза на Лига Европа срещу Ференцварош. Двубоят в Разград е в четвъртък, 19 декември, от 22:00 часа и ще бъде предаван по БНТ1 и БНР.  Ако българският първенец не загуби в мача, ще продължи във фазата на прякото отстраняване през февруари 2020 година. Първи в група \"Н\" е Еспаньол с 11 точки, следван от Лудогорец със 7, Ференцварош с 6 и ЦСКА (Москва) с 2 точки. Матей Юг е главен съдия, а Матей Жунич и Греда Кордеж са двамата асистенти. Четвърти съдия е Нейч Кайтажович, докато съдийски наблюдател е Николай Левников от Русия. Делегат на УЕФА в Разград ще бъде Крис Белон от Белгия.  През този сезон 39-годишният Юг е свирил два мача от груповата фаза на Лига Европа – Хетафе срещу Трабзонспор (1:0) и Стандард (Лиеж) – Айнтрахт (Франкфурт) (2:1).", "date": "2019.12.10", "title": "Словенец свири Лудогорец - Ференцварош"}
{"url": "https://standartnews.com/sport/livrpul-bi-v-avstriya-i-se-klasira-napred-v-shl-408823.html", "text": "Европейският клубен шампион Ливърпул се класира за осминафиналите в Шампионската лига. В последния кръг от Група Е, \"червените\" удариха 2:0 като гост сензацията в турнира Ред Бул Залцбург. В герои за тима на Юрген Клоп се превърнаха Наби Кейта и Мохамед Салах. В другия мач от групата италианският Наполи взе глътка въздух след разгром с 4:0 над белгийския Генк. Успехът подпечата визите на тима за осминафиналите в турнира през пролетта. С хеттрик се отчете Аркадиуш Милик, а един гол добави Дрис Мертенс.", "date": "2019.12.10", "title": "Ливърпул би в Австрия и се класира напред в ШЛ"}
{"url": "https://standartnews.com/sport/advokatt-na-kobrata-chakame-dogovora-za-mach-s-dzhoshua-408792.html", "text": "Утре трябва да получим официално писмо за мача за световната титла на IBF между Антъни Джошуа и Кубрат Пулев, обяви адвокатът на Пулев Джон Уърт. Утре трябва да получим официално писмо за мача за световната титла на IBF между световния шампион Антъни Джошуа и претендента Кубрат Пулев\", това каза адвокатът на Пулев Джон Уърт. Той бе част от официалната пресконференция за боксовата гала-вечер в спортната зала \"Колодрума\" в Пловдив на 14 декември, в която Тервел Пулев и Дешон Уебстър ще играят за международната титла в полутежка категория, версия Световна боксова асоциация (WBA). Уърт добави, че ще имат 30 дни, за да се договори срещата като подчерта, че ще бъде страхотно, ако успеят да направят мача. Той поясни, че ако това не се случи, ще се премине към търг. В бокса има правила и те трябва да се спазват, добави Кубрат Пулев и припомни, че той е официалният претендент на IBF и следващият му мач трябва да бъде за тази титла. Готов съм да се изправя срещу всеки, който е на пътя ми и няма значение дали това ще бъде Джошуа или някой друг, каза Кобрата.", "date": "2019.12.10", "title": "Адвокатът на Кобрата: Чакаме договора за мач с Джошуа"}
{"url": "https://standartnews.com/sport/pazardzhik-be-koronyasan-s-titla-evropeyski-grad-na-sporta-za-2020-408822.html", "text": "„София увлече десетки градове за спорт и активен начин на живот в региона на Югоизточна Европа“. Такава е оценката на ръководителите на ACES Europe, базираната в Брюксел Асоциация на европейските градове и столици на спорта.  Всеобщото мнение на специалисти и оценители е, че българската столица е била най-иновативната и сред най-успешните във вече над 20-годишната история на инициативата. По тази причина кметът на София Йорданка Фандъкова бе обявена за почетен президент на ACES Europe за 2019 година, а София получи куп суперлативи и заслужи за постоянно титлата „европейска столица на спорта“, което е без прецедент в историята на Асоциацията. „Със своята активност и позициониране в структурите на ACES Europe, София успя да увлече и да утвърди като европейски градове на спорта десетки селища не само в България, но и в целия регион. Изключителната динамичност и успешния модел бяха пренесени в полза на жителите на други селища и курорти в страната и в чужбина. През 2014 година София спечели титлата „Европейска столица на спорта“, после през годините Пловдив, Бургас, Русе, Стара Загора, Варна и Пазарджик бяха обявени за европейски градове на спорта. В инициативата бяха отличени още Банско като „Малък град на спорта“ и Албена като първият в историята „Европейски курорт на спорта“. Междувременно специалисти от българската столица подпомогнаха кандидатурата на турския град Чорлу, който също тази вечер бе отличен и получи титла на Церемонията в Европейския парламент. За тези призове екипът на София оказа огромна логистична, медийна и организационна подкрепа и спомогна за успеха и популяризирането на инициативата, за увеличаване възможностите и опциите за спорт и туризъм на гражданите от региона,“ заяви президентът на Консултативната група на ACES Europe Андрей Ковачев, който е в основата на идеята българската столица да кандидатства и да спечели преди 5 години званието „Европейска столица на спорта“. \r\n  \r\nС огромен интерес препълнената зала на Европейския парламент изслуша словото на Мария Габриел, европейски комисар по иновации, научни изследвания, култура, образование и младеж. Секторът „Спорт“ е част от ресора именно на българския еврокомисар. „За мен е чест да присъствам на тази церемония. За първи съм тук като комисар, отговарящ за спорта. Това е много успешна и полезна инициатива. Важно е предишните градове и столици на спорта да предават своя опит на следващите и така да има приемственост. Искам да ви уверя, че средствата по програма Еразъм+ ще нарастнат съществено от следващата година. ACES Europe като инициатива осъществява приемственост от локалните структури към националните, европейските и глобалните. Спортът е повече от активност, той е удоволствие и ние следва да се стремим колкото може повече хора да го практикуват. Спортът обединява хората и ги прави лидери,“ заяви Мария Габриел, а словото й бе изпратено с бурни аплодисменти. Според основателя и президент на ACES Europe Джан Франческо Лупатели „София е запазила успешния модел и дори в последните 12 месеца е надградила дейността си след като бе Европейска столица на спорта миналата година. Отново констатираме, че българската столица е сред най-активните, последователни и иновативни от световно известните градове, заслужили досега това признание. Вие сте отличници с една много успешна кампания в полза на гражданите на вашия древен и красив град,“ каза още Джан Франческо Лупатели, като специално изтъкна ролята на кмета Фандъкова в инициативата. На импровизирана пресконференция за българските медии днес в Брюксел организационният секретар на „София – Европейска столица на спорта“ и член на Управителния борд на ACES Europe Анатоли Илиев изтъкна най-важните моменти и събития, които направиха така, че дейността на Фондацията да бъде надградена и обогатена. „През 2019 г. бяха организирани над 190 събития, фестивали и активности, приета бе Наредбата за управление и разпореждане с общински имоти, удвоена бе помощта за детските спортни школи с Програмата за директно финансиране на столичните клубовете, вече е ход е Проектът за строеж на 6 нови спортни зали в училищата, а други пет ще се изградят в партньорство с федерации и изявени състезатели. Наред с това инициирахме и организирахме за първи път две нови много важни събития: „Споделените игри“ на Витоша, в които учениците помагаха на хората със специални нужди да спортуват и мултинационалната мултиспортна „София ърбан зона“ с участието на близо 1000 представители на 12 държави в 24 спорта и дисциплини. Софийският маратон се състоя по нов маршрут, с обновена и отлично приета визия, а „НДК 360“ вече е международен спортен фестивал. Всичко това е за доброто на града и в полза на столичани, както и на все повечето гости на София,“ каза още Илиев, който бе определен за координатор на ACES Europe за Балканите, а българската столица за водеща дейността на инициативата в целия регион. България получи ново европейско признание  по време на Церемонията в Брюксел, която се ползва със специалната подкрепа на Групата на ЕНП. След визита през месец май на „Оценителната комисия“ у нас и покриване изискванията на специален въпросник по всички аспекти и критерии, свързани със спортната политика на общините, тази вечер ACES Europe връчи титлата „Европейски град на спорта за 2020 г.“ на Пазарджик.  Изборът е базиран на възможностите и намеренията на съответните населени места, като се приема, че спортът е фактор, който влияе върху развитието на обществото, подобряване качеството на живот, съдейства за доброто здраве и интеграцията на отделните социални общности. Традиционно, отличията и флаговете се връчваха от председателя на Асоциацията на европейските столици и градове на спорта ACES Europe Джан Франческо Лупатели, чиято е и инициативата за самия конкурс от 2001-ва година насам. Пазарджик получи престижното звание в препълнената Заседателната зала на Европейския парламент, на събитието присъстваха представители на градове и общини от цяла Европа, високопоставени гости от Европейската комисия и евродепутати.  Знамето и титлата бяха връчени на представителите на община Пазарджик, водени от кмета Тодор Попов. Сред тях блестеше и изключително активната в промотирането на спорта в своя град Ренета Камберова – едно от златните български момичета, световна и европейска шампионка в художествената гимнастика, с бронз с ансамбъла от олимпиадата в Рио 2016. Те са в белгийската столица по покана на евродепутата Андрей Ковачев и за да обменят опит с колегите си от сходни европейски градове за добрите практики в областта на спорта и активния начин на живот. „За нашия град е голяма чест да бъде удостоен с тази титла. Нека приемем физическата активност и  като личен пример,“ каза кметът Попов по време на церемонията.  По-рано през деня Попов и Камберова представиха пред медиите накратко мащабната спортна програма на Пазарджик за следващата година. В нея има предвидени над 150 събития и активности – над два пъти повече от настоящия сезон. „За нас е привилегия да сме тук и да приемем престижното отличие. Щастлив съм, че Пазарджик е европейски град на спорта за 2020 година. Това е оценка за усилията на нашите граждани да имат самочувствие. Спортът създава шампиони и съм убеден, че ще отговорим на големите очаквания. Голямата ни цел е над 55 % от жителите на града да бъдат активно спортуващи в края на следващата година. Имаме и много ценна практика да стимулираме децата да спортуват като редуцираме до 30 % процента от местните данъци на родителите на малчуганите трениращи в спортните клубове,\" каза кметът Попов.  „Много съм щастлива, че Пазарджик бе коронясан за европейски град на спорта за 2020 година. Освен многото събития и спортни фестивали, това означава и повече инвестиции, в града ще бъдат построени две нови спортни зали, предвиждаме събития, които не са само спортни, а стимулиращи хората да бъдат сред природата и да водят активен начин на живот,“ каза Ренета Камберова. До този момент осем български градове и селища вече са лауреати на престижните награда на ACES Europe, което поставя страната ни сред отличниците по този показател на континента. София спечели титлата „Европейска столица на спорта“ за 2018, междувременно Пловдив, Бургас, Русе, Стара Загора и Варна бяха обявени за европейски градове на спорта съответно за 2014, 2015, 2016, 2017 и 2019  г., Банско бе „Малък град на спорта“ преди две години, а Албена бе обявен за първият в историята „Курорт на спорта“.  ACES разширява проекта, като вече втора година определя „Световна столица на спорта\". За 2020-а това е мексиканският град Гуадалахара. Глобалният формат се осъществява с помощта на основни международни организации като Обединените нации и др. „След успеха в Европа, разширяваме дейността с търсене и популяризиране на добрите спортни примери и практики по цял свят,\" каза президентът и основател на организацията Джан Франческо Лупатели. \r\n--------------------------- \r\n \r\nACES Europe е нестопанска организация, базирана в Брюксел, която всяка година от 2001 г. определя Европейска столица, Град, Общност и Селище на спорта. Изборът на това признание се извършва от ACES Europe въз основа на принципите на отговорност и етика, като се приема, че спортът е фактор, който влияе върху развитието на обществото, подобряване качеството на живот, съдейства за оброто здраве и интеграцията на отделните социални общности. ACES Europe е призната от Европейската комисия в „Бялата книга на спорта” (т. 50). \r\nЕВРОПЕЙСКА СТОЛИЦА НА СПОРТА – 1 титла на година за столица на държава или град с повече от 500 000 жители. ЕВРОПЕЙСКИ ГРАД НА СПОРТА – няколко титли на година за европейски градове с население от 250 000 до 500 000 жители. ЕВРОПЕЙСКА ОБЩИНА НА СПОРТА – до 2 титли за група от няколко малки градове в Европа. ЕВРОПЕЙСКО СЕЛИЩЕ(МАЛЪК ГРАД) НА СПОРТА – няколко титли за населени места с по-малко жители, ЕВРОПЕЙСКИ КУРОРТ НА СПОРТА –една титла на година за курортен комплекс. От миналата година вече се връчва и титла „Световна столица на спорта“. \r\nПроектът Европейска столица на спорта е инициатива за активен начин на живот и подобряване на спортната инфраструктура и се реализира по инициатива на Спортната асоциация на европейските столици и градове (ACES Europe), Европейската Комисия и програмите, представени в „Бялата книга на спорта“ (точка 50). До момента сред градовете победители са Мадрид 2001 г., Стокхолм 2002, Копенхаген 2006, Щутгарт 2007, Mилано 2009, Истанбул 2012 и др. Европейска столица на спорта през 2017 г. бе Марсилия, през 2019 Будапеща, а през 2020 г. ще бъде Малага, през 2021 г. Лисабон и през 2022 г. Хага. \r\nТитлата европейска столица на спорта не е свързана с домакинства на спортни събития, а по-скоро има за цел да популяризира активния начин на живот, развитието на спортни политики и инфраструктура с добри съоръжения, програми и активности. Акцентът е върху масовия спорт и върху значението на спорта като приоритет в живота на хората.  \r\nСофия бе определена за Европейска столица на спорта за 2018 г. Решението бе обявено през ноември 2014 г. от Оценителната комисия на организацията ACES Europe с мотивите, че „градът е добър пример за спорт за всички, като инструмент за подобряване на здравословния начин на живот, интеграцията и образованието, които са в основата на инициативата.“ С избора си за 2018 г., София се нареди до градове, които през изминалото столетие са доказали приноса си към развитието на множество спортове с провеждането на стотици национални и световни първенства на територията на тези градове. За своята иновативност и актовност, в края на 2018 г. София получи за постоянно титлата „Европейска столица на спорта“, което се случва за първи път в историята на ACES Europe.", "date": "2019.12.10", "title": "Пазарджик бе коронясан с титла „Европейски град на спорта“ за 2020"}
{"url": "https://standartnews.com/sport/ludogorets-smenya-imeto-na-stadiona-408771.html", "text": "Ръководството на ПФК Лудогорец е внесло искане в Община Разград за преименуване на стадиона от \"Лудогорец арена\" на \"Хювефарма арена\". Кметът на общината Денчо Бояджиев е подготвил докладната записка по този въпрос, която е предоставена за обсъждане в Общинския съвет. Предложението включва изменение на договора за концесия за строителство с предмет \"Реконструкция и модернизация на стадион \"Лудогорец арена\", неговото управление и поддържане след въвеждането му в експлоатация на риск на концесионера\" и е получено в Община Разград от изпълнителния директор на ПФК \"Лудогорец 1945\" АД Ангел Петричев, става ясно от докладната записка. Мотивите за преименуването на стадиона са, че през последните години компанията на собствениците на футболния клуб Кирил и Георги Домусчиеви - \"Хювефарма\" ЕООД - София е един от основните му спонсори и допринася в голяма степен той да е конкурентоспособен на големите европейски отбори, като партньорството между двете страни ще продължава и занапред.", "date": "2019.12.10", "title": "Лудогорец сменя името на стадиона"}
{"url": "https://standartnews.com/sport/petima-blgarski-sportisti-izgoryakha-s-doping-408793.html", "text": "Петима български спортисти са получили наказание за употреба на забранени стимуланти. Българският Антидопингов център обнови информацията с ефективни санкции за нарушаване на антидопинговите правила. Най-известният състезател е националът по борба свободен стил в категория до 97 килограма Николай Щерев, който е хванат с GW1516 (кардарин). Субстанцията се използва за подобряване на издръжливостта и намаляване на мазнините.  32-годишният борец, който е син на легендата на българската борба Симеон Щерев, е наказан за 4 години до 04.07.2023 година. Националката по бокс и кикбокс Горяна Стоева е дала положителна проба за \"кленбутерол\" на подготвителен лагер в Белмекен през февруари и е лишена от права за 3 години и 9 месеца до 19.05.2023 година. Състезателят по канадска борба Аспарух Тотев е заловен с \"метандиенон\" и е санкциониран за четири години до 10.07.2023 година. За по четири години са наказани още и борецът Георги Ванчев и състезателят по спортна стрелба Сабин Чаушев, които са дали положителни проби в състезателни условия.", "date": "2019.12.10", "title": "Петима български спортисти изгоряха с допинг"}
{"url": "https://standartnews.com/sport/ludogorets-vze-nagradite-za-sportist-i-trenor-na-2019-v-razgrad-408800.html", "text": "Клаудиу Кешеру взе наградата за спортист №1 на Разград за 2019 година, а треньорът на орлите Светослав Генчев получи приза за най-добър треньор в годишната класация на журналисти и спортни деятели в лудогорския град. Кметът на Разград Денчо Бояджиев връчи  отличията на наградените спортисти. \r\nСред наградените бе и гимназистът лекоатлет Лъчезар Вълчев, който за своите 14 години има зад гърба си серия от златни и сребърни медали от ученически игри в Европа. На тазгодишната церемония за награждаване спортистите на 2019 в Разград бе учредена и дадена специална награда за висок дух. Взе я вратарят на Лудогорец Владо Стоянов, който  след тежка контузия успя да се възстанови и  да се върне отново на терена.", "date": "2019.12.10", "title": "Лудогорец с награди за спортист и треньор на 2019"}
{"url": "https://www.standartnews.com/sport/ludogorets-smenya-imeto-na-stadiona-408771.html", "text": "Ръководството на ПФК Лудогорец е внесло искане в Община Разград за преименуване на стадиона от \"Лудогорец арена\" на \"Хювефарма арена\". Кметът на общината Денчо Бояджиев е подготвил докладната записка по този въпрос, която е предоставена за обсъждане в Общинския съвет. Предложението включва изменение на договора за концесия за строителство с предмет \"Реконструкция и модернизация на стадион \"Лудогорец арена\", неговото управление и поддържане след въвеждането му в експлоатация на риск на концесионера\" и е получено в Община Разград от изпълнителния директор на ПФК \"Лудогорец 1945\" АД Ангел Петричев, става ясно от докладната записка. Мотивите за преименуването на стадиона са, че през последните години компанията на собствениците на футболния клуб Кирил и Георги Домусчиеви - \"Хювефарма\" ЕООД - София е един от основните му спонсори и допринася в голяма степен той да е конкурентоспособен на големите европейски отбори, като партньорството между двете страни ще продължава и занапред.", "date": "2019.12.10", "title": "Лудогорец сменя името на стадиона"}
{"url": "https://standartnews.com/sport/abramovich-otkhvrli-nova-oferta-za-chelsi-408781.html", "text": "Собственикът на Челси Роман Абрамович отново отхвърли оферта за клуба. Тя е била от американския финансист Тод Бойли. Той е предложил голяма сума за мажоритарния пакет акции на Челси. Абрамович продължава да ръководи \"сините\", въпреки че от вече 1 години няма виза да Острова. Той дърпа конците по телефон от Русия.  \r\nНе е тайна, че уж Абрамович има желание да продаде клуба, но въпреки това, за пореден път той не остана доволен от предложената сума. Неговата оценка за клуба е 3 милиарда долара. Според \"Financial Times\", офертата, на която конкретната сума не се знае, е отхвърлена напълно от Абрамович. Бойли, който притежава 20 процента от бейзболния отбор ЛА Доджърс, бe последният заинтересован в клуба на Висшата лига. Преди време се смяташе, че той иска да купи Тотнъм.", "date": "2019.12.10", "title": "Абрамович отхвърли нова оферта за Челси"}
{"url": "https://standartnews.com/sport/sint-na-simeon-shcherev-khvanat-s-doping-408772.html", "text": "Националът в свободната борба Николай Щерев е дал положителна допинг проба и е наказан за 4 години. Това се вижда от обновения списък на санкционираните спортисти на родния Антидопингов център, твърди \"Меридиан Мач\". Синът на легендарния треньор Симеон Щерев се състезава в категория до 97 кг на свободната борба.  Националът ни е дал положителната проба при внезапен контрол извън състезание. Забраненият препарат е GW 1516 (С4). Най-вероятно става въпрос за кардарин - препарат, който драстично повишава издръжливостта и горенето на мазнини, допълва изданието. \r\nСанкцията на Щерев, който е гадже на звездата ни в художествената гимнастика Катрин Тасева, изтича на 04.07.2023 г. Николай не участва на световното първенство в Нур-Султан, Казахстан. За последно звездата се бори на Европейското в Букурещ през април.  В момента Щерев е на Белмекен, където води подготовка, става ясно от последните му публикации във \"Фейсбук\". Там е и баща му Симеон Щерев, който е треньор на женския национален отбор на Русия. Щерев-старши е на високопланинската база със състезателките си.", "date": "2019.12.10", "title": "Синът на Симеон Щерев хванат с допинг?"}
{"url": "https://standartnews.com/sport/genchev-vzmozhno-nay-tezhkiyat-zhrebiy-408787.html", "text": "Треньорът на Лудогорец Станислав Генчев определи тегления жребий за четвъртфиналите в турнира за Купата на България като най-тежкият за тима му. Разградчани ще гостуват на Левски и то на \"Герена\" през март догодина. \"Това е възможно най-тежкият жребий. Но ако искаме да станат носител на Купата на България трябва да победим всеки съперник\", коментира Генчев.", "date": "2019.12.10", "title": "Генчев: Възможно най-тежкият жребий"}
{"url": "https://www.standartnews.com/sport/abramovich-otkhvrli-nova-oferta-za-chelsi-408781.html", "text": "Собственикът на Челси Роман Абрамович отново отхвърли оферта за клуба. Тя е била от американския финансист Тод Бойли. Той е предложил голяма сума за мажоритарния пакет акции на Челси. Абрамович продължава да ръководи \"сините\", въпреки че от вече 1 години няма виза да Острова. Той дърпа конците по телефон от Русия.  \r\nНе е тайна, че уж Абрамович има желание да продаде клуба, но въпреки това, за пореден път той не остана доволен от предложената сума. Неговата оценка за клуба е 3 милиарда долара. Според \"Financial Times\", офертата, на която конкретната сума не се знае, е отхвърлена напълно от Абрамович. Бойли, който притежава 20 процента от бейзболния отбор ЛА Доджърс, бe последният заинтересован в клуба на Висшата лига. Преди време се смяташе, че той иска да купи Тотнъм.", "date": "2019.12.10", "title": "Абрамович отхвърли нова оферта за Челси"}
{"url": "https://www.standartnews.com/sport/genchev-vzmozhno-nay-tezhkiyat-zhrebiy-408787.html", "text": "Треньорът на Лудогорец Станислав Генчев определи тегления жребий за четвъртфиналите в турнира за Купата на България като най-тежкият за тима му. Разградчани ще гостуват на Левски и то на \"Герена\" през март догодина. \"Това е възможно най-тежкият жребий. Но ако искаме да станат носител на Купата на България трябва да победим всеки съперник\", коментира Генчев.", "date": "2019.12.10", "title": "Генчев: Възможно най-тежкият жребий"}
{"url": "https://standartnews.com/sport/gonzo-tsska-ne-e-lek-protivnik-408789.html", "text": "Спортният директор на Локомотив Пловдив Георги Иванов – Гонзо коментира изтегления жребий за Купата на България, който реши тимът му да се изправи срещу ЦСКА 1948. „Не смятам, че жребият за Купата на България е лек. ЦСКА 1948 показа, че може да елиминира отбори от първа дивизия. Стойностен състав, срещу който трябва да подходим максимално концентрирано и да го отстраним“, каза той. „Трябва да победим Левски и да сме на второ място, за да мислим за нещо по-сериозно“, допълни Гонзо. Ако Локомотив Пловдив надвият Левски в събота, то те ще ги задминат в класирането. „Лудогорец в момента разполага с най-добрия отбор, но няма да се откажем и ако ни се отдаде възможност, ще се възползваме от нея“, завърши Георги Иванов.", "date": "2019.12.10", "title": "Гонзо: ЦСКА не е лек противник"}
{"url": "https://standartnews.com/svyat/razdadokha-nobelite-408826.html", "text": "Кралят на Швеция Карл XVI Густав връчи в Стокхолмската филхармония Нобеловите награди за физиология или медицина, физика, химия, литература и икономика, пише БТА. 14 лауреати на най-престижния приз в света получиха от монарха дипломи и златни медали. Нобеловата награда за физиология или медицина получиха американците Уилям Кейлин и Грег Семенза, и британецът Питър Ратклиф за открития как клетките усещат и се приспособяват към наличието на кислород. Канадецът Джеймс Пийбълс и швейцарците Мишел Майор и Дидие Кело получиха Нобелова награда за физика за принос в разбирането на това как се развива Вселената. Американците Джон Б. Гудинаф и Стенли Уитингам и японецът Акира Йошино получиха Нобеловата награда за химия за разработването на литиево-йонните батерии. Полската писателка Олга Токарчук беше удостоена с Нобелова награда за литература за 2018 г., защото миналата година тя не беше присъдена, а австрийският писател Петер Хандке получи Нобелова награда за литература за 2019 г. Носителите на Нобеловата награда за икономика за 2019 г. са Абхиджит Банерджи, Естер Дюфло и Майкъл Креймър за “техния експериментален подход към борбата с глобалната бедност”. Нобеловата награда за мир отиде в ръцете на етиопския премиер Абий Ахмед заради сближаването със съседна Еритрея и демократизирането на Етиопия.", "date": "2019.12.10", "title": "Раздадоха Нобелите"}
{"url": "https://standartnews.com/sport/v-levski-sa-nastroeni-polozhitelno-sled-zhrebiya-408790.html", "text": "Изпълнителният директор на Левски Павел Колев е доволен от съперника си за четвъртфиналите в турнира за Купата на България. Той е Лудогорец. \"Прекрасен жребий! Ще напълним стадиона и отборът ни ще бъде готов за този мач\", каза Колев. „Аз лично си пожелах именно Лудогорец за съперник, защото ако искаме да спечелим Купата, а именно такива са нашите амбиции, то трябва да се срещнем с водещите отбори\", сподели той.  \"Лудогорец са добре дошли. Факторът домакинство ще е много важен за нас и се надявам да играем на националния празник 3 март. Това, разбира се, зависи от много неща“, коментира също директорът на Левски.", "date": "2019.12.10", "title": "В Левски са настроени положително след жребия"}
{"url": "https://standartnews.com/sport/arestuvakha-frenski-natsional-v-braziliya-408791.html", "text": "Френският волейболен национал Ървин Нгапет беше арестуван в Бразилия и не успя да се прибере с отбора на Зенит (Казан), съобщава bnr. Ексцентричният французин беше задържан от бразилската полиция по обвинение в сексуален тормоз. Според Globo Esporte, на парти с други участници след края на Световното клубно първенство в Бетим, 28-годишният волейболист пляснал 29-годишна жена отзад. \r\n \r\nСпоред пресслужбата на полицията Нгапет признал за деянието си, но отбелязал, че е объркал жената със свой приятел. Съотборникът на Цветан Соколов се оправдал, че в родината му подобно пляскане е често срещано между приятели, така че не смята, че това е обида. \r\n \r\nФренският национал се извинил на жената, но тя не приела обясненията му и се обърнала към полицията. Нгапет днес трябва бъде съден.", "date": "2019.12.10", "title": "Арестуваха френски национал в Бразилия"}
{"url": "https://www.standartnews.com/sport/gonzo-tsska-ne-e-lek-protivnik-408789.html", "text": "Спортният директор на Локомотив Пловдив Георги Иванов – Гонзо коментира изтегления жребий за Купата на България, който реши тимът му да се изправи срещу ЦСКА 1948. „Не смятам, че жребият за Купата на България е лек. ЦСКА 1948 показа, че може да елиминира отбори от първа дивизия. Стойностен състав, срещу който трябва да подходим максимално концентрирано и да го отстраним“, каза той. „Трябва да победим Левски и да сме на второ място, за да мислим за нещо по-сериозно“, допълни Гонзо. Ако Локомотив Пловдив надвият Левски в събота, то те ще ги задминат в класирането. „Лудогорец в момента разполага с най-добрия отбор, но няма да се откажем и ако ни се отдаде възможност, ще се възползваме от нея“, завърши Георги Иванов.", "date": "2019.12.10", "title": "Гонзо: ЦСКА не е лек противник"}
{"url": "https://www.standartnews.com/sport/advokatt-na-kobrata-chakame-dogovora-za-mach-s-dzhoshua-408792.html", "text": "Утре трябва да получим официално писмо за мача за световната титла на IBF между Антъни Джошуа и Кубрат Пулев, обяви адвокатът на Пулев Джон Уърт. Утре трябва да получим официално писмо за мача за световната титла на IBF между световния шампион Антъни Джошуа и претендента Кубрат Пулев\", това каза адвокатът на Пулев Джон Уърт. Той бе част от официалната пресконференция за боксовата гала-вечер в спортната зала \"Колодрума\" в Пловдив на 14 декември, в която Тервел Пулев и Дешон Уебстър ще играят за международната титла в полутежка категория, версия Световна боксова асоциация (WBA). Уърт добави, че ще имат 30 дни, за да се договори срещата като подчерта, че ще бъде страхотно, ако успеят да направят мача. Той поясни, че ако това не се случи, ще се премине към търг. В бокса има правила и те трябва да се спазват, добави Кубрат Пулев и припомни, че той е официалният претендент на IBF и следващият му мач трябва да бъде за тази титла. Готов съм да се изправя срещу всеки, който е на пътя ми и няма значение дали това ще бъде Джошуа или някой друг, каза Кобрата.", "date": "2019.12.10", "title": "Адвокатът на Кобрата: Чакаме договора за мач с Джошуа"}
{"url": "https://standartnews.com/sport/kralevuada-nalozhi-na-rusiya-nay-tezhkoto-nakazanie-v-istoriyata-408814.html", "text": "Световната антидопингова агенция (УАДА)  наложи на Русия най-тежкото наказание в историята на световния спорт. Това каза министърът на младежта и спорта Красен Кралев в предаването „Лице в лице“ по БТВ. Кралев коментира  санкцията в качеството си на член на Управителния съвет на УАДА. Той разясни подробно предисторията на казуса и внесе повече детайли относно наложеното наказание. Красен Кралев посочи, че Руската антидопингова агенция (РУСАДА) е обявена в несъответствие със световния антидопингов кодекс, което следва санкция от 4-годишна забрана на Русия да участва в големи първенства (световни първенства и олимпийски игри). “За да участва в международни състезания всяка държава трябва да има национална антидопингова организация, която да е подписала Световния антидопингов кодекс, към който има международни стандарти. През 2017 г. WADA одобри международен стандарт за съответствие на подписалите страни, а за неговото следене и изпълнение беше създадена Независима комисия. Когато тази Комисия констатира несъответствие между стандартите и изпълнението на антидопинговите програми WADA налага санкции”, заяви спортният министър. Той напомни, че скандалът с Русия започна през 2014 година, когато семейство Степанови разкриха мащабна схема за допингиране и прикриване на руски атлети. А изпълнителният директор на московската лаборатория Григорий Родченко разкри практическо участие на държавата в схемата, след като стана информатор на ФБР. Министър Кралев уточни, че решението на Изпълнителния комитет на агенцията е взето след като Русия не е изпълнила условията, които й бяха поставени през 2018 година. “Установено е, че предоставените от Московската лаборатория данни не са нито пълни, нито автентични. Анализирана е информацията в Системата за управление на лабораторната информация (LIMS), подадена през 2015 г и през 2019 г., и са установени липсващи или изменени данни във версията от 2019 г. спрямо 2015 г. Също така значителни доказателства с данни от 2016 г. и 2017 г. са били премахнати, както и съществена част от информацията от декември 2018 до януари 2019 г. е изтрита или изменена чрез компютърно манипулиране. Изтрити са данни за въвеждането на манипулациите и са променяни датите на компютрите”, заяви още Кралев. Красен Кралев подчерта, че руски състезатели ще бъдат допускани до участие на Олимпийски игри и световни първенства, но под неутрален флаг. “Наказанието на Русия не засяга участието на спортисти от страната на Европейски първенства, Европейски и Световни купи, защото тези надпревари не попадат в концепцията за “голямо спортно събитие”, допълни Кралев. Относно възможността Русия да обжалва решението на Световната антидопингова агенция Кралев коментира, че е по-скоро скептичен то да бъде отменено. „Решението дали руснаците ще обжалват ще бъде обявено на 19-ти декември. Генералният директор на РУСАДА Юрий Ганус заяви, че нямат шанс да спечелят обжалването. Аз лично не вярвам, че  нещо ще се промени”, заяви Красен Кралев. По думите му, се чака коментар и от страна на Международния олимпийски комитет (МОК), но е показателно, че още вчера президентът Томас Бах  е обявил, че ръководената от него организация ще се съобрази с взетото от WADA решение. Министърът на младежта и спорта коментира има ли подобен казус, свързан със употреба на забранени стимуланти от страна на български спортисти. „България далеч не влиза в лошите класации на страните с уличени спортисти. През последните 10 години се наблюдава сериозен спад – за целия този период едва между 5 и 15 спортисти  годишно биват уличавани в употреба на забранени субстанции. Повечето от заловените не са национални състезатели“, подчерта Кралев. По думите му, последният по-фрапантен случай е от 2015 година, когато националният отбор по вдигане на тежести е бил  уличен в употреба на забранени субстанции. „Успяхме да докажем, че това е станало чрез замърсена хранителна добавка и санкцията беше намалена. От тогава нямаме други драстични случаи“, коментира още Красен Кралев.", "date": "2019.12.10", "title": "Кралев: УАДА наложи на Русия най-тежкото наказание в историята"}
{"url": "https://www.standartnews.com/sport/arestuvakha-frenski-natsional-v-braziliya-408791.html", "text": "Френският волейболен национал Ървин Нгапет беше арестуван в Бразилия и не успя да се прибере с отбора на Зенит (Казан), съобщава bnr. Ексцентричният французин беше задържан от бразилската полиция по обвинение в сексуален тормоз. Според Globo Esporte, на парти с други участници след края на Световното клубно първенство в Бетим, 28-годишният волейболист пляснал 29-годишна жена отзад. \r\n \r\nСпоред пресслужбата на полицията Нгапет признал за деянието си, но отбелязал, че е объркал жената със свой приятел. Съотборникът на Цветан Соколов се оправдал, че в родината му подобно пляскане е често срещано между приятели, така че не смята, че това е обида. \r\n \r\nФренският национал се извинил на жената, но тя не приела обясненията му и се обърнала към полицията. Нгапет днес трябва бъде съден.", "date": "2019.12.10", "title": "Арестуваха френски национал в Бразилия"}
{"url": "https://www.standartnews.com/sport/petima-blgarski-sportisti-izgoryakha-s-doping-408793.html", "text": "Петима български спортисти са получили наказание за употреба на забранени стимуланти. Българският Антидопингов център обнови информацията с ефективни санкции за нарушаване на антидопинговите правила. Най-известният състезател е националът по борба свободен стил в категория до 97 килограма Николай Щерев, който е хванат с GW1516 (кардарин). Субстанцията се използва за подобряване на издръжливостта и намаляване на мазнините.  32-годишният борец, който е син на легендата на българската борба Симеон Щерев, е наказан за 4 години до 04.07.2023 година. Националката по бокс и кикбокс Горяна Стоева е дала положителна проба за \"кленбутерол\" на подготвителен лагер в Белмекен през февруари и е лишена от права за 3 години и 9 месеца до 19.05.2023 година. Състезателят по канадска борба Аспарух Тотев е заловен с \"метандиенон\" и е санкциониран за четири години до 10.07.2023 година. За по четири години са наказани още и борецът Георги Ванчев и състезателят по спортна стрелба Сабин Чаушев, които са дали положителни проби в състезателни условия.", "date": "2019.12.10", "title": "Петима български спортисти изгоряха с допинг"}
{"url": "https://standartnews.com/regionalni/evakuirakha-uchenitsi-zaradi-sruteno-stlbishche-408774.html", "text": "Заради пропадане на стълбище учениците от най-голямото кърджалийско училище \"Отец Паисий\" бяха евакуирани преди минути. При инцидента няма пострадали. Той е станал по време на коледно парти. \r\n  \r\nУчениците са пеели и танцували във фоайето на втория етаж, когато се срутва мазилката на стълбището, водещо към първия етаж. \r\nУчителите успяват да изведат учениците от мястото на инцидента секунди след случката и да извикат пожарна. Пред училището има два противопожарни автомобила, стълбищата са отцепени, а пожарникари и полицаи извършват оглед на мястото. \r\n  \r\nВидимо по срутилото се стълбище има конструктивни нарушения. Най-вероятно причина за срутването са станали  вибрациите на бетонната плоча по време на танците.", "date": "2019.12.10", "title": "Евакуираха ученици заради срутено стълбище"}
{"url": "https://www.standartnews.com/sport/ludogorets-vze-nagradite-za-sportist-i-trenor-na-2019-v-razgrad-408800.html", "text": "Клаудиу Кешеру взе наградата за спортист №1 на Разград за 2019 година, а треньорът на орлите Светослав Генчев получи приза за най-добър треньор в годишната класация на журналисти и спортни деятели в лудогорския град. Кметът на Разград Денчо Бояджиев връчи  отличията на наградените спортисти. \r\nСред наградените бе и гимназистът лекоатлет Лъчезар Вълчев, който за своите 14 години има зад гърба си серия от златни и сребърни медали от ученически игри в Европа. На тазгодишната церемония за награждаване спортистите на 2019 в Разград бе учредена и дадена специална награда за висок дух. Взе я вратарят на Лудогорец Владо Стоянов, който  след тежка контузия успя да се възстанови и  да се върне отново на терена.", "date": "2019.12.10", "title": "Лудогорец с награди за спортист и треньор на 2019"}
{"url": "https://www.standartnews.com/sport/v-levski-sa-nastroeni-polozhitelno-sled-zhrebiya-408790.html", "text": "Изпълнителният директор на Левски Павел Колев е доволен от съперника си за четвъртфиналите в турнира за Купата на България. Той е Лудогорец. \"Прекрасен жребий! Ще напълним стадиона и отборът ни ще бъде готов за този мач\", каза Колев. „Аз лично си пожелах именно Лудогорец за съперник, защото ако искаме да спечелим Купата, а именно такива са нашите амбиции, то трябва да се срещнем с водещите отбори\", сподели той.  \"Лудогорец са добре дошли. Факторът домакинство ще е много важен за нас и се надявам да играем на националния празник 3 март. Това, разбира се, зависи от много неща“, коментира също директорът на Левски.", "date": "2019.12.10", "title": "В Левски са настроени положително след жребия"}
{"url": "https://www.standartnews.com/sport/na-ali-sou-ot-tsska-mu-se-razmina-odrusakha-arda-s-37-500-lv-408811.html", "text": "Нападателят на ЦСКА Али Соу няма да бъде наказан допълнително, реши Дисциплинарната комисия към БФС. Двамата с Илиас Хасни бяха изслушани, за сканадала между тях по време и след на срещата от турнира за купата на България. Футболистите отрекоха ,че е имало посягане и удар от футболиста на ЦСКА. Все пак ДК наложи тежко наказание на Арда за расистки скандирания от страна на феновете по време на загрявката и самата среща. Отботът от Кърджали трябва да плати предвидената от правилника глоба от 37500 лева.", "date": "2019.12.10", "title": "На Али Соу му се размина, одрусаха Арда с 37 500 лв"}
{"url": "https://standartnews.com/regionalni/zhilishcha-za-khora-ot-uyazvimi-grupi-stroyat-v-silistra-408786.html", "text": "Нов жилищен блок с 16 апартамента за социално слаби семейства ще се строи в Силистра. Проектът за общински блок е на стойност 1,3 млн. лева и се финансира от ОП „Региони в растеж“, съобщиха от кметството. Строителните работи започват през 2020 година и ще траят 30 месеца.С реализацията на този проект общинската управа си поставя задача да създаде подходяща социална инфраструктура за хората от уязвими групи и да подпомогне интеграцията на хората в неравностойно положение. Планът за приобщаване предвижва след настаняването в общински жилища към нуждаещите се от социална подкрепа семейства  да бъдат приложени още мерки за помощ. Те ще бъдат включени в програми за преквалификация и осигурени с допълнителни здравни грижи.  ", "date": "2019.12.10", "title": "Жилища за хора от уязвими групи строят в Силистра"}
{"url": "https://standartnews.com/regionalni/firmen-bus-gorya-na-benzinostantsiya-v-khaskovo-408777.html", "text": "Фирмен микробус е пламнал на бензиностанция на булевард „Васил Левски“ в Хасково. Инцидентът е станал около 9 часа, когато бусът е спрял, за да зареди, съобщава БНР. Пламъците са тръгнали от двигателя на колата. На място са пристигнали две пожарни, които бързо загасили огъня и предотвратили по-сериозен инцидент на бензиностанцията. При пожара няма пострадали, а само щети по микробуса. Предполага се, че причината е късо съединение.  ", "date": "2019.12.10", "title": "Фирмен бус горя на бензиностанция в Хасково"}
{"url": "https://www.standartnews.com/sport/kralevuada-nalozhi-na-rusiya-nay-tezhkoto-nakazanie-v-istoriyata-408814.html", "text": "Световната антидопингова агенция (УАДА)  наложи на Русия най-тежкото наказание в историята на световния спорт. Това каза министърът на младежта и спорта Красен Кралев в предаването „Лице в лице“ по БТВ. Кралев коментира  санкцията в качеството си на член на Управителния съвет на УАДА. Той разясни подробно предисторията на казуса и внесе повече детайли относно наложеното наказание. Красен Кралев посочи, че Руската антидопингова агенция (РУСАДА) е обявена в несъответствие със световния антидопингов кодекс, което следва санкция от 4-годишна забрана на Русия да участва в големи първенства (световни първенства и олимпийски игри). “За да участва в международни състезания всяка държава трябва да има национална антидопингова организация, която да е подписала Световния антидопингов кодекс, към който има международни стандарти. През 2017 г. WADA одобри международен стандарт за съответствие на подписалите страни, а за неговото следене и изпълнение беше създадена Независима комисия. Когато тази Комисия констатира несъответствие между стандартите и изпълнението на антидопинговите програми WADA налага санкции”, заяви спортният министър. Той напомни, че скандалът с Русия започна през 2014 година, когато семейство Степанови разкриха мащабна схема за допингиране и прикриване на руски атлети. А изпълнителният директор на московската лаборатория Григорий Родченко разкри практическо участие на държавата в схемата, след като стана информатор на ФБР. Министър Кралев уточни, че решението на Изпълнителния комитет на агенцията е взето след като Русия не е изпълнила условията, които й бяха поставени през 2018 година. “Установено е, че предоставените от Московската лаборатория данни не са нито пълни, нито автентични. Анализирана е информацията в Системата за управление на лабораторната информация (LIMS), подадена през 2015 г и през 2019 г., и са установени липсващи или изменени данни във версията от 2019 г. спрямо 2015 г. Също така значителни доказателства с данни от 2016 г. и 2017 г. са били премахнати, както и съществена част от информацията от декември 2018 до януари 2019 г. е изтрита или изменена чрез компютърно манипулиране. Изтрити са данни за въвеждането на манипулациите и са променяни датите на компютрите”, заяви още Кралев. Красен Кралев подчерта, че руски състезатели ще бъдат допускани до участие на Олимпийски игри и световни първенства, но под неутрален флаг. “Наказанието на Русия не засяга участието на спортисти от страната на Европейски първенства, Европейски и Световни купи, защото тези надпревари не попадат в концепцията за “голямо спортно събитие”, допълни Кралев. Относно възможността Русия да обжалва решението на Световната антидопингова агенция Кралев коментира, че е по-скоро скептичен то да бъде отменено. „Решението дали руснаците ще обжалват ще бъде обявено на 19-ти декември. Генералният директор на РУСАДА Юрий Ганус заяви, че нямат шанс да спечелят обжалването. Аз лично не вярвам, че  нещо ще се промени”, заяви Красен Кралев. По думите му, се чака коментар и от страна на Международния олимпийски комитет (МОК), но е показателно, че още вчера президентът Томас Бах  е обявил, че ръководената от него организация ще се съобрази с взетото от WADA решение. Министърът на младежта и спорта коментира има ли подобен казус, свързан със употреба на забранени стимуланти от страна на български спортисти. „България далеч не влиза в лошите класации на страните с уличени спортисти. През последните 10 години се наблюдава сериозен спад – за целия този период едва между 5 и 15 спортисти  годишно биват уличавани в употреба на забранени субстанции. Повечето от заловените не са национални състезатели“, подчерта Кралев. По думите му, последният по-фрапантен случай е от 2015 година, когато националният отбор по вдигане на тежести е бил  уличен в употреба на забранени субстанции. „Успяхме да докажем, че това е станало чрез замърсена хранителна добавка и санкцията беше намалена. От тогава нямаме други драстични случаи“, коментира още Красен Кралев.", "date": "2019.12.10", "title": "Кралев: УАДА наложи на Русия най-тежкото наказание в историята"}
{"url": "https://standartnews.com/regionalni/uchenichkata-vv-vratsa-pochinala-ot-pnevmoniya-408795.html", "text": "Първоначалният доклад за смъртта на 13-годишното момиче, което издъхна вчера в училище във Враца, вече е готов, съобщава  Нова тв. Според заключенията на лекарите става въпрос за белодробно страдание, което се е развило много бързо. Данните от аутопсията на момичето водят до заключението, че именно това е причина за леталния изход, съобщават от Окръжната прокуратура във Враца. Родителите, близките, ръководството на училището и съучениците на детето твърдят, че то не е боледувало. Вероятно болестта се е развила мълниеносно, смятат специалисти. В училището е обявен двудневен траур. С децата от класа работят психолози. ", "date": "2019.12.10", "title": "Ученичката от Враца починала от пневмония"}
{"url": "https://www.standartnews.com/sport/slovenets-sviri-ludogorets-ferentsvarosh-408816.html", "text": "Съдии от Словения ще ръководят последния двубой на Лудогорец от груповата фаза на Лига Европа срещу Ференцварош. Двубоят в Разград е в четвъртък, 19 декември, от 22:00 часа и ще бъде предаван по БНТ1 и БНР.  Ако българският първенец не загуби в мача, ще продължи във фазата на прякото отстраняване през февруари 2020 година. Първи в група \"Н\" е Еспаньол с 11 точки, следван от Лудогорец със 7, Ференцварош с 6 и ЦСКА (Москва) с 2 точки. Матей Юг е главен съдия, а Матей Жунич и Греда Кордеж са двамата асистенти. Четвърти съдия е Нейч Кайтажович, докато съдийски наблюдател е Николай Левников от Русия. Делегат на УЕФА в Разград ще бъде Крис Белон от Белгия.  През този сезон 39-годишният Юг е свирил два мача от груповата фаза на Лига Европа – Хетафе срещу Трабзонспор (1:0) и Стандард (Лиеж) – Айнтрахт (Франкфурт) (2:1).", "date": "2019.12.10", "title": "Словенец свири Лудогорец - Ференцварош"}
{"url": "https://standartnews.com/svyat/frantsiya-ostava-pod-buloto-na-protestite-408746.html", "text": "Френските профсъюзи гласуваха в понеделник за удължаване на стачката поради липсата на споразумение между правителството и лидерите на профсъюзите относно противоречивите пенсионни планове на президента Еманюел Макрон, съобщават местните медии. \r\n \r\nСиндикатите призоваха учители, лекари и други държавни служители да продължат стачката във вторник, тъй като Жан-Пол Дюловоа, министърът и върховният комисар, отговарящ за пенсионната реформа, и лидерите на профсъюзите не са постигнали споразумение. \r\n \r\n„Безсрочната“ стачка се отрази на всички системи за обществен транспорт, пишат местните медии. \r\n \r\nПарижкият оператор на обществен транспорт RATP обяви планове да продължи да стачкува до понеделник, което ще доведе до големи проблеми в столицата. \r\n \r\nВ петък на авиокомпаниите беше казано да намали вътрешните полети във Франция с 20%, което означава по-нататъшни анулиране, засягащи всички полети към, от или над страната. \r\n \r\nСлед хаоса в четвъртък и петък, полетите се върнаха към нормалното, но в понеделник следобед DGAC обяви, че са помолени да променят своите графици поради общата стачка. Тъй като един от френските синдикати на контрольорите на полетите се присъедини към стачката, потенциално всички полети, идващи към Франция, могат да бъдат засегнати. \r\n \r\nЖелезопътните профсъюзи също ще продължат да стачкуват и обслужването на влаковете на националния железопътен оператор SNCF е намалено с 90% от четвъртък. \r\n \r\nВ четвъртък започна една от най-големите стачки в най-новата френска история и стачкуващите продължиха да протестират срещу плановете на Макрон за пенсионна реформа. \r\n \r\nМинистерството на вътрешните работи заяви, че в протестите са участвали 806 000 души, докато профсъюзите споменават числото от близо 1,5 милиона. \r\n \r\nПри протестите са арестувани 90 души, съобщиха от полицията. \r\n \r\nПонастоящем Франция има 42 различни пенсионни програми за различни сектори, но правителството предложи да се обединят тези системи в една пенсионна схема. \r\n \r\nРеформата ще премахне привилегиите, предоставени на държавните служители, и постепенно ще увеличи възрастта за пенсиониране от 62 до 64 години, което се очаква да се отрази неблагоприятно на много сектори. \r\n \r\nРаботниците ще получат пълна пенсия, ако се пенсионират на 64-годишна възраст. Ако се пенсионират преди това, те биха загубили 5% от пенсиите си за всяка година предсрочно пенсиониране. \r\n \r\nТе също биха спечелили 5% увеличение на пенсиите си за всяка година, ако се пенсионират след 64-годишна възраст.", "date": "2019.12.10", "title": "Франция остава под булото на протестите"}
{"url": "https://standartnews.com/svyat/dogovoreno-spirat-ognya-v-donbas-408749.html", "text": "Прекратяване на огъня в Източна Украйна до края на годината - за това се ангажираха лидерите на Украйна, Русия, Германия и Франция на срещата на т.нар. Нормандска четворка в Париж. \r\n \r\n„Надежден подем на преговорите за мир“ - така френският президент Еманюел Макрон обобщи на заключителната пресконференция резултатите от четиристранната среща за украинската криза след тригодишно блокиране на диалога. \r\n \r\nСтраните от конфликта се ангажираха да прекратят огъня до края на 2019 в рамките на споразумението от Минск, както гласи общата декларация. \r\n \r\nДо тази дата трябва да бъдат освободени пленниците от двете страни, уточни украинският президент Володимир Зеленски. „Украйна е една“ - наблегна той, подчертавайки, че няма да допуска натиск политическото развитие на страната си и ще действа за пълния контрол на нейните граници. \r\n \r\nЗеленски съобщи, че Организацията за сигурност и сътрудничество в Европа (ОССЕ) ще получи пълен достъп до зоната на конфликта в източните украински области Донецк и Луганск. \r\n \r\nРуският лидер Владимир Путин настоя специалният статут на Донецк и Луганск да бъде вписан в конституцията на Украйна. Той приветства решенията като „важна стъпка напред“ и наблегна на искания специален статут на Донбас. \r\n \r\nСтраните са се споразумели за изтегляне на военните формирования до март 2020, както отбеляза германският канцлер Меркел, „доволна“ от постигнатото. \r\n \r\n„Поставихме си реалистични задачи - постигане на пълно прекратяване на огъня до края на 2019 година и оттегляне на войските от още 3 пункта по линията на съприкосновение до март 2020-а“, каза тя. \r\n \r\nЧетиримата лидери се договориха да се съберат отново след 4 месеца, за да обсъдят условията за провеждане на местни избори в Източна Украйна.", "date": "2019.12.10", "title": "Договорено: Спират огъня в Донбас"}
{"url": "https://standartnews.com/regionalni/v-yambol-zapalikha-kolednata-elkha-408819.html", "text": "Десетметровата жива кавказка ела пред сградата на община Ямбол заблестя тази вечер със стотици цветни лампички и светлинни гирлянди. Празникът започна с лазерна анимация, електронно шоу и изпълнения на ямболски певци и инструменталисти и детски вокални групи. Участниците в тържеството посрещнаха Дядо Коледа и Снежанка, които бяха подготвили за децата весели игри, изненади и подаръци. Дървото е посадено преди близо 20 години и оттогава около него се провеждат празничните тържества за Коледа и Нова година. На 12 декември ще бъдат открити традиционните коледни и новогодишни базари в централната част и в кварталите на града.", "date": "2019.12.10", "title": "В Ямбол запалиха коледната елха"}
{"url": "https://standartnews.com/svyat/strelba-v-cheshka-bolnitsa-ima-ubiti-408751.html", "text": "Стрелба в чешка болница, има убити. Случката се е разиграла в чешкия град Острава. Нападателят е избягал. На мястото има масирано присъствие на полицейски сили.", "date": "2019.12.10", "title": "Стрелба в чешка болница, има убити"}
{"url": "https://www.standartnews.com/sport/livrpul-bi-v-avstriya-i-se-klasira-napred-v-shl-408823.html", "text": "Европейският клубен шампион Ливърпул се класира за осминафиналите в Шампионската лига. В последния кръг от Група Е, \"червените\" удариха 2:0 като гост сензацията в турнира Ред Бул Залцбург. В герои за тима на Юрген Клоп се превърнаха Наби Кейта и Мохамед Салах. В другия мач от групата италианският Наполи взе глътка въздух след разгром с 4:0 над белгийския Генк. Успехът подпечата визите на тима за осминафиналите в турнира през пролетта. С хеттрик се отчете Аркадиуш Милик, а един гол добави Дрис Мертенс.", "date": "2019.12.10", "title": "Ливърпул би в Австрия и се класира напред в ШЛ"}
{"url": "https://standartnews.com/biznes/a1-predlaga-e-vinetka-v-magazini-i-onlayn-408782.html", "text": "А1 е единственият телеком в България, който предлага електронни винетки за леки и тежкотоварни автомобили. е-Винетка е достъпна в търговската мрежа на компанията, като всеки, който желае да я закупи, ще може да направи това в А1 магазините, на  , а също и през приложението  . В магазините на А1 потребителите могат да закупят своята е-Винетка както в брой, така и с дебитна или кредитна карта. С цел улеснение на клиентите на всички оператори, на   те ще могат да направят покупката по електронен път по всяко време, без да е необходима регистрация в сайта в три лесни стъпки. Клиентите на А1 имат възможност да закупят уикенд или седмична винетка и чрез SMS, като сумата се начислява в следващата им фактура. Това става само с изпращане на регистрационния номер на превозното средство до кратък номер 1002 за уикенд и до 1007 за седмична винетка. Клиентите, които са закупили винетка през регистрацията си на а1.bg, имат достъп до история на покупки и информация за автомобила, които могат да се ползват и при настоящите и следващи поръчки. е-Винетка е достъпна в търговската мрежа на А1 в партньорство с „Интелигентни Трафик Системи” ЕАД, които са единственият национален доставчик на услуги за електронно събиране на такса за изминато разстояние и партньор на АПИ. От старта на продажбите на електронни винетки в края на 2018 година, вече над половин милион водачи избират А1 като доставчик на винетка. Допълнителна информация за електронните винетки може да се получи на  .", "date": "2019.12.10", "title": "A1 предлага е-винетка в магазини и онлайн"}
{"url": "https://standartnews.com/biznes/nasoki-ni-priblizhavat-do-chlenstvo-v-oisr-408784.html", "text": "България се присъедини към Насоките на Организацията за икономическо сътрудничество и развитие (ОИСР) за корпоративното управление на държавните предприятия, което е едно от условията за членството ни в организацията. С официално писмо от 6 декември 2019 генералният секретар на ОИСР Анхел Гурия уведоми министъра на финансите Владислав Горанов за това, че от този момент страната ни става прилагаща Насоките държава, предадоха от ведомството на Горанов. През 2018 г. България изрази желанието си да стане прилагаща държава и в изпълнение на тази цел Министерството на финансите, съвместно с Министерството на икономиката, стартира проект по Програмата на Европейския съюз за подкрепа на структурните реформи, в сътрудничество с ОИСР. В резултат беше разработен и приет от Народното събрание Закон за публичните предприятия (обн., ДВ, бр. 79 от 2019 г.). Отчитайки постигнатия от страната ни значителен напредък през последната година в областта на корпоративното управление на държавните предприятия, през октомври т.г. Работната група по държавна собственост и приватизационни практики към Комитета за корпоративно управление на ОИСР одобри присъединяването на България към Насоките на ОИСР относно корпоративното управление на държавните предприятия.  Освен признание на свършената до момента работа, това решение ще позволи на България да участва редовно на заседанията на Работната група и ще предостави възможност за споделяне на добри практики и опит с другите държави в ОИСР. Подобряването на управлението на държавните предприятия чрез преразглеждане и привеждане в съответствие на българското законодателството с Насоките е част от ангажиментите, които България пое във връзка с намеренията  на страната ни да се присъедини към ERM II и банковия съюз. Статутът на прилагаща държава е и значителен напредък към пълноправно членство на страната ни в Организацията за международно сътрудничество и развитие. Новите Насоки на ОИСР от 2015 г. за корпоративно управление на държавните предприятия представят набор от добри практики относно правната и регулаторна рамка за държавните предприятия, професионализирането на функцията за държавната собственост и организацията на корпоративното управление на държавните предприятия. Те осигуряват и международно съгласуван показател за сравняване, който да помогне на правителствата при оценката и подобряването на начина, по който упражняват функциите си за собственост в държавните предприятия. Повишената ефективност и по-добрата прозрачност в държавния сектор ще доведат до значителни икономически ползи. Създаването на равни условия за частните и държавните предприятия ще насърчи стабилен и конкурентен бизнес сектор. Ползотворното сътрудничество с ОИСР в тази област продължава и в момента за изготвяне на подзаконовата нормативна уредба, като впоследствие ОИСР ще окаже и съдействие на Агенцията за публичните предприятия и контрол за повишаване на капацитета й във връзка с възложените й нови функции по отношение на публичните предприятия.", "date": "2019.12.10", "title": "Нова стъпка към членство в ОИСР"}
{"url": "https://standartnews.com/biznes/stroitelna-firma-ostavi-bez-tok-nad-1000-klienti-na-chez-v-sofiya-408762.html", "text": "При несъобразени изкопни работи, извършвани от строителна фирма във вторник сутринта, бе скъсан кабел 10 киловолта, който е собственост на ЧЕЗ Разпределение. В резултат на това за 1 час и 40 минути без електрозахранване останаха над 1000 клиенти на дружеството в идеалния център на град София.   Това е втори скъсан кабел от началото на седмицата. Вчера скъсан от строителна фирма кабел остави без електрозахранване 3300 клиенти на ЧЕЗ в столичния кв. „Лозенец“ в продължение на 40 минути.   ЧЕЗ Разпределение България призовава фирмите да координират с  компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.12.10", "title": "Строителна фирма остави без ток над 1000 клиенти на ЧЕЗ В София"}
{"url": "https://www.standartnews.com/sport/pazardzhik-be-koronyasan-s-titla-evropeyski-grad-na-sporta-za-2020-408822.html", "text": "„София увлече десетки градове за спорт и активен начин на живот в региона на Югоизточна Европа“. Такава е оценката на ръководителите на ACES Europe, базираната в Брюксел Асоциация на европейските градове и столици на спорта.  Всеобщото мнение на специалисти и оценители е, че българската столица е била най-иновативната и сред най-успешните във вече над 20-годишната история на инициативата. По тази причина кметът на София Йорданка Фандъкова бе обявена за почетен президент на ACES Europe за 2019 година, а София получи куп суперлативи и заслужи за постоянно титлата „европейска столица на спорта“, което е без прецедент в историята на Асоциацията. „Със своята активност и позициониране в структурите на ACES Europe, София успя да увлече и да утвърди като европейски градове на спорта десетки селища не само в България, но и в целия регион. Изключителната динамичност и успешния модел бяха пренесени в полза на жителите на други селища и курорти в страната и в чужбина. През 2014 година София спечели титлата „Европейска столица на спорта“, после през годините Пловдив, Бургас, Русе, Стара Загора, Варна и Пазарджик бяха обявени за европейски градове на спорта. В инициативата бяха отличени още Банско като „Малък град на спорта“ и Албена като първият в историята „Европейски курорт на спорта“. Междувременно специалисти от българската столица подпомогнаха кандидатурата на турския град Чорлу, който също тази вечер бе отличен и получи титла на Церемонията в Европейския парламент. За тези призове екипът на София оказа огромна логистична, медийна и организационна подкрепа и спомогна за успеха и популяризирането на инициативата, за увеличаване възможностите и опциите за спорт и туризъм на гражданите от региона,“ заяви президентът на Консултативната група на ACES Europe Андрей Ковачев, който е в основата на идеята българската столица да кандидатства и да спечели преди 5 години званието „Европейска столица на спорта“. \r\n  \r\nС огромен интерес препълнената зала на Европейския парламент изслуша словото на Мария Габриел, европейски комисар по иновации, научни изследвания, култура, образование и младеж. Секторът „Спорт“ е част от ресора именно на българския еврокомисар. „За мен е чест да присъствам на тази церемония. За първи съм тук като комисар, отговарящ за спорта. Това е много успешна и полезна инициатива. Важно е предишните градове и столици на спорта да предават своя опит на следващите и така да има приемственост. Искам да ви уверя, че средствата по програма Еразъм+ ще нарастнат съществено от следващата година. ACES Europe като инициатива осъществява приемственост от локалните структури към националните, европейските и глобалните. Спортът е повече от активност, той е удоволствие и ние следва да се стремим колкото може повече хора да го практикуват. Спортът обединява хората и ги прави лидери,“ заяви Мария Габриел, а словото й бе изпратено с бурни аплодисменти. Според основателя и президент на ACES Europe Джан Франческо Лупатели „София е запазила успешния модел и дори в последните 12 месеца е надградила дейността си след като бе Европейска столица на спорта миналата година. Отново констатираме, че българската столица е сред най-активните, последователни и иновативни от световно известните градове, заслужили досега това признание. Вие сте отличници с една много успешна кампания в полза на гражданите на вашия древен и красив град,“ каза още Джан Франческо Лупатели, като специално изтъкна ролята на кмета Фандъкова в инициативата. На импровизирана пресконференция за българските медии днес в Брюксел организационният секретар на „София – Европейска столица на спорта“ и член на Управителния борд на ACES Europe Анатоли Илиев изтъкна най-важните моменти и събития, които направиха така, че дейността на Фондацията да бъде надградена и обогатена. „През 2019 г. бяха организирани над 190 събития, фестивали и активности, приета бе Наредбата за управление и разпореждане с общински имоти, удвоена бе помощта за детските спортни школи с Програмата за директно финансиране на столичните клубовете, вече е ход е Проектът за строеж на 6 нови спортни зали в училищата, а други пет ще се изградят в партньорство с федерации и изявени състезатели. Наред с това инициирахме и организирахме за първи път две нови много важни събития: „Споделените игри“ на Витоша, в които учениците помагаха на хората със специални нужди да спортуват и мултинационалната мултиспортна „София ърбан зона“ с участието на близо 1000 представители на 12 държави в 24 спорта и дисциплини. Софийският маратон се състоя по нов маршрут, с обновена и отлично приета визия, а „НДК 360“ вече е международен спортен фестивал. Всичко това е за доброто на града и в полза на столичани, както и на все повечето гости на София,“ каза още Илиев, който бе определен за координатор на ACES Europe за Балканите, а българската столица за водеща дейността на инициативата в целия регион. България получи ново европейско признание  по време на Церемонията в Брюксел, която се ползва със специалната подкрепа на Групата на ЕНП. След визита през месец май на „Оценителната комисия“ у нас и покриване изискванията на специален въпросник по всички аспекти и критерии, свързани със спортната политика на общините, тази вечер ACES Europe връчи титлата „Европейски град на спорта за 2020 г.“ на Пазарджик.  Изборът е базиран на възможностите и намеренията на съответните населени места, като се приема, че спортът е фактор, който влияе върху развитието на обществото, подобряване качеството на живот, съдейства за доброто здраве и интеграцията на отделните социални общности. Традиционно, отличията и флаговете се връчваха от председателя на Асоциацията на европейските столици и градове на спорта ACES Europe Джан Франческо Лупатели, чиято е и инициативата за самия конкурс от 2001-ва година насам. Пазарджик получи престижното звание в препълнената Заседателната зала на Европейския парламент, на събитието присъстваха представители на градове и общини от цяла Европа, високопоставени гости от Европейската комисия и евродепутати.  Знамето и титлата бяха връчени на представителите на община Пазарджик, водени от кмета Тодор Попов. Сред тях блестеше и изключително активната в промотирането на спорта в своя град Ренета Камберова – едно от златните български момичета, световна и европейска шампионка в художествената гимнастика, с бронз с ансамбъла от олимпиадата в Рио 2016. Те са в белгийската столица по покана на евродепутата Андрей Ковачев и за да обменят опит с колегите си от сходни европейски градове за добрите практики в областта на спорта и активния начин на живот. „За нашия град е голяма чест да бъде удостоен с тази титла. Нека приемем физическата активност и  като личен пример,“ каза кметът Попов по време на церемонията.  По-рано през деня Попов и Камберова представиха пред медиите накратко мащабната спортна програма на Пазарджик за следващата година. В нея има предвидени над 150 събития и активности – над два пъти повече от настоящия сезон. „За нас е привилегия да сме тук и да приемем престижното отличие. Щастлив съм, че Пазарджик е европейски град на спорта за 2020 година. Това е оценка за усилията на нашите граждани да имат самочувствие. Спортът създава шампиони и съм убеден, че ще отговорим на големите очаквания. Голямата ни цел е над 55 % от жителите на града да бъдат активно спортуващи в края на следващата година. Имаме и много ценна практика да стимулираме децата да спортуват като редуцираме до 30 % процента от местните данъци на родителите на малчуганите трениращи в спортните клубове,\" каза кметът Попов.  „Много съм щастлива, че Пазарджик бе коронясан за европейски град на спорта за 2020 година. Освен многото събития и спортни фестивали, това означава и повече инвестиции, в града ще бъдат построени две нови спортни зали, предвиждаме събития, които не са само спортни, а стимулиращи хората да бъдат сред природата и да водят активен начин на живот,“ каза Ренета Камберова. До този момент осем български градове и селища вече са лауреати на престижните награда на ACES Europe, което поставя страната ни сред отличниците по този показател на континента. София спечели титлата „Европейска столица на спорта“ за 2018, междувременно Пловдив, Бургас, Русе, Стара Загора и Варна бяха обявени за европейски градове на спорта съответно за 2014, 2015, 2016, 2017 и 2019  г., Банско бе „Малък град на спорта“ преди две години, а Албена бе обявен за първият в историята „Курорт на спорта“.  ACES разширява проекта, като вече втора година определя „Световна столица на спорта\". За 2020-а това е мексиканският град Гуадалахара. Глобалният формат се осъществява с помощта на основни международни организации като Обединените нации и др. „След успеха в Европа, разширяваме дейността с търсене и популяризиране на добрите спортни примери и практики по цял свят,\" каза президентът и основател на организацията Джан Франческо Лупатели. \r\n--------------------------- \r\n \r\nACES Europe е нестопанска организация, базирана в Брюксел, която всяка година от 2001 г. определя Европейска столица, Град, Общност и Селище на спорта. Изборът на това признание се извършва от ACES Europe въз основа на принципите на отговорност и етика, като се приема, че спортът е фактор, който влияе върху развитието на обществото, подобряване качеството на живот, съдейства за оброто здраве и интеграцията на отделните социални общности. ACES Europe е призната от Европейската комисия в „Бялата книга на спорта” (т. 50). \r\nЕВРОПЕЙСКА СТОЛИЦА НА СПОРТА – 1 титла на година за столица на държава или град с повече от 500 000 жители. ЕВРОПЕЙСКИ ГРАД НА СПОРТА – няколко титли на година за европейски градове с население от 250 000 до 500 000 жители. ЕВРОПЕЙСКА ОБЩИНА НА СПОРТА – до 2 титли за група от няколко малки градове в Европа. ЕВРОПЕЙСКО СЕЛИЩЕ(МАЛЪК ГРАД) НА СПОРТА – няколко титли за населени места с по-малко жители, ЕВРОПЕЙСКИ КУРОРТ НА СПОРТА –една титла на година за курортен комплекс. От миналата година вече се връчва и титла „Световна столица на спорта“. \r\nПроектът Европейска столица на спорта е инициатива за активен начин на живот и подобряване на спортната инфраструктура и се реализира по инициатива на Спортната асоциация на европейските столици и градове (ACES Europe), Европейската Комисия и програмите, представени в „Бялата книга на спорта“ (точка 50). До момента сред градовете победители са Мадрид 2001 г., Стокхолм 2002, Копенхаген 2006, Щутгарт 2007, Mилано 2009, Истанбул 2012 и др. Европейска столица на спорта през 2017 г. бе Марсилия, през 2019 Будапеща, а през 2020 г. ще бъде Малага, през 2021 г. Лисабон и през 2022 г. Хага. \r\nТитлата европейска столица на спорта не е свързана с домакинства на спортни събития, а по-скоро има за цел да популяризира активния начин на живот, развитието на спортни политики и инфраструктура с добри съоръжения, програми и активности. Акцентът е върху масовия спорт и върху значението на спорта като приоритет в живота на хората.  \r\nСофия бе определена за Европейска столица на спорта за 2018 г. Решението бе обявено през ноември 2014 г. от Оценителната комисия на организацията ACES Europe с мотивите, че „градът е добър пример за спорт за всички, като инструмент за подобряване на здравословния начин на живот, интеграцията и образованието, които са в основата на инициативата.“ С избора си за 2018 г., София се нареди до градове, които през изминалото столетие са доказали приноса си към развитието на множество спортове с провеждането на стотици национални и световни първенства на територията на тези градове. За своята иновативност и актовност, в края на 2018 г. София получи за постоянно титлата „Европейска столица на спорта“, което се случва за първи път в историята на ACES Europe.", "date": "2019.12.10", "title": "Пазарджик бе коронясан с титла „Европейски град на спорта“ за 2020"}
{"url": "https://standartnews.com/biznes/borisov-shchastliv-sm-za-blgarskata-ikonomika-408757.html", "text": "\"Винаги съм щастлив, когато има добри данни да българската икономика\", написа във Фейсбук премиерът Бойко Борисов. И цитира данните на националната статистика: \"Спрямо октомври 2018 г. НСИ - Национален статистически институт отчита:  • Строителната продукция се увеличава с 3.1%; \r\n• Оборотът в търговията на дребно нараства с 1.2%; \r\n• Промишленото производство регистрира ръст от 1.7%;\"", "date": "2019.12.10", "title": "Борисов: Щастлив съм за българската икономика"}
{"url": "https://standartnews.com/svyat/szdadokha-material-koyto-imitira-zhivite-kletki-408752.html", "text": "Учени от Австралийския национален университет създадоха хидрогел, който имитира свойствата на живите клетки, съобщи Сайънс алърт. \r\n \r\nНовият вид синтетична тъкан може да се използва за създаване на кожа, мускули и \"кости\" на роботи. \r\n \r\nСпециалистите разработиха хидрогел, който се отличава от други подобни материали със здравината си, способността си да се самовъзстановява и да променя формата си, а освен това притежава памет, която му позволява да възвърне предишната си форма при загряване или охлаждане. Той може да намери приложение в производството на устройства, които повдигат тежки предмети и повтарят действията си в зависимост от температурата. \r\n \r\nОт материала са създадени тънки пластини, които реагират на топлинно въздействие и се огъват. Хидрогелът променя формата си за 10 секунди, докато на други подобни материали са нужни 10 и повече минути, за да го сторят. Толкова бърза промяна на формата е станала възможна благодарение на съчетаването на водородни и въглеродно-азотни химични връзки. \r\n \r\nТези връзки притежават динамични свойства, т.е. реагират на външни дразнители, а това допринася за приспособяването им към заобикалящата ги среда. \r\n ", "date": "2019.12.10", "title": "Създадоха материал, който имитира живите клетки"}
{"url": "https://standartnews.com/biznes/bulgaria-air-otnovo-aviokompaniya-na-godinata-na-sky-awards-408801.html", "text": "За втора поредна година националният превозвач на България беше отличен с най-голямата награда от престижния авиационен конкурс Sky Awards. Навръх 17-ия рожден ден на авиокомпанията, на бляскава церемония на 4 декември сред авио и туристически експерти от цял свят, Bulgaria Air беше отличена с приза SKY AWARD 2019. Наградата се присъжда на най-предпочитаната авиокомпанията на българския пазар, а победителят е определен на базата на онлайн гласуване на пътниците, туристически агенти и оценка от международнопризнато експертно жури. За отличието номинирани в същата категория бяха Lufthansa и Turkish Airlines. Националният превозвач спечели и наградата „Най-предпочитана авиокомпания за къси и средни полети от/до България“ (Sky short/middle haul). „Благодаря за наградата. Не я получаваме за пръв път, което означава, че действително предлагаме добър продукт, който постоянно се стремим да развиваме и надграждаме.  Нищо от това нямаше да е възможно без помощта на партньорите ни, част от които сте тук днес. Вярвамe, че успехът се крие в поддържането на добри сътрудничества, затова в Bulgaria Air не приемаме другите авиокомпании като конкуренти, а като партньори“, заяви от сцената Мария Стоянова – търговски директор на Bulgaria Air. Победителите в отделните категории се определят на база на онлайн проучване сред пътниците и професионалистите у нас. В него са гласували 6101 души от 147 населени места и 255 експерти от туристическия бизнес. По време на церемонията по награждаване призове получиха още Turkish Airlines, Emirates, Lufthansa, KLM и други авиокомпании. Бяха връчени специални отличия и на най-добрите туристически агенти, а Bulgaria Air изненада и нищо неподозираща дама, която бе сред участниците в проучването на Sky Awards. Тя беше изтеглена на случаен принцип и спечели два безплатни двупосочни самолетни билета до избрана дестинация от портфолиото на Bulgaria Air. Подаръкът на авиокомпанията бе и част от инициативите, с които националният превозвач празнува 17-ия си рожден ден.  Всички пасажери на борда на самолетите нa Bulgaria на на 4 декември получиха специални ваучери със 17% отстъпка от следващия си полет, а всички които честитиха празника на авиокомпанията на 4, 5 и 6 декември също имаха възмжоност да резервират билетите, ползвайки специалното намаление. Наградите Sky Awards 2019 се провеждат всяка година в началото на декември в в рамките на форума Sky Day, който се организира в чест на Международния ден на гражданската авиация. Тази годината темата бе \"Грижа и удовлетвореност на пътниците и клиентите\".", "date": "2019.12.10", "title": "Bulgaria Air отново авиокомпания на 2019"}
{"url": "https://standartnews.com/biznes/biznest-otnovo-zove-za-spirane-na-amerikanskite-tets-408810.html", "text": "Асоциацията на индустриалния капитал в България, Конфедерацията на работодателите и индустриалците в България, и Българската търговско-промишлена палата, заедно с КНСБ отново призоваха да бъдат прекратени дългосрочните договори на НЕК за изкупуване на ток от двете американски централи „Марица изток 1“ и „Марица изток 3“. В отворено писмо до медиите те настояват спешно да се прекрати „опасното изкривяване“ на енергийния пазар, предизвикано от неправомерната държавна помощ за ТЕЦ-овете. Част от бизнеса и КНСБ аргументират поставянето за пореден път на въпроса с прекратяването на дългосрочните договори на американските централи с факта, че инвестицията на един от ТЕЦ-овете е напълно изплатена. Те посочват, че цените на тока за индустрията в България отново са едни от най-високите в Евросъюза и предупреждават, че търпението им се е изчерпало. В писмото се казва, че е крайно време компетентните органи да вземат мерки, за да се прекрати ненужното натоварване на българския бизнес и да се потърси отговорност от тези, които е трябвало да предложат навременни решения и действия за прекратяване на неправомерната тежест за индустрията и домакинствата. Писмото не е подкрепено от Българската стопанска камара и КТ „Подкрепа“.", "date": "2019.12.10", "title": "Бизнесът отново зове за спиране на американските ТЕЦ"}
{"url": "https://standartnews.com/svyat/paramedichka-otkradna-bebe-za-lelya-si-408755.html", "text": "Парамедичка в Пакистан е арестувана за това, че откраднала бебе, за да го даде на бездетната си леля. Момиченцето било изнесено от болницата в Белуджистан малко след раждането му. Но семейството първоначално не знаело за нейното изчезване, тъй като никой не бил казал, че майка ѝ е родила близнаци. Те разбрали, когато майката на момичето се върнала в съзнание и попитата къде е \"другото момиче\", каза нейният зет пред BBC. Абдул Хамид завел родилката Джамила Биби в болницата в Лоралай, на около 60 км югозападно от селото им, в сряда, съобщиха от полицията. Той казал на полицията, че след раждането на семейството на Джамила Биби било предадено едно малко момиченце и им било казано да отведат пациентката у дома, тъй като тя се справя добре. Джамила Биби обаче остана в полусъзнание през следващите няколко дни, през което време близначката, с която се върнала у дома, починала. И тогава - след като се съвзема, майката разкрива пред семейството разтърсващата новина. \"В петък, когато Биби си беше възстановила, тя попита къде е другото ѝ момиче. Бяхме зашеметени\", каза Абдул Хамид пред BBC. \"След като Абдул Хамид подаде жалба в полицията, арестувахме парамедичката, която е била дежурна в родилната зала същата вечер, и тя ни отведе направо до мястото, където е бебето\", каза Джахангир Шах, началник на полицейското управление в Лоралай. \"Било ѝ помогнато от двама колеги да изнесат незабелязано бебето извън болницата и тя да го даде на леля си, която била омъжена на 17 години, но все още нямала дете. Парамедичката ни каза, че леля ѝ отчаяно искала да осинови бебе.“ Полицията е арестувала и четирите жени, а бебето, което все още не е кръстено, е върнато на истинското си семейство.", "date": "2019.12.10", "title": "Парамедичка открадна бебе за леля си"}
{"url": "https://standartnews.com/svyat/streletst-v-cheshkata-bolnitsa-se-samoubi-408766.html", "text": "При стрелбата в травматологичното отделение на болницата в град Острава в Чехия бяха убити 6 души, а други двама са ранени. Стрелецът е избягал от местопрестъплението, след което се е самоубил, съобщи rt.com. Засега мотивите за кървавото нападение са неизвестни.", "date": "2019.12.10", "title": "Стрелецът в чешката болница се самоуби"}
{"url": "https://standartnews.com/svyat/pochina-yuriy-luzhkov-408768.html", "text": "Бившият дългогодишен кмет на Москва Юрий Лужков е починал на 83-годишна възраст, съобщава телевизия РЕН. Лужков е починал в клиника в Мюнхен, където е трябвало да му бъде направена сърдечна операция. На 6 юни 1992 година Юрий Лужков е назначен за кмет на руската столица. След това последователно печели кметските избори през 1996, 1999 и 2003 година. През 2010 е принуден да се оттегли, след като тогавашният президент Дмитрий Медведев обяви, че е загубил доверие в него.", "date": "2019.12.10", "title": "Почина Юрий Лужков"}
{"url": "https://standartnews.com/svyat/kde-e-nay-zrelishchno-da-posreshchnem-nova-godina-408794.html", "text": "Всяка Нова година идва с един проблем - как най-добре да си я прекараме. Варианти и вкусове много, но стане ли въпрос за пътешествия, емоциите са сериозни. И все пак - къде?. Експерти в туризма предлагат някои от най-атрактивните места в това отношение. 1. Островите Мариета, Мексико \r\n \r\nНа един от тези острови се намира едно уникално кътче, което хората биха подминали, ако не се чуваше шума от вълните, които мият брега му. Разположен на няколко метра навътре, скритият плаж е от тези местенцата, за които бихте съжалявали, ако ги пропуснете Посетителите на Мариета могат да достигнат до този приказен плаж посредством воден тунел, който го свързва с океана. Преимуществото е, че има достатъчно пространство над водата, което не налага необходимостта от екипировка или задържане на дишането. Когато са били публикувани първите снимки от това място, хората не са вярвали, че тази красота е реална. \r\n \r\n2. Варадеро, Куба \r\n \r\nТуризмът в Куба  привлича годишно над 3 млн. посетители. Освен забележителности като Национален парк “Сиера Кристал”, водопадите “Ел Ничо”, тук има и невероятни плажове. Сред любимите места на туристите е курортът Варадеро. Той е един от най-големите на Карибите. Предлага брегова ивица от над 20 км. бели пясъчни плажове. За първи път е посетен през 1870 г. и с годините се утвърждава като елитен курорт 3. Дубай, Обединени арабски емирства \r\n \r\nБурж Халифа например е вероятно най-пленителния небостъргач в света и това важи с по-голяма сила в навечерието на Нова Година. Той държи рекорда за най-висока сграда в света със своите внушителни 828 метра височина, а представете си какво е на такава височина да посрещнете идващата година с грандиозно шоу с фойерверки! \r\n \r\n4. Остров Роатан \r\n \r\nПриказното кътче Роатан, намиращо се в Карибско море, е малко познат рай. Островът е голям само 60 километра в диаметър, а населението му е само 25 000 души! Тук има поне 25 места за шнорхелинг и дайвинг, които са достъпни за туристи, а времето много рядко може да окаже влияние. Има много места, където желаещите могат да бъдат инструктирани, а има и опция за гмуркане с делфини. Международното летище обслужва директни полети от Маями, Атланта и Хюстън. \r\n \r\n ", "date": "2019.12.10", "title": "Къде е най- зрелищно да посрещнем Нова година"}
{"url": "https://standartnews.com/svyat/gotova-e-novata-raketa-na-nasa-do-lunata-408803.html", "text": "НАСА завърши новата  ракета, която ще отведе американските астронавти обратно на Луната, обяви ръководителят на космическата агенция в понеделник. Той обеща, , че мисията ще се състои през 2024 г., въпреки спънките, довели до закъснения. Издигаща се на 65 метра височина, еквивалент на 20-етажна сграда, Космическата система за изстрелване (SLS) е най-високата ракета, построена някога, предава АФП. Тя е и най-мощната, проектирана да достигне рекордна скорост, преди да се отдели от горния си етап, капсулата на екипажа на „Отрион“. Но разработката й беше засегната от закъснения и надвишаване на разходите - първият й полет трябваше да бъде извършен през ноември 2018 г.. Също така, цената й нарасна от 6,2 милиарда долара на 8 милиарда долара, или с 29%, според одиторски доклад от юни. НАСА планира да кацне на южния полюс на Луната, за да експлоатира водния й лед, открит през 2009 г., както с цел поддържане на живота, така и да се разделят водород и кислород за използване като ракетно гориво. Агенцията разглежда завръщането на Луната като напредък за бъдещата мисия до Марс през 2030-та. \r\n \r\nПрочети още :  \r\n© Actualno.com \r\n \r\n \r\n ", "date": "2019.12.10", "title": "Готова е новата ракета на НАСА до Луната"}
{"url": "https://standartnews.com/svyat/pozhart-v-notr-dam-e-1-v-tuitr-za-2019-a-408817.html", "text": "Пожарът в \"Нотр Дам\" през април е най-коментираната новина в Туитър през 2019 г., съобщи АФП, позовавайки се на класация, публикувана от социалната мрежа. Хаштагът \"Нотр Дам\" е най-използваният тази година, посочва Туитър, без да споменава числа, предаде БТА. Следва новата императорска ера в Япония - \"Рейва\" (която може да бъде преведена като \"Благоденствие и хармония\"), и манифестациите във Венецуела. Пожарът в \"Нотр Дам\" на 15 април опустоши дървения скелет на парижката катедрала, която е една от най-посещаваните забележителности в Европа. Кулата ѝ стрела рухна, както и голяма част от покрива. Това развълнува целия свят.", "date": "2019.12.10", "title": "Пожарът в \"Нотр Дам\" е №1 в Туитър за 2019-а"}
{"url": "https://standartnews.com/svyat/tsiklon-ubi-9-dushi-v-madagaskar-408805.html", "text": "Девет души са загинали, а трима са изчезнали в Мадагаскар заради циклона „Белна“, предаде Асошиейтед прес, позовавайки се на Националната агенция за управление на бедствията. Почти 1500 души са останали без дом, информира РИА Новости. „Белна“ е първата тропическа буря, засегнала острова през този сезон. Бурята събори покривите на повече от 80% от сградите на град Соалал в западната част на Мадагаскар. Домовете на повече от 1400 души са унищожени, повредени или наводнени. Потърпевшите са получили временно убежище в училищни сгради, джамии и областни служби. Те обаче трябва да бъдат снабдени с храна, което ще става с морски транспорт. Пострадали са и много офис сгради и пътища. Нивото на водата в града все още се повишава. Премиерът на Мадагаскар Кристиан Нцай е в града, за да оцени щетите. Според Службата по метеорология циклонът ще приключи до сряда, но се очакват обилен дъжд и вятър.", "date": "2019.12.10", "title": "Циклон уби 9 души в Мадагаскар"}
{"url": "https://standartnews.com/svyat/brazilskiyat-prezident-se-izlozhi-408821.html", "text": "Крайнодесният президент на Бразилия Жаир Болсонаро нарече \"хлапачка\" младата шведска активистка Грета Тунберг, която в неделя осъди убийството на двама туземци в Амазония, предаде Франс прес. \"Грета каза, че туземците са умрели, защото защитавали Амазония. Впечатляващо е да се види каква значимост придават медиите на хлапачка като нея\", каза Болсонаро. \r\nВ отговор 16-годишната Грета Тунберг актуализира описанието на профила си в Twitter с думата \"pirralha\" (хлапачка) - португалската дума, която използва Болсонаро. В неделя Тунберг осъди в социалните мрежи убийството на двама индианци от племето гуажажара, които бяха застреляни в североизточния щат Мараняо. \"Туземните народи са буквално избивани, докато се опитват да се борят срещу незаконното обезлесяване. Срамота е, че светът мълчи за тези неща\", написа Тунберг в Twitter.   Впоследствие Болсонаро заяви, че всеки смъртен случай е нещо обезпокоително, и увери, че правителството му е против незаконното обезлесяване.", "date": "2019.12.10", "title": "Бразилският президент се изложи"}
{"url": "https://standartnews.com/svyat/kitayskata-administratsiya-premakhva-chuzhdi-softuer-i-kompyutri-408807.html", "text": "Правителството в Пекин разпореди на всички правителствени органи и публични институции да премахнат от офисите си компютърното оборудване и софтуер, произведени от други страни, пише „Файненшъл таймс“. Вестникът казва, че подобен ход би могъл да бъде пагубен за производителите на офисен хардуер и софтуер като „Хюлет-Пакард“, „Дел“ и „Майкрософт“. Крайният срок за изпълнение на тези мерки е три години и е част от основните усилия за укрепване на местните технологични компании. Местните анализатори оценяват, че новата директива трябва да премахне между 20 и 30 милиона броя оборудване - от компютри до принтери. Те също така подчертават, че заповедта е дошла от централата на компартията на Китай по-рано тази година, но сега е изпратено искане за ускоряване на прилагането на мерките. Понастоящем се очаква американските технологични компании да генерират 150 милиарда долара приходи в Китай, но по-голямата част от печалбите идва от купувачите от частния сектор. САЩ и Китай водят търговска война от месеци, която досега струва на световната икономика десетки милиарди долари.", "date": "2019.12.10", "title": "Китай подменя 30 милиона компютри"}
{"url": "https://standartnews.com/svyat/zemetresenie-razlyulya-yaponiya-408820.html", "text": "Земетресение с магнитуд 5,7 е регистрирано край бреговете на Япония на 580 километра от Токио според Европейския средиземноморски сеизмологичен център. Земетресението е регистрирано в 05:17 централно гринуичко време. Огнището е на дълбочина 54 километра. Информация за възможни жертви и щети все още не е получена, заплаха от цунами не е обявена.", "date": "2019.12.10", "title": "Земетресение разлюля Япония"}
{"url": "https://standartnews.com/svyat/chovekt-s-kasketa-ot-kmet-do-fermer-408824.html", "text": "С Юрий Лужков си отиде една московска епоха. За едни руснаци той беше истинския патриот, който извади столицата от кризата и я превърна в модерен град. За други, той  бе олицетворения на олигархията, който говореше за социални програми, но мислеше за печалби в милиони. Лужков си замина от този свят, но ще остане в историята като „човекът с каскета“, който обичаще да усмихва, дори през сълзи. Имаше три брака,  къщи в четири държави, но една амбиция – да се доказва до последния си ден.      И колкото официалната му кметска биография е добре известна, толкова животът му след като бе отстранен от поста през 2010 година от Дмитрий Медведев заради „загубено доверие“, остава загадка. Един от най-заможните мъже на Москва, съпруг на първата по богатство дама на Русия – Елана Барутина, изчезна от публичното пространство преди 9 години и отвори вратата за множество слухове, че е напуснал Русия и живее между Австрия и Великобритания, където отдавна закупи имения. Заговори се, че се отдал на бизнес в Латвия, където освен недвижими имоти, притежава и множество активи. За кратко влезе в хрониките през 2016-та, когато чества пищно 80-годишния си юбилей и получи частична реабилитация с ордена на Путин, който обаче такя и не се се появи на тържеството. Малко след това припадна при откриванего на завод, но съпругата му излезе с кратко съобщение, че е имал посещение в болница, но бил веднага изписан и се чувства добре.  И така, до началото на тази година, когато стана ясно, че Лужков от три години е в Русия, в ново амплоа, далеч от голямата политика и шумния град, в луксозна дача близо до Калининград. Имението е разположено на плодородна земя, принадлежала преди години на аристократи от Прусия, с огромния размер от 5000 хектара.   Лужков бързо разбрал, че това е новото му признание. Захвърлял официалните костюми, облякъл фермерските дрехи и първоначално решил да направи ферма за расови коне. Година по-късно обаче заедно с конезавода, се появили огромни овчарници и краварници. После построил зърнобаза, преработващи заводи за сирене и месо, а накрая и пивоварна. Твърди се, че Лужков първоначално вложил 5 милиона долара в аграрния си бизнес и първите три години работил на загуба, но постепенно успял да си върне парите, да увеличи животните, а оттам и приходите. Заработените от фермата му пари са копейки в сравнение с милиардите богатство на жена му Батурина. Но със сигурност са вдигнали самочуствието му. Факт е, че освен това стъпкаха цялата конкуренция в бранша в областта и го превърнаха във фермер номер едно, който работи по цял ден, а вечер приема височайши гости от цял свят, които  оглеждат конете, пробват от екологичните храни, обсъждат сделки с жена му, когато е там и слушат спомените му за времената, когато е думата му е била закон в Москва.   С охота приемаше и журналисти, които години наред избягваше. В последните месеци даваше просторни интервюта как е съживил преди столицата, а сега цялото селско стопанство. С надеждата, че ще остане в голямата руска душа и като успешен кмет, и като модерен фермер. Историята ще каже последната си дума.    ", "date": "2019.12.10", "title": "Човекът с каскета –  от кмет до фермер"}
{"url": "https://standartnews.com/sport/na-ali-sou-ot-tsska-mu-se-razmina-odrusakha-arda-s-37-500-lv-408811.html", "text": "Нападателят на ЦСКА Али Соу няма да бъде наказан допълнително, реши Дисциплинарната комисия към БФС. Двамата с Илиас Хасни бяха изслушани, за сканадала между тях по време и след на срещата от турнира за купата на България. Футболистите отрекоха ,че е имало посягане и удар от футболиста на ЦСКА. Все пак ДК наложи тежко наказание на Арда за расистки скандирания от страна на феновете по време на загрявката и самата среща. Отботът от Кърджали трябва да плати предвидената от правилника глоба от 37500 лева.", "date": "2019.12.10", "title": "На Али Соу му се размина, одрусаха Арда с 37 500 лв"}
{"url": "https://www.standartnews.com/sport/sint-na-simeon-shcherev-khvanat-s-doping-408772.html", "text": "Националът в свободната борба Николай Щерев е дал положителна допинг проба и е наказан за 4 години. Това се вижда от обновения списък на санкционираните спортисти на родния Антидопингов център, твърди \"Меридиан Мач\". Синът на легендарния треньор Симеон Щерев се състезава в категория до 97 кг на свободната борба.  Националът ни е дал положителната проба при внезапен контрол извън състезание. Забраненият препарат е GW 1516 (С4). Най-вероятно става въпрос за кардарин - препарат, който драстично повишава издръжливостта и горенето на мазнини, допълва изданието. \r\nСанкцията на Щерев, който е гадже на звездата ни в художествената гимнастика Катрин Тасева, изтича на 04.07.2023 г. Николай не участва на световното първенство в Нур-Султан, Казахстан. За последно звездата се бори на Европейското в Букурещ през април.  В момента Щерев е на Белмекен, където води подготовка, става ясно от последните му публикации във \"Фейсбук\". Там е и баща му Симеон Щерев, който е треньор на женския национален отбор на Русия. Щерев-старши е на високопланинската база със състезателките си.", "date": "2019.12.10", "title": "Синът на Симеон Щерев хванат с допинг?"}
{"url": "https://standartnews.com/biznes/vtori-sksan-kabel-na-chez-v-sofiya-za-den-408861.html", "text": "При несъобразени изкопни дейности във вторник бе скъсан втори кабел 10 киловолта, собственост на ЧЕЗ Разпределение, в резултат на което бе прекъснато електрозахранването на близо 1200 клиенти на дружеството в столичния кв. „Дружба 1“ и Гара Искър. Малко по-рано същия ден отново при несъобразени изкопни дейности бе скъсан друг кабел на ЧЕЗ Разпределение и за 1 час и 40 минути без електрозахранване останаха над 1000 клиенти на дружеството в идеалния център на град София.   В понеделник строителна фирма остави без електрозахранване 3300 клиенти на ЧЕЗ в столичния кв. „Лозенец“ в продължение на 40 минути.   ЧЕЗ Разпределение България призовава фирмите да координират с  компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.12.10", "title": "Втори скъсан кабел на ЧЕЗ в София за ден"}
