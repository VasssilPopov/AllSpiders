{"url": "http://standartnews.com/sport/dva_zlatni_i_obshto_deset_medala_za_balgariya_na_multievropeyskoto_po_taekuondo-372312.html", "text": "Два златни и три бронза са медалите във втория ден на мултиевропейските игри по таекуондо, които се провеждат в Пловдив. Така общият брой на завоюваните медали за страната са общо 10 от двата игрални дни в категориите кадети, и юноши и девойки до 21г. Отлична игра и невероятно постижение за родното таекуондо, което не спира да ни смайва с успехите си. Страната ни позлатиха Радина Борисова в кат. – 53 кг от клуб „Гладиатор\" и Християна Христова от клуб „Сунг Ри Атлантик\" . Радина победи съперничките си в общо 4 срещи, елиминирайки по пътя към златото представителки на Швеция, Гърция, Англия, а на финала победи туркиня. Християна Христова премина през 4 победоносни срещи, като в първите 2 елиминира съперничките на Русия и Турция, а на полуфинали и финали победи предстваителки на Гърция. Трите бронзови отличия спечелиха Борислава Борисова от ТК \"Гладиатор\" в кат -51 кг., Виктория Пеева ТК \"Кондор 2000\" в кат. – 59кг и Артур Сакрисян ТК \"Джи До Куан\" в кат- 53 кг. От първия ден медалистите са Радостин Митков кадети до 37кг. от ТК \"Ахил\", Деян Божков ТК \"Рамус\", Александра Георгиева от ТК \"Гладиатор\" кдети в кат -41кг, Димитър Гешев кадети до 49 ТК \"Форс\", и Илина Иванова от ТК \"Кентавър \" Казанлък при юноши до 21 години. Два европейски шампиона и общо 10 медала е равносметката от двата състезателни дни на Мултиевропейските игри. Припомняме, че Игрите продължават на 9 и 10 юни, а темпото с което българските таекуондисти завоюват медали, дава сериозна заявка, че родното таекуондо може да подобри собсдтвения си рекорд от 13 медала от европейско първенство.", "date": "2018.06.05", "title": "Два златни и общо десет медала за България на мултиевропейското по таекуондо"}
{"url": "http://standartnews.com/mneniya/novi_podvodni_rifove_ochakvat_prevozvachite-372341.html", "text": "- Принципно това е решение в правилната посока, но все още е твърде рано, за да се каже какво точно е гласувано като цяло в транспортната комисия на Европарламента. - Защото, доколкото ние в НСБП имаме информация, гласуваните в понеделник вечерта текстове в пакета \"Мобилност\" ще бъдат по някакъв начин променени, ще бъдат вкарани и някакви други текстове за гласуване. Така че това, което излезе като информация от Европарламента, реално не дава цялостната картина на случилото се по пакета \"Мобилност\". - Да, наистина очакваме подводни рифове, тъй като тази тема е гореща от близо две години и нито аз, нито някой от колегите в ръководството на НСБП вярваме, че западните държави, вносителки на промените в пакета \"Мобилност\", така лесно ще се откажат от тях. Именно поради това преди да се зарадваме, бихме искали да получим пълна информация точно какво е било гласувано в понеделник вечерта в Европарламента, за да сме сигурни дали имаме повод за радост, или не. - Да, изключването на превозвачите от правилата за командированите работници, поне доколкото ние имаме информация, е вярно. Що се отнася до останалите две точки - не е точно така, тъй като се правят опити за внасяне на нововъведения, за които не сме информирани. - Например за това, че вече няма да се изисква връщането на шофьорите след всеки 21 дни работа в чужбина, а на автомобилите. Това означава, че разтоварната точка на всеки един тежкотоварен автомобил след всеки 21 дни задължително трябва да бъде в България. - Абсолютно, тъй като това означава, че на 15-ия, 16-ия или най-късно на 17-ия ден всеки превозвач ще трябва да осигури на конкретния си автомобил обратен товар от държавата, в която той се намира, за България. А това е почти абсурдно поради липсата на такъв обем товари по вноса ни от ЕС. Така че явно целта е първоначалният вариант -  водачите ни да се връщат в България на 21-ия ден след излизането си от страната, който беше неприемлив за нас, да бъде трансформиран в нов вариант - вече за връщането на камионите на 21-ия ден в България, който ще е направо убийствен, тъй като повечето камиони ще пътуват насам празни. - Не знаем, затова помолихме транспортното министерство да изиска стенограмата от заседанието на транспортната комисия в Европарламента, за да видим кой какво е предложил и какво точно е гласувано там. - Да, това уж беше разрешено, но пък беше добавен текст това да става само на паркинги, на които са осигурени минимални санитарни условия, като тоалетна, баня, някакъв магазин, от който да си купуват храна, аптека и пр. Но всички, които сме пътували из Европа, знаем, че такива паркинги има на твърде малко места, и то най-вече в Германия. Такива паркинги практически отсъстват в Унгария, Австрия, Италия и дори във Франция, която толкова настоява за това! Но дори и в Германия, където има такива паркинги, то те са напълно недостатъчно да поемат тежкотоварния трафик. - Така е. У нас има няколко частни паркинга, които не могат да поемат дори и 5% от трафика, който трябва да почива в един момент. Ние като превозвачи нямаме нищо против да плащаме по 10 евро за камионите си на вечер, но да сме сигурни, че те са на защитено място, както и че водачите ни имат нормални условия, но - повтарям, такива няма в цяла Европа. - Надяваме се - до края на следващата седмица. Но пак казвам - без да видим тази стенограма е твърде рано да се бием в гърдите, че вече сме преборили лобито срещу нас в ЕС. Да, очевидно има движение в правилната посока, но аз съм убеден, че Германия, Франция и останалите държави, които подкрепят нововъведенията срещу нас, ще отстояват своите интереси докрай. - Основната причина е, че те искат да имат по-добър контрол върху пазара на международните тежкотоварни автомобилни превози. Втората причина, която съм установил от личен опит, тъй като съм живял повече от 20 години в Италия, е липсата на местни водачи. Гражданите на Италия, както и тези на Германия, Франция и други държави на Запад, категорично отказват да бъдат водачи на тежкотоварни автомобили. Техните водачи искат да тръгват на работа най-рано в 6 часа сутринта и да се приберат обратно при семействата си не по-късно от 6 часа вечерта, и то - за много високи заплати. Поради което там един шофьор излиза на работодателя си златен - като осигуровки и заплащане на положения труд. По закон там се дължат 13-а, 14-а и дори 15-а заплата - нещо, което нито един наш работодател не плаща. - Наистина вече повече от 25 години българските превозвачи са най-желаните в Западна и Централна Европа. Така на практика, ако хипотезата, че исканията на Германия и Франция срещу нас могат да бъдат приети (за което, разбира се, дори  и не искаме да си помисляме), стане реалност, то българските шофьори след фалита на нашите автомобилни фирми, ще бъдат принудени да отидат да работят като шофьори за превозвачи в Западна Европа. Тогава обаче напливът от български, полски и румънски шофьори на Запад ще свали драстично цената на труда там. Така нашите шофьори ще бъдат принудени да приемат на Запад и по-ниско заплащане от това, което в момента получават тук, тъй като ще бъдат много и конкуренцията между тях на пазара на труда ще е огромна. - Да, това е нормално, тъй като заплатите на германските шофьори са сходни с тези, които ние плащаме на българските водачи - около 2000 евро. Разликата е в размера на осигуровките, които в Германия са много по-високи от тези у нас, но пък регистрираният в Германия наш превозвач може да компенсира високите осигуровки с договори за превоз на по-високи навла, които може да сключи с клиенти там. Но така всички данъци и осигуровки биха оставали в Германия, докато ние внасяме в България милиарди, като произвеждаме и една немалка част от брутния вътрешен продукт у нас. - В тази връзка още преди десетина години ние от НСБП обявихме пред държавата желанието си да закупим някои бивши училища по автомобилен транспорт или държавни автомобилни школи у нас, като ги развиваме на базата на публично-частно партньорство - ние да се грижим за осигуряване на учащи се и да инвестираме в тяхното обучение, поддръжката на училищата и пр., а държавата да се грижи за разработването и да контролира прилагането на учебните програми в тях. При това ние не желаем да насочваме завършващите да работят в конкретна фирма, а ще им даваме правото на избор измежду 70-те фирми, членове на НСБП. Но се оказа, че при тогава действащите закони ние не можем по никакъв начин да задължим завършващите да работят определен брой години, за да изплатят инвестициите в тяхното обучение, във фирми от нашето сдружение. Проблемът още не е решен и беше обсъждан на заседанието на УС на НСБП на 2-ри юни, като ще го поставим за национално обсъждане от бранша до края на годината. За момента обаче за нас, а и за целия бранш, най-важното е приключването на проблемите с пакета \"Мобилност\", след което ще се съсредоточим върху решаването на този въпрос. Защото наистина, ако все пак предложенията на Франция и Германия бъдат приети, то обучението на водачи у нас ще се окаже безпредметно.", "date": "2018.06.05", "title": "Нови подводни рифове очакват превозвачите"}
{"url": "http://standartnews.com/biznes/nagradite_na_krib__prof_valkanov_s_oskar_za_tsyalosten_prinos-372339.html", "text": " е тазгодишният носител на специалната награда на председателя на КРИБ за цялостен принос за развитието на икономиката в България. Отличието бе връчено от председателя на Конфедерацията на работодателите и индустриалците в България  Кирил Домусчиев на проф. дтн инж. Николай Вълканов, председател на Съвета на директорите на минно-добивната компания. Това стана по време на бляскава церемония на Четвъртия годишен бал на КРИБ. Министър-председателят Бойко Борисов бе патрон на бала за четвърта поредна година.  \"Близо 3/4 от брутния вътрешен продукт на България се постига благодарение на вашите усилия. Пожелавам заедно да водим държавата към по-добри времена\". С тези думи премиерът  поздрави шефовете на най-големите компании у нас. Борисов връчи  С втора награда в тази категория бе отличена  , като призът получи нейният изпълнителен директор Ангел Ангелов. . Екатерина Захариева, вицепремиер и министър на външните работи, даде отличието на Борис Балев, изпълнителен директор на компанията. , като наградата получи Яник Мекушин, управител на фирмата. . Огнян Донев, председател на КРИБ (2010-2014) и изпълнителен директор на Софарма АД, даде отличието на управителя Андон Тушев. , като бе връчена на управителя инж. Росен Даскалов. Гости на бляскавото събитие бяха министрите Владислав Горанов, Лиляна Павлова, Красимир Вълчев, Николина Ангелкова, Николай Нанков, Кирил Ананиев, зам.-министърът на икономиката Лъчезар Борисов, зам.кметът на София Дончо Барбалов, депутати -председатели на парламентарни комисии, както и целият бизнес елит. Платинени рекламодатели на Четвъртия годишен бал на КРИБ са Хювефарма ЕООД, Минстрой Холдинг АД, Геотрейдинг АД и Национална лотария. Златни рекламодатели са Софарма АД, Агрион Инвест АД и СИЕЛА Норма АД, а сребърни - Телелинк България ЕАД, Клийнтех България ООД, А1 България ЕАД, Приста Ойл Груп, Балкам Груп ЕООД и Аурубис България АД. Бронзовите са  Кока-Кола ХБК България АД, Централна енергоремонтна база ЕАД и ИНСА Ойл ООД.", "date": "2018.06.05", "title": "НАГРАДИТЕ НА КРИБ:  Проф. Вълканов с Оскар за цялостен принос"}
{"url": "http://standartnews.com/sport/kralev_v_bryuksel_balgariya_e_aktiven_partnyor_v_borbata_s_koruptsiyata_v_sporta-372331.html", "text": "Министърът на младежта и спорта Красен Кралев беше сред ключовите оратори в панела на високо равнище „Време е да действаме за Европа срещу спортни манипулации\". Събитието се проведе в Европейския парламент (ЕП) в Брюксел. Основният фокус на конференцията беше т.нар. конвенция \"Маколин\", която се отнася за манипулиране на спортни състезания. Министър Кралев посочи, че уреждането на мачове е една от основните заплахи пред съвременния спорт и разрешаването на този проблем е приоритет за правителствата, за спортното движение и за правоприлагащите органи в цял свят. Красен Кралев заяви, че насърчаването на европейските ценности чрез спорта, борбата срещу употребата на допинг в спорта и борбата срещу уреждането на спортни срещи са сред ключовите приоритети на Министерството на младежта и спорта (ММС) по време на Българското председателство на Съвета на ЕС. „Искаме да мобилизираме усилията си за защита на честната игра в спорта и да привлечем внимание към темата\", посочи той. Според спортния министър процесът на създаване на Българската национална платформа срещу манипулациите и корупцията в спорта вече е започнала под ръководството на ММС. Министерството инициира създаване и развитие на национални платформи и сътрудничество между заинтересованите държави-членки на ЕС. Това събитие се проведе през месец април във Варна и на него присъстваха представители на правителствата на 19 държави-членки на ЕС. Като продължение на тази среща българската прокуратура започна официална кореспонденция с всяка институция, ангажирана в борбата срещу фиксирането на мачове, с цел създаване на междуинституционална работна група за предотвратяване на всякакви манипулации и корупция в спорта. Красен Кралев даде пример с Българския футболен съюз, които под ръководството на УЕФА успешно са се противопоставили на фиксирането на мачове. \"Това показва, че федерациите могат да бъдат по-ефективни в предотвратяването на манипулации на спортни състезания\", коментира той. Кралев изрази увереността си, че усилията на институциите и спортните организации в Европа ще помогнат за решаването на проблема с уредените мачове на национално и европейско равнище, чрез предприемането на целенасочени и твърди стъпки. „Нуждаем се от навременни мерки на всички нива в спорта - от превенция в най-ранна възраст до строг контрол на правилата по отношение на активните спортисти\", каза Красен Кралев. Той заяви подкрепата си за приемането на Конвенцията \"Маколин\" като ефективен метод срещу използването на спорта като средство за получаване на незаконни печалби чрез измами. Кралев бе категоричен, че застоя в преговорите по приемането на Конвенцията трябва да бъде преодолян. Българският спортен министър обясни, че сред основните цели на предстоящата среща на директорите на ЕС по въпросите на спорта, която ще се проведе на 11 и 12 юни в София, е да покаже колко е важно да бъде приета Конвенцията „Маколин\". „Планираме да проведем дискусия за предприемане на конкретни стъпки напред, за да намерим работещи решения за популяризиране и прилагане на Конвенцията. Считаме, че е дошъл моментът да обсъдим очакваната полза от този документ и възможния му принос в настоящата променяща се среда\", коментира още Красен Кралев.", "date": "2018.06.05", "title": "Кралев в Брюксел: България e aктивен партньор в борбата с корупцията в спорта"}
{"url": "http://standartnews.com/kultura/prodadoha_za_7_mln_kartina_na_van_gog-372338.html", "text": "Платното \"Жени, кърпещи рибарски мрежи на дюните\", рисувано от Винсент ван Гог, когато е на 28 години, е продадено за над 7 милиона евро. Това е първа продажба на търг на творба на холандеца във Франция от 20 години насам Франсис Бриест от аукционна къща \"Арткюриал\" обяснява защо цената е толкова висока: \"Защото на практика не се предлагат творби на Ван Гог на пазара. Те са в музеите или фондове. Ето защо купувачите са готови да платят и надплатят за произведените с подобно качество и значение. Творбата е датирана от 1882 г. и е вдъхновена от провинциалния пейзаж около Хага, където Ван Гог е прекарал кратко време. Според организаторите на търга в нея се откриват всички характеристики на творчеството му, а това е единственият пейзаж, който художникът рисува през тази епоха\tКартината беше собственост на частен европейски колекционер, който я отдаде под наем за 8 години до 2015 г. на музея на Ван Гог в Амстердам", "date": "2018.06.05", "title": "Продадоха за 7 млн. картина на Ван Гог"}
{"url": "http://standartnews.com/lyubopitno/su_shte_pravi_biogaz_ot_slama-372332.html", "text": "Осем нови проекта за научни центрове ще бъдат финансирани с пари от Европа. Това са така наречените центрове по компетентност, чиито продукти не само трябва да получат патенти, а и да бъдат внедрени в практиката. Няколко факултета на Софийския университет и три института на БАН ще се опитат да проследят замърсяванията в отпадните води и в твърдите отпадъци. Всички данни за това ще бъдат качени на електронни карти в облак, който ще бъде достъпен за всеки. Друга задача на центъра, чиято стойност е над 23 милиона евро, е да извлича ценни материали от твърдите промишлени отпадъци и отпадните води. Учените от Софийския университет обещаха, че благодарение на това ще бъде извличано и гориво от малките пречиствателни станции, които имат съвсем минимално количество утайка, както и ще се правди биогаз от слама. Факултетите по биология и химия на Софийския университет, заедно с Института по органична химия на БАН, пък са поели ангажимента да извличат полезни вещества от билки. Това ще намери приложение в медицината, козметиката и хранителните добавки. \"Надяваме се на интерес от български фирми, както и от чужди компании, включително холандската \"Юниливър\". В нея в последните години заминаха да работят много българи, завършили у нас, и с тях участваме в редица други проекти, заяви акад. Петър Кралчевски, декан на Факултета по химия и фармация.", "date": "2018.06.05", "title": "СУ ще прави биогаз от слама"}
{"url": "http://standartnews.com/svyat/erdogan_plashi_s_razchistvane_na_smetkite-372322.html", "text": "Не обръщайте внимание на онези, които манипулират валутните курсове, след изборите ще си разчистим сметките с тях, призова турският президент Реджеп Ердоган. На предизборен митинг в Сакария той подложи на остра критика твърденията за срива в турската икономика и подчерта, че благодарение на управлението му страната е достигнала ръст от 5,7%. „През 2002 г. решихме да ускорим присъединяването ни към ЕС. Тогава дългът ни към МВФ беше в размер на 23,5 млрд. долара, а през 2018 е нула, кой успя да направи това? Ако през 2002 г. всеки гражданин на ЕС е печелел средно 100 евро, тогава у нас се получаваха 35 евро. Опитът за преврат имаше тежки последици за всички, но ние направихме всичко възможно работещите да получават повече. Нека и след изборите да си играят на манипулации с валутата, с помощта на Аллах след 24 юни ще имаме много сериозен манифест. Турската икономика е на много високо ниво и изпреварва много държави, ние сме номер едно\", заяви Ердоган. Той посочи, че когато Партията на справедливостта и развитието е дошла на власт през 2002 г., износът на страната е бил в размер на 36 млрд. долара, докато сега е достигнал 162 млрд. долара. Също тогава валутният резерв на Централната банка е възлизал на 27,5 млрд. долара, а сега е 110 млрд. долара, което е, според него, лек спад от предишното ниво от 136 млрд. Държавният глава продължи с аргументите за процъфтяващата икономика, като посочи нови цифри – през 2002 г. в Турция били продадени едва 91 000 автомобила, а до края на 2017 г. числото им стигнало до 723 000. Закупените от домакинствата хладилници в началото на управлението му били едва 1 088 000, докато сега броят им достигнал 3 107 000 милиона. Това според него означава, че щом всяка къща има хладилници и леки коли, значи те са белег за благоденствие и бедни хора няма. В дългата си реч Ердоган често се обръщаше с остри персонални нападки и обиди към опонента си от опозицията Мухаррем Индже и лидера на Народно-републиканската партия Кемал Кълъчдароглу, като акцентира на тяхната неспособност да разбират от икономика и управление. Преди дни президентът призова всички „братя и сестри\", които имат спестявания в долари и евро, да ги разменят за турски лири.", "date": "2018.06.05", "title": "Ердоган плаши с \"разчистване на сметките\""}
{"url": "http://standartnews.com/biznes/mladite_fermeri_vav_fokusa_na_evropa-372333.html", "text": "Еврокомисията ще обърне специално внимание на младите фермери при разработването на плановете за европейска Обща селскостопанска политика (ОСП) след 2020 г. Това стана ясно на съвместна пресконференция в НДК на министъра на земеделието Румен Порожанов и еврокомисаря Фил Хоган, който бе у нас за неформалната среща на агроминистрите от ЕС, част от програмата на българското европредседателство. Основната тема на неформалния съвет бе възобновяването на поколенията в земеделския сектор, каза Румен Порожанов. „Темата е изключително важна, защото за да бъде стабилно и конкурентоспособно европейското земеделие, в него трябва да има възобновяване на поколенията. В момента под 6% от занимаващите се със земеделие са под 35 години, 56% са над 55 години\", каза той. Един от основните инструменти за обновяване на поколенията ще бъдат стратегическите планове, чрез които държавите членки ще приложат ОСП, стана ясно от думите му. Фил Хоган изтъкна, че в бъдеще задължително при прилагането на ОСП за младите стопани трябва да бъдат заделени 2% от бюджетите за земеделие, вместо сегашните  0,8%. По време на неформалното заседание, министрите за първи път имаха възможност да обсъдят първоначалните законодателни предложения на ЕК за ОСП след 2020 г. Официалното представяне пред Съвета на ЕС ще бъде на последното заседание под българското председателство – на 18 юни 2018 г. в Люксембург.", "date": "2018.06.05", "title": "Младите фермери във фокуса на Европа"}
{"url": "http://standartnews.com/biznes/aliants_i_unikredit_s_partnyorsko_sporazumenie-372330.html", "text": "Алианц Груп и УниКредит подписаха дългосрочно споразумение за сътрудничество в Централна и Източна Европа (ЦИЕ). То ще влезе в сила през втората половина на 2018 г. С него УниКредит ексклузивно ще предлага на своите клиенти застраховки живот, имущество и злополуки на Алианц в България, Хърватия, Чехия, Унгария, Румъния, Словения и Словакия. Партньорството съчетава силния банков франчайз на УниКредит със застрахователната експертиза на Алианц. Клиентите на УниКредит ще имат лесен достъп до застрахователните решения на Алианц чрез обширната клонова мрежа на УниКредит и нейните дигитални платформи за банково обслужване. Локалните партньорства ще се прилагат в съответствие с всички местни регулации. „Клиентите на УниКредит ще се възползват от богатия ни опит и нарастващото търсене на застраховки живот, здраве, имущество и злополуки в ЦИЕ\", каза Петрос Папаниколау, регионален изпълнителен директор за ЦИЕ на Алианц. „Това партньорство ще  предостави пълна гама от продукти в животозастраховането и общото застраховане, както и изключителни услуги на нашите индивидуални и малки бизнес клиенти, затвърждавайки водещата ни позиция в региона\", заяви Карло Вивалди, директор на УниКредит за ЦИЕ. Банковото застраховане се очаква да бъде важен канал за дистрибуция и да увеличи проникването през следващите години.", "date": "2018.06.05", "title": "Алианц и УниКредит с партньорско споразумение"}
{"url": "http://standartnews.com/biznes/yuzdp_zaribyava_tri_reki_s_pastarva-372334.html", "text": "162 000 балкански пъстърви ще бъдат разселени в планинските притоци на реките Струма, Места и Вит. Това е четвърта кампания на Югозападното държавно предприятие /ЮЗДП/, насочена към опазване на биологичното разнообразие и подпомагане на естественото възпроизводство на балканска пъстърва като местен вид чрез зарибяване. Близо 26 000 лева е предвиденият финансов ресурс за закупуване на нулевогодишните рибки, които са с размер от 0.5 до 1 грам. Зарибяването вече е в ход и продължава до 7 юни, като се извършва на територията на 23 поделения на предприятието.", "date": "2018.06.05", "title": "ЮЗДП зарибява три реки с пъстърва"}
{"url": "http://standartnews.com/biznes/billa_namalyava_pestitsidite-372336.html", "text": "BILLA България въвежда програма за намаляване на пестицидите в плодовете и зеленчуците, отглеждани в рамките на дългосрочния проект на компанията „BILLA Градини\". Те ще бъдат с по-ниски нива от допустимите по закон, стана ясно на пресконференция по повод тазгодишното издание на кампанията, в която се включиха Бойко Сачански, Управител на BILLA България, Курт Щокингер, представител на Глобал 2000 и експерт в екипа на програмата за намаляване на пестицидите, както и Стефан Цонев, Цветан Хубенов и Славяна Славева – производители, с които търговската верига си партнира в проекта „BILLA Градини\".  Целта е да се произведат продукти с намалено съдържание на остатъчни количества пестициди, което означава по-здравословна храна, ограничено въздействие върху околната среда и по-безопасни условия на труд за земеделците. За целта търговската верига предоставя на производителите безплатно схеми за растителна защита, разработени от експерти, които водят до минимални или нулеви стойности на остатъчни количества пестициди. Три кода, обозначаващи резултатите от пробите, ще улесняват клиентите. Зеленият означава, че плодът или зеленчукът отговаря на строгите критерии на програмата. Ако резултатът е жълт, то продуктът отговаря на законовите изисквания. Червеният код означава, че плодът или зеленчукът не отговаря и стоката се  бракува. На събитието стана ясно още, че търговската верига пуска на пазара собствена марка плодове и зеленчуци „BILLA Градини\". Продуктите на бранда са с гарантиран български произход и са отгледани екосъобразно по програма за намаляване на пестицидите, а при производството им се осъществява независим двустепенен контрол на качеството. „Щастливи сме, че имаме възможност да надградим проекта „BILLA Градини\" чрез програмата за намаляване на пестицидите и новата ни собствена марка. Сърдечно благодаря и на всички български производители, с които години наред си сътрудничим в рамките на проекта. Ще продължим да ги подкрепяме и да им помагаме да се позиционират на пазара и да развиват бизнеса си\", заяви Бойко Сачански, Управител на BILLA България.", "date": "2018.06.05", "title": "BILLA намалява пестицидите"}
{"url": "http://standartnews.com/biznes/bolest_po_lozyata_uplashi_stopanite_kray_sandanski-372335.html", "text": "Мана плъзна по лозовите масиви в района на санданското село Катунци, където има хиляди декари насаждения. Вече са нанесени поражения в доста имоти на земеделци в региона. „Най-важно е да действаме навреме, за да минимизираме загубите. Защото почти всички тук разчитаме на допълнителни доходи от отглеждането на грозде. Всеки трябва да напръска лозето си, ако има следи от мана. И то не само веднъж, а няколко пъти, за да пресекат болестта, за да  запазят шумата и да имат грозде\", твърди Йордан Халачев, който отглежда над 10 декара лозя край село Катунци. Реколтата може да се спаси само с по-често пръскане. Да не се пръска през 10-14 дни, а най-много през 7 дни, само така ще ограничим загубите, твърди лозарят. Очакваните високи температури в близките дни също тревожат стопаните. „Силното слънце спира развитието на маната, но пък пепелницата само това чака. Затова не бива да се спира с честото пръскане. Това ще увеличи значително разходите ни, но в противен случай ще загубим продукцията си. Почти сигурно наесен гроздето ще е по-скъпо в сравнение с миналата година\", прогнозират лозарите. За да предпазят лозята си, хората в региона използват различни препарати. Лозарите, които нямат финансова възможност да пръскат с препарати, използват като заместител тютюнева вода - пораженията обаче са факт. В района най-често отглежданите сортове са „Широка мелнишка лоза\", „Мелник 55\", „Мерло\" и „Каберне\".", "date": "2018.06.05", "title": "Болест по лозята уплаши стопаните край Сандански"}
{"url": "http://standartnews.com/mneniya/kade_gi_styaga_chepika_britantsite-372340.html", "text": "Били сме страната на розите? Меката на киселото мляко? Родината на първия създател на компютъра? Нищо подобно! България е страната, в която човек трябва да се пази от четири неща - проститутки, джебчии, таксиметрови шофьори и протестиращи. Ако успеете да балансирате между всички тях, има шанс да изкарате една успешна почивка. Така поне изглежда наръчникът, който британските власти пускат тази година за почиващите в България британци. Има прогрес. Преди това към съветите се добавяше и препоръка да не участвате в така наречения \"балконинг\", който за България бил нещо като национален спорт. Имаше и специален наръчник за оцеляване в Слънчев бряг, който като една по-особена дестинация явно се нуждае от допълнително внимание. Нови в трейнинг брошурата на британските пътешественици към България тази година са две таргет групи - бакшиши и протестъри. Според британските власти България е страната, в която всеки протестира навсякъде и за всичко, затова трябва да следите къде има подобни струпвания на големи групи от хора, какви са маршрутите им и как да ги избягвате. Така де, на Българското национално радио, ще вземете да поемете малко култура! Или пък майките на деца с увреждания - само ще утежните престоя си в една иначе хубава страна, която има някакви срамни тайни, само че иска да ги смете под килима. Не е зле столична община да пусне един наръчник на туриста в София със справки в реално време - къде има протест, къде гей парад, къде ремонт. Все е атракция за чужденците. Ще присъстват и на едното, и на другото. Сто процента снимките и на двете ще обиколят света, а фотографиите на кравата Пенка в профил и анфас ще придобият плът в социалните мрежи. Защо трябва да чакаме да ни го правят британците. Що се отнася до такситата, това е една друга необятна тема в английските наръчници и не трябва да я подценяваме. Например - За да разбереш колко трябва да платиш, обикновено трябва да ги помръднеш, но тогава ще ти се разкрещи шофьорът. Не гледай сумата, посочена най-отгоре - това най-вероятно е цената на престоя. Това, че на едно такси е изписана дадена марка, невинаги означава, че то е от същата марка. Ако помолиш таксиметровия шофьор да намали звука на музиката, ще сложи помпа. Ако го помолиш да не пуши, ще сложи втора помпа. Ако обещае да ти направи отстъпка, значи ще добави десет лева към цената. Ако си на Слънчака, брояч просто няма да има. Пазари се директно и разчитай сумата до Несебър да не надхвърли тази за самолетния ти билет. Ако обаче искаш да видиш вицепремиер на живо, задължително почивай в Слънчев бряг. Надуй малко музиката и той ще ти дойде на крака. Изобщо има много неща, които нашето Външно министерство може да добави към британските инструкции, за да направи престоя на чужденците у нас по-приятен. Ама на, пак ни изпревариха.", "date": "2018.06.05", "title": "Къде ги стяга чепика британците"}
{"url": "http://standartnews.com/kultura/targove_na_christies_za_rusko_izkustvo_v_london_sabraha_nad_9_mln_dolara-372337.html", "text": "  Търговете \"Руско изкуство\" на аукционна къща Christie's в Лондон донесоха общи приходи за 6,9 милиона британски лири (9,2 милиона долара), предаде ТАСС. В търговете, на които бяха изложени картини, скулптури и предмети на декоративно-приложното изкуство, участваха 91 купувачи от 18 страни. Топ лот стана рисунката \"Танцьорка в испански костюм\" от Александър Яковлев (1887 - 1938). По всичко изглежда, че за прототип на изобразената танцьорка е послужила руската балерина Анна Павлова. Рисунката бе продадена за 1,1 милиона лири (1,5 милиона долара). Платената сума надвишава два пъти първоначалната ѝ оценка и е рекордна за рисунка от Яковлев. \"Танцьорка в испански костюм\" стана собственост на колекционер, пожелал анонимност. Мраморен бюст на младо момиче, изваян от Серафим Судбинин (1867 - 1944), бе продаден за 308 700 лири (413 000 долара). Платената сума е рекордна за негова скулптура. Главен лот в раздела \"Следвоенно изкуство\" стана \"Групов портрет с диня\" от Олег Целков. Картината намери купувач за 187 500 лири (250 000 долара), като платената сума аъщо е рекордна за творба от Целков. Сред предизвикалите най-голям интерес лотове бе картината \"Майка Агата\" от Борис Григориев (1886 - 1939), която е от бретонския цикъл в творчеството му. Тя бе купена за 369 000 лири (490 000 долара). Картините \"Триумфална арка\" и \"Бутилки\" от руския художник авангардист Юрий Анненков пък бяха продадени за съответно 175 000 лири (233 000 долара) и 187 500 лири (250 000) долара. Картини, които бяха част от частна колекция с творби от Константин Сомов (1869 - 1939), донесоха 295 000 лири (395 000 долара) приходи. За най-скъпата от тях - \"Автопортрет\", бяха платени 172 500 лири (230 000 долара).", "date": "2018.06.05", "title": "Търгове на Christie's за руско изкуство в Лондон събраха над 9 млн. долара"}
{"url": "http://standartnews.com/kultura/vlatko_stefanovski_sviri_na_radio_park_festa_v_yuzhniya_park-372282.html", "text": "БНР кани столичани и гости на София за втора поредна година на „Радио парк фест\" на Голямата поляна в Южния парк. На 15, 16 и 17 юни ще посрещнем лятото с някои от най-добрите български поп, рок, джаз и хип-хоп изпълнители. Специален гост на събитието ще бъде легендата на македонската музика, виртуозният китарист Влатко Стефановски, който ще свири с Биг бенда на БНР. Сред баш звездите са и \"Обичайните заподозрени\", една от най-успешните български лайв банди, в състав: Стоян Янкулов-Стунджи, Веселин Веселинов-Еко, Иван Лечев и Мирослав Иванов. Сред младоците се откроява Ангел Ковачев, който заедно с дуета „Моисей\" участва в създаването на супер хитовете \"Кой ден станахме\", \"Знаеш ли кой видях\", \"Тази снимка пази\" и \"Къде си, брат\". Талантливият артист участва в мюзикъла \"Йоан: Синът на гърма\" в театър „София\", има и два проекта със Софийска филхармония, в които дели сцената с диригента Максим Ешкенази и с актьорите Юлиан Вергов, Илиана Коджабашева и Деян Донков. Миналата година Ангел Ковачев издаде дебютния си албум \"Небесен\", който ще представи на фестивала през юни. Феновете ще аплодират и Прея. Сред изненадите е Bobo & the gang, които са излизали след Бъста Раймс и Тайни Темпа на Spirit of Burgas,  подгрявали са лайфа на Джеси Джей в „Арена Армеец\". В началото на 2014 г. групата пуска официално в YouTube, канала на Facing The Sun, първия по рода си хип-хоп концерт от поредицата StudioLive, продуциран от Росен Ватев, съвместно с пловдивския лейбъл \"C.T.P Records\". Като композитор Бобо работи за Сантра и Кристо, Криско, Лора Караджова, Маги Джанаварова, Рут Колева, Криста, Вяра Атова и Орлин Павлов. Самата Рут Колева, която ще огласи сцената на 16 юни след успешното си европейско турне, спечели специалната награда на конкурса на БНР \"Пролет\" 2018\", която й осигури възможността да представи България на престижния фестивал „Евросоник\" в Грьонинген, Холандия, през януари на 2019-а. Инди рок групата Dead Man's Hat има невероятна история. Ража Файез ел Мадхун е родена в Кувейт в семейство на палестинци. Заедно с родителите си идва в България през 1992 година. През 2012-а започва сама да се обучава на акустична китара, а през 2014-а пише първата си песен. Ража се запознава с виолончелистката Илияна Георгиева, с която сформират успешен акустичен дует. Амбициозната палестинка свири и с рокендрол банда под името Raja & the band, с която също печели одобрението на публиката в софийския ъндърграунд. Преди три години Ража и Илияна обединяват двата проекта в  Dead Man's Hat. На третия фестивален ден на Голямата сцена в Южния парк ще звучат Saint Electrics - Мирослав Иванов (китари, вокали, кийборд), Гриша Георгиев (водещ вокал и бас) и Деян Драгиев (барабани). Jeremy?, които в момента са на върха на класацията \"БНР топ 20\", ще представят своя нов втори албум на 17 юни. По време на концерта им ще станем свидетели и на тяхното лазерно шоу. DJ Marten, който отскоро е в екипа на радио „София\", с DJ Rawland ще подгряват публиката. Входът на тридневния безкраен празник е свободен.", "date": "2018.06.05", "title": "Влатко Стефановски свири на Радио парк феста в Южния парк"}
{"url": "http://standartnews.com/svyat/zhertvite_na_vulkana_fuego_se_uvelichavat-372301.html", "text": "Жертвите на изригването на вулкана Фуего в Гватемала вече са 69, предаде Асошиейтед прес, като се позова на директора на гватемалския Институт за съдебна медицина Фануел Гарсия. Той съобщи, че само 17 от телата са били идентифицирани досега. Труповете са открити в селата Лос Лотес и Ел Родео. Ранените по последни данни са 46 човека. Около 2000 души са се подслонили в специално обособени убежища. Над 3200 души са евакуирани от засегнатата от бедствието зона. Вулканът изригна мощно в неделя и затрупа с гореща пепел и кал селата, намиращи се по неговите склонове. Изригването е било толкова бързо, че жителите не са успели да избягат навреме. Очаква се броят на жертвите да нарасне. Заради смъртта на десетки хора в страна е обявен тридневен национален траур, съобщи ТАСС.", "date": "2018.06.05", "title": "Жертвите на вулкана Фуего се увеличават"}
{"url": "http://standartnews.com/svyat/shefat_na_starbaks_se_otteglya_sled_blizo_40_godini_nachelo-372305.html", "text": "Шефът на световноизвестната верига заведения „Старбъкс\" Хауърд Шулц се оттегля, след като оглавяваше компанията близо 40 години. 64-годишният Шулц беше главен изпълнителен директор на компанията до април миналата година. Тогава се оттегли от поста, а на негово място застана фигура номер две в компанията Кевин Джонсън. Шулц обаче остана председател на съвета на директорите – пост, който напуска сега. Шулц ще запази позицията на почетен председател на компанията. Новината породи спекулации относно бъдещите планове на Шулц. В интервю неотдавна той намекна, че може да се кандидатира за президент на САЩ през 2020 г. В по-близко бъдеще Шулц смята да пише книга и да прекара лятото със семейството си. „Старбъкс\" е основана през 1971 г. Днес тя има над 28 хил. заведения в 77 страни по света. Централата на компанията е в Сиатъл. За сравнение през 1982 г. компанията имаше едва 11 заведения. На борсата тя излезе през 1992 г. и оттогава акциите ѝ са спечелили 21 хил. процента. За фискалната 2017 г. компанията има оборот от 22,4 млрд. долара с чиста печалба от 2,88 млрд. долара. Шулц влезе в „Старбъкс\" през 1982 г. като търговски директор. Напусна компанията за кратко през 1986 г. заради разногласия със собствениците, а после създаде собствена – „Джорнале\". Върна се в „Старбъкс\" през 1987 г., като изкупи дяловете на собствениците.", "date": "2018.06.05", "title": "Шефът на „Старбъкс” се оттегля след близо 40 години начело"}
{"url": "http://standartnews.com/svyat/putin_smyata_che_nyama_nedoverie_mezhdu_rusiya_i_evropa-372329.html", "text": "Няма криза на доверието в отношенията между Русия и Европа, заяви руският президент Владимир Путин след разговора с австрийския си колега Александър ван дер Белен във Виена, където е на посещение във вторник, предава РИА Новости. „Трябва да ви разочаровам, аз не мисля така, не смятам, че между нас има какъвто и да е проблем с доверието. Това е проблем на тези, които искат така да изглежда ситуацията с Русия\", отговори Путин на въпрос за това, дали Русия има „проблем с доверието\" и дали ще предприеме нещо за решаването му.", "date": "2018.06.05", "title": "Путин смята, че няма недоверие между Русия и Европа"}
{"url": "http://standartnews.com/svyat/bivsh_mehanik_stana_naybogatiyat_chovek_v_rusiya-372316.html", "text": "Владимир Лисин, който през 70-те години започва кариерата си като механик във въглищна мина в Сибир, е новият най-богат човек на Русия. Магнатът в индустрията с метали изпревари предшественика си Алексей Мордашов в понеделник, след като акциите на неговата Novolipetsk Steel поскъпнаха с 3,5%, изпращайки богатството му на ниво от 20,19 милиарда долара. Това показват данните от Bloomberg Billionaires Index. 62-годишният Лисин контролира най-големият жп оператор в страната, развива дейност в корабостроенето и круизния туризъм. Той е мажоритарният собственик на Novolipetsk Steel, която поскъпна значително през тази година и му донесе допълнително 2,17 милиарда долара. Богатството на Мордашов, който е председател на производителя на стомана Severstal, се изчислява на 20,18 милиарда долара.", "date": "2018.06.05", "title": "Бивш механик стана най-богатият човек в Русия"}
{"url": "http://standartnews.com/lyubopitno/ucheni_s_3_stsenariya_za_chovechestvoto-372315.html", "text": "Човечеството ще се развива по един от трите възможни пътища - \"отмиране\", \"меко кацане\" или \"пълен колапс\". До тези заключения стигнаха астрофизици под ръководството на Адам Франк от университета в Рочестър, щата Ню Йорк, съобщи Лайф, цитиран от investor.bg. В рамките на изследването вниманието било фокусирано върху цивилизация, която използва природни ресурси, за да може хабитати да еволюират и да се разширят. При това големият добив на изкопаеми води до увеличаване на населението, но условията в околната среда толкова много се влошават, че хората са застрашени от смърт. В съответствие с първия сценарий, наречен \"отмиране\", човечеството прекалено активно се развива и използва много ресурси. В резултат популацията хора на планетата достига до своя пик, а след това населението рязко намалява. В края на краищата остават толкова хора, колкото Земята може \"да изхрани\". 70% от земляните трябва да си отидат от този свят, за да може планетата \"да изхрани\" останалите 30 процента. Вторият сценарий е наречен \"меко кацане\". В този случай \"екзоцивилизацията\" първоначално тръгва по първия път. Когато достига критичната точка, започва плавен преход към следващия вид ресурси. Това спасява голяма част от човечеството и съхранява околната среда. В съответствие с третия сценарий, наречен \"пълен колапс\", условията на планетата толкова бързо се влошават, че преходът вече не може да попречи на пълното измиране. \"Изследвайки онова, което може да се случи на другите, разбираме какво може да стане с нас самите\", отбеляза Адам Франк. Резултатите от изследването са публикувани в Astrobiology.", "date": "2018.06.05", "title": "Учени с 3 сценария за човечеството"}
{"url": "http://standartnews.com/lyubopitno/vpregnaha_roboti_da_sabirat_dalgove-372314.html", "text": "Събирачите на дългове в Китай използват изкуствен интелект, за да издирват задълженията от общо 1.3 трлн. юана (200 млрд. долара), които се формираха в кредитния сектор в страната. Хиляди онлайн фирми, свързващи частни кредитори с хора, нуждаещи се от пари, се появяват в цялата страна през последните 5 г. Но множеството скандали превърнаха тези заемодатели в мишена на регулаторите и бяха закрити в последните 12 месеца, тъй като беше въведен контрол върху отпускането на заеми, а лицензите станаха задължителни, съобщават китайски медии, цитирани от money.bg. Огромните задължения и нуждата от тяхното събиране създадоха вълна от стартиращи фирми, които използват новите технологии, за да се опитат да възстановят забавените заеми. \"Използването на онлайн дълг е много високo, но правителството наблюдава внимателно само банковата система. Това се превърна във възможност за стартиращи фирми с напреднала технология да се позиционират на този пазар\", обяснява Чери Шен, изпълнителен директор на базираната в Шанхай група за събиране на дългове Ziyitong и бивш мениджър в Citigroup и ANZ Bank. Ръководената от нея компания наскоро стартира платформа с изкуствен интелект, за да помогне за възстановяването на просрочените кредити на около 600 агенции за събиране на дългове и повече от 200 кредитори, включително Alibaba Group и Postal Savings Bank of China. Системата търси информация за кредитополучателите и техните приятели в интернет, а след това се свързва с кредитополучателя по телефона, използвайки робот за разговора, който се записва и анализира чрез алгоритъм. След това се определя фразата с най-голяма вероятност да принуди лицето да върне заема. Системата се свързва и с приятели на длъжника и ги моли да предадат спешността на плащанията. Така се отчита 41% успеваемост за големите клиенти с просрочия до 1 седмица, в сравнение с 20% чрез традиционните методи за събиране на подобни дългове. Ziyitong планира да разшири системата, включвайки и заеми, които не са платени за по-дълги периоди от време. Друг стартъп за събиране на дългове - Yigou, стартира мобилно приложение, което позволява на агентите за събиране на вземания да търсят хиляди индивидуални записи за дълга и да избират случаи, опростявайки връзките между кредиторите и колекторите. Компанията може да определи и местоположението на някои кредитополучатели, за да помогне на агентите да ги проследят. \"Технологията стана много важна в тази индустрия\", отбелязва Уен Йонг, изпълнителен директор на компанията. Много онлайн кредитори са принудени да създадат собствени отдели за събиране на дългове поради нивото на неплатения дълг в сектора.", "date": "2018.06.05", "title": "Впрегнаха роботи да събират дългове"}
{"url": "http://standartnews.com/lyubopitno/naykrasiviyat_smartfon_idva_na_tsena_ot_570-372317.html", "text": "На пазара скоро трябва да се появи най-красивият смартфон. Става въпрос за новия OnePlus 6, който ще впечатлява с дизайна си на цена от 519 долара, смятат от Business Inisder, цитирани от money.bg. Всъщност с него вече се сдобиха няколко късметлии, след като на 5 юни бяха пуснати определен брой устройства от лимитираната версия на модела в \"коприненобяло\". Цената им е 570 долара. Те ще разполагат с 8GB памет и допълнително 128 GB място за съхранение. Защо от Business Inisder определят OnePlus 6 за най-красивият телефон на пазара? Авторът Антонио Вилас-Боас твърди, че устройството на пръв поглед е като обикновен бял смартфон. На светлина обаче корпусът \"се превръща\" в своеобразно матирано стъкло, наподобяващо цвета на перла. А по ръбовете има леки отблясъци в златисторозово. Стандартната версия, която трябва да се появи по-късно, работи с OxygenOS. Той ще бъде снабден с Qualcomm Snapdragon 845, който ще гарантира 30% по-бърза работа за новия модел в сравнение с предшествениците му, както и с 10% по-малко разход на енергия. Моделът ще има 6,28-инчов AMOLED дисплей и двойна камера 16+20 мегапиксела.", "date": "2018.06.05", "title": "Най-красивият смартфон идва на цена от $570"}
{"url": "http://standartnews.com/balgariya/gledna_tochka_sofiya_prayd_e_chastno_parti_finansirano_otvan-372324.html", "text": "ВМРО има устойчива позиция против традиционния София прайд назад в годините. Многократно сме изтъквали аргументите, че това събитие  противоречи на нашата традиционна национална философия. Става въпрос за чужди влияния, които с финансово стимулиране отвън, се опитват да прокарат у нас идеята, че ние трябва да си изменим вътрешния правов ред в посока краен либерализъм. От няколко години самите организатори на гей-парада не крият, че имат вече политически искания от типа признаване на еднополови бракове, осиновяване на деца от еднополови двойки и т.н. Всички онези процеси, които са успели да наложат в Западна Европа. И сега ние се явяваме поредното експериментално поле за тази джендър идеология, както нашумя покрай Истанбулската  конвенция. Няма как, като традиционалисти и консервативни хора, които уважават и Българската православна църква, да подкрепяме подобно нещо. Всъщност организаторите и участниците в гей парада са едни абсолютни тоталитаристи и тяхната идея не е да се борят за права и демокрация, а да наложат силово една чужда за българите доктрина. Втора поредна година сезирам министъра  на вътрешните работи Валентин Радев, че съгласуването от страна на полицейските органи за провеждането на това мероприятие в центъра на София, се извършва в нарушение на законите. И с този сигнал, който депозирах до него, съм описал следната ситуация. МВР изкарва по 1300 полицаи да пазят това мероприятие. Плащат тези разходи с парите на данъкоплатците и в същото време не изпълняват законното задължение,  ако има данни за опасност от нарушаване на обществения ред, парадът или трябва да бъде забранен или да бъде пренасочен за друг ден, друго място, друг час. Т.е. МВР в момента изпълнява закона на половина, което си е чисто правонарушение. И аз съм задал официално тези въпроси, за да получа отговор кое, аджеба, е вярното. Ако има опасност за обществения ред, защо не са подали информация към Столична община да го забрани. Ако няма опасност за обществения ред, на какво основание се изкарват тези над 1000 и повече полицаи да пазят гей-парада. Сами съзнавате, че има вътрешно противоречие между действия, думи и дела на силовото ведомство. Ето, в Ботевград примерно, отново има проблеми с тежка битова престъпност и в същото време вместо да насочим този ресурс към малките общини, за да спасим хората от циганските банди или каквито да е други престъпници, които вилнеят там, ние  плащаме стотици хиляди левове, за да направим кефа на една маргинална групичка в центъра на София. Това реално е едно частно парти на група хора, които на база на хомосексуалните си изпълнения в кревата, желаят да определят политическия ход на обществото по темата пол, брак и т.н. И това се прави силово и се налага и, за съжаление, чрез представители на някои медии, които открито лобират в тази посока. Нашата европейска цивилизация казва, че личната сфера на човек е неприкосновена, но и неговите интимни тежнения не трябва бъдат налагани на обществото. А тези хорица правят точно обратното. Те от креватните си изпълнения правят политика по улиците на столицата. И ни убеждават, че това е нормално, защото еди си къде било прието. Да де, ама обществата в света са различни по своята философия и никой не трябва да бъде принуждаван да приема нещо, което не харесва. Това се нарича диктатура. Аз и един друг акцент давам. Преди американският посланик беше много активен в пропагандирането на тази джендър идеология, но виждате, че до момента щатското посолство мълчи. Защо? Защото  политиката на Вашингтон се обърна на 180 градуса и вече там не се гледа с добро око на този износ на джендър идеология. И поради тази причина посланикът мълчи, за да не му изстине мястото. Според мен организаторите на гей парада малко спекулират с въпроса дали столичният кмет подкрепя или не парада. Факт е, че Столична община излезе официално с тази позиция, което беше много тежка грешка, но аз не мисля, че кметът ще застане до тях на прайда.", "date": "2018.06.05", "title": "ГЛЕДНА ТОЧКА: София прайд е частно парти, финансирано отвън"}
{"url": "http://standartnews.com/biznes/ministerstvo_na_turizma_samo_stopanisva_plazhovete_nyama_da_gi_prodava-372309.html", "text": "Министерството на туризма увери, че няма право да продава плажовете, а само да ги управлява, като ги отдава под наем или на концесия съгласно закона. Министерството на туризма е оправомощено да изиска изменение на кадастралните карти на плажовете. Това задължение е вменено със закон на министъра. Информацията е повод на публикации в социалната мрежа и медии. В позицията на министерството се посочва още: \"Именно такава процедура за съответствие на специализираната с кадастралната карта е стартирала за морски плаж „Слънчев бряг-юг\" поради обстоятелството, че са налични специализирани карти, които са по–актуални от кадастралните. Специализираните карти се изготвят от Агенцията по геодезия, картография и кадастър. За отдаването под наем и на концесия на обекти изключителна държавна собственост, каквито са морските плажове, е много важно за правилното провеждане на процедурите и съставянето на коректни документи от страна на Министерството на туризма то да разполага с актуални данни. Затова Министерството на туризма изисква да бъдат актуализирани кадастрални картите в съответствие със специализираните. Обикновено кадастралните карти датират от 2005 г., а специализираните карти са изменени около 2015 г. и отразяват доста по-точно обективното състояние на морския плаж\".", "date": "2018.06.05", "title": "Министерство на туризма само стопанисва плажовете, няма да ги продава"}
{"url": "http://standartnews.com/biznes/simeon_ii_organizira_ikonomicheski_forum_vav_vrana-372296.html", "text": "Симеон II организира икономически форум във \"Врана\", съобщиха от пресофиса на Царя. На 5 юни 2018 г. от 10 ч. в двореца \"Врана\" ще се проведе второто издание на международната икономическа конференция \"Vrana Economic Council 2018\". Форумът бе учреден през 2013 г. Темата на конференцията тази година е \"Умни решения за дигиталната икономика\". Организатори на събитието са Европейския Либерален Форум в партньорство с Либералния институт за политически анализи – ЛИПА и Фондация \"Фридрих Науман\". По време на дискусията участниците в отделните панели ще разискват темите за частните и публични инвестиции в дигиталната ера, нови стойности за дигиталните бизнес модели, регулации на дигиталното бъдеще и други. Конференцията ще бъде открита от вицепрезидента на Европейския Либерален Форум г-н Оле Шмид, г-жа Лиляна Павлова, министър на Българското председателство на Европейския съвет и бившия премиер проф. Огнян Герджиков. Специален гост е Н.В. Цар Симеон II. Сред лекторите са: г-н Кале Палинг, член на Парламента на Естония, г-жа Сузана Солис, член на Парламента на регион Мадрид от Испания, Даниел Кадик, директор за Югоизточна Европа на фондация \"Фридрих Науман\", депутати от Словения, Хърватия и Румъния, г-н Любомир Минчев, създател и управител на \"Телелинк\", проф. Мария Славова и доц. Тодор Ялъмов от СУ \"Св. Климент Охридски\" и др. Икономическият форум \"Vrana Economic Council\" беше учреден през 2013 г. във \"Врана\" и специални гости тогава бяха Цар Симеон II и бившият премиер на Кралство Белгия г-н Ги Ферховстад.", "date": "2018.06.05", "title": "Симеон II организира икономически форум във \"Врана\""}
{"url": "http://standartnews.com/biznes/dami_nad_40_teglyat_naygolemite_krediti-372313.html", "text": "  ------- В периода ноември 2017 г.-април 2018 г. дамите на възраст 40-49 подаваха заявки за потребителски кредити с най-висока средна сума –7 030 лева. Това показва, че жените имат важна роля в семейството при вземане на решение да се тегли заем. Също така това е и индикатор, че в България много дами могат да си позволят по-големи кредити и да плащат по-високи месечни вноски. Жените кандидатстват най-често за потребителски кредити за ремонт на дома, обединяване на задължения, пари в брой и покупка на обзавеждане. Това са и най-популярните цели, декларирани от мъжете, като се наблюдава относително равенство между броя на молбите, подадени от двата пола. От друга страна, има много голяма разлика в броя на запитванията за кредит за финансиране на проекти като семейни тържества, където 62,3% от молбите бяха подадени от дами. На втора позиция сред целите на кредитите е лечение с 60,53% от молбите, а на трета са заеми за образование – 57,12% от молбите. В същото време не е изненада, че мъжете кандидатстват по-често от дамите за финансиране на ремонти на коли (79,5% ). На второ място при господата е покупката на употребяван автомобил –70% от молбите. Хората на възраст 40-49 години кандидатстват за най-големи потребителски кредити. През последните шест месеца техните запитвания са на средна стойност 6 782 лева. Изненадващо е, че на втора позиция по този показател са клиентите на възраст 50-59 г. (среден размер 6 560 лв.). Възрастовата група 30-39 г.  кандидатстват за средна сума от 5 902 лева. Българите най-често кандидатстват за потребителски кредити за ремонт на дома, обединяване на задължения и покупка на употребяван автомобил. Тези проекти формират 74,6% от молбите, получени от БНП Париба Лични Финанси в периода ноември 2017 г.-април 2018 г. Сред топ 10 на проектите са и пари в брой, лечение, ремонт на автомобил, семейни тържества и образование. БНП Париба Лични Финанси отпуска до 80 000 лева за такива цели, а периодът на изплащане е до 96 месеца. Новото издание на обзора „Потребителският кредит на българина\" отчита ръст от 12% на средната сума на молбите за потребителски кредити в сравнение с периода ноември 2016 г.-април 2017 г. Например, средната сума на заявките за кредити за ремонт на дома достигна 5 947 лева, което е ръст от 15% в сравнение с година по-рано, когато беше 5 567 лева. Същата тенденция се наблюдава при кредитите за обединяване на задължения. През последните 6 месеца средната стойност на молбите беше 7 308 лева, което е ръст от 13% в сравнение с година по-рано. Стойността на заявките за финансиране на покупка на автомобили нарасна от 5 567 лева до 6 118 лева, което е ръст от 10% на годишна база. Според експертите на компанията, това е положителен знак, че потреблението продължава да расте, което е добре за икономиката на страната. Също така това означава и, че българите са по-оптимистично настроени за бъдещето си и, че се стремят да подобрят стандарта си на живот като кандидатстват за по-големи потребителски кредити. Интересът към кредити за обединяване на задължения се повишава. В периода ноември 2017 г.-април 2018 г. делът на молбите за такива заеми нарасна с близо 4%. Беше отчетено и повишение от 828 лева на средната сума на заявките и тя достигна 7 308 лева. Това е знак, че хората управляват разумно семейния си бюджет и търсят възможности да консолидират заемите си при по-изгодни условия в сравнение с времето, когато са били изтеглени. Наблюдава се постоянно висок интерес и към алтернативните канали за кандидатстване. В периода ноември 2017 г.-април 2018 г. близо 34% от молбите за потребителски кредити от БНП Париба Лични Финанси бяха подадени онлайн. Хората на възраст 20-29 години най-активно използват този начин за кредитиране. Около 76% от молбите на тази възрастова група бяха подадени през интернет или по телефона. Това показва, че българите оценяват удобството да кандидатстват по всяко време от всяко място, без да се налага да посещават офис на компанията, за да попълнят заявката си. Средната сума на онлайн молбите е 5 291 лева. Най-големи суми, средно 6 615 лева, искат хората на възраст 40-49 години. На второ място са 50-59 годишните клиенти, които кандидатстват онлайн за потребителски кредити на средна стойност 6 475 лева.     Ръстът на средния размер на молбите за потребителски кредити показва, че доходите на хората нарастват и, че те са готови да потребяват повече. Тази тенденция се потвърждава и от голямото ни проучване „Observatoire\", което показа, че 35% от българите очакват покупателната им сила да се увеличи. Като един от лидерите на пазара на потребителско кредитиране, БНП Париба Лични Финанси подкрепя плановете на хората. През последните 17 години ние изградихме стабилни отношения с нашите клиенти и над 750 000 от тях са ползвали продуктите ни повече от веднъж. Компанията ни инвестира в подобряване на клиентското изживяване, като разработваме алтернативни канали за кредитиране и инструменти за комуникация. Освен това наскоро увеличихме максималния размер на кредитите ни до 80 000 лева и така предоставихме на клиентите ни повече възможности да повишат стандарта си на живот.", "date": "2018.06.05", "title": "Дами над 40 теглят най-големите кредити"}
{"url": "http://standartnews.com/biznes/posreshtame_kitayskiya_premier_na_7_yuli-372325.html", "text": "Престоящото посещение на китайския премиер Ли Къцян у нас бе една от темите на разговора между министъра на икономиката Емил Караниколов, който е на посещение в Пекин, и Джон Шан, министър на търговията. Визитата на Ли Къцян  в България ще е съчетана с провеждането на 7-та Среща на правителствените ръководители на Инициативата „16+1\" на 7 юли 2018 г. „Приемаме тази визита за приоритетна, а предстоящата инициатива определяме като важен механизъм за стимулиране на инвестиционните, търговско-икономическите, културните и други връзки с Китай\", заяви икономическият министър. Джон Шан го увери, че ще насърчи китайските фирми да инвестират в България и да внасят повече български стоки, особено от земеделския сектор. През 2018 г България ще бъде домакин и на друга важна проява – Срещата на местните лидери на 16+1, която ще се проведе в Пловдив през есента. Караниколов и Шан  обсъдиха още провеждането на следващата сесия на Смесената комисия в Китай, чийто председател за българската част е българският министър. Той даде предложение Смесената комисия да бъде съчетана с негово следващо посещение в Китай, свързано с участието му в Китайски международен панаир за вносни стоки, който ще се проведе на 5-10 ноември 2018 г. в Шанхай. Предложение за сътрудничество в областта на индустрията, търговията и информационните технологии бе обсъдено по време на официалната среща между Караниколов и министъра на индустрията и информационните технологии на Китай г-н Мяо Вей в Пекин. Срещата е част от официалната визита на българския министър в Китай. Двамата министри дискутираха идеята за изграждане на съвместен индустриален парк в България. За тази цел бе изразена готовност за сътрудничество от страна на Китайския център за развитие на информационната индустрия (КЦРИИ) към Министерството на индустрията и информационните технологии.", "date": "2018.06.05", "title": "Посрещаме китайския премиер на 7 юли"}
{"url": "http://standartnews.com/biznes/kitaytsi_gotovi_da_stroyat_belene_po_nashiya_model-372326.html", "text": "Китайската национална ядрена корпорация (CNNC) запазва интереса си към участие в процедурата по избор на стратегически инвеститор в проекта АЕЦ \"Белене\". Това стана ясно след срещата между министъра на енергетиката Теменужка Петкова и президента на CNNC Сие Дзядзие. Този интерес остава, въпреки че Петкова отново е подчертала условията, при които може да се осъществи проекта - без предоставяне на държавни гаранции или сключване на дългосрочни договори за изкупуване на произведената електроенергия. Сие Дзядзие е подчертал, че компанията е наясно с посочените от българска страна параметри за евентуална реализация на проекта. Също така е заявил, че очаква решение на Народното събрание на България във връзка с проекта „Белене\". Петкова е информирала китайската страна за одобрения през май от Министерския съвет доклад на енергийния министър за възобновяване на действията за търсене на възможности за реализация на наличните активи по проекта АЕЦ „Белене\". Разработването на доклада бе възложено с решение на Народното събрание. Засега има заявени три инвестиционни намерения за проекта АЕЦ „Белене\" – на Китайската национална ядрена корпорация (CNNC), на „Фраматом\" и на руската „Росатом\".", "date": "2018.06.05", "title": "Китайци готови да строят „Белене\" по нашия модел"}
{"url": "http://standartnews.com/balgariya/novakov_krayniyat_uspeh_na_prevozvachite_ni_e_predreshen-372328.html", "text": "Транспортната комисия в Европарламента предрешава вота на пленарната зала в Европейския парламент, стана ясно от изявлението на евродепутата от ГЕРБ Андрей Новаков, който застана пред медиите в Народното събрание заедно с представители на превозвачите. Повод за реакцията му бе песимизмът на евродепутата от ПЕС Петър Курумбашев и на консерватора Ангел Джамбазки, че е рано да бием тъпана и да се радваме, че сме победили. \"Позицията на ЕП се кове от комисията, в пленарната ще има гласуване само за мандат, никой няма да отваря наново темата\", разсея песимизма на опозицията Новаков, който бил поразен от и от коментара на соцлидерката, че станалото е катастрофа, при  това - два часа преди самото гласуване. \"Бях шокиран и поразен! Това беше най-големият препъникамък, който прескочихме. Наистина съм поразен да излезе някой от опозицията да излезе и да каже на черното бяло. Това, което беше направено, беше подвиг\", обобщи евродепутатът от ГЕРБ/ЕНП. \"Ако вчера бяхме загубили, за българските шофьори щяхме да говорим в минало време. В момента щяхме да говорим колкио е голям провалът, ако бяхме загубили грласуването\", напомни Новаков. И изрази учудването си как тези хора си лягат да спят спокойно, след като са паникьосали превозвачите. \"Черно на бяло отпадна тоталната забрана за използване на кабините за почивка. Черно на бяло отпада и връщането на 3 седмици. Какво още трябва да бъде направено? Съжалявам че с хляба на тези хора се заиграваме!\", възкликна Андрей Новаков. Реалисти сме и е рано да пируваме, заяви от името на превозвачите Христо Христов, като подчерта, че това е било само първата важна крачка.", "date": "2018.06.05", "title": "Новаков: Крайният успех на превозвачите ни е предрешен"}
{"url": "http://standartnews.com/balgariya/mgimo_nagradi_poslanik_boyko_kotsev-372327.html", "text": "Посланикът ни в Москва Бойко Коцев беше награден с медал \"За заслуги\" от елитния московски университет МГИМО, който е ковачница за дипломати. Отличието му беше връчено на среща с ректора Анатолий Торкунов и във връзка с изтичането на срока на неговите пълномощия в Руската федерация. Анатолий Василиевич е благодарил на посланик Коцев за дългогодишното отлично сътрудничество и огроминя му принос в развитието на двустранния диалог в областта на образованието и науката.", "date": "2018.06.05", "title": "МГИМО награди посланик Бойко Коцев"}
{"url": "http://standartnews.com/balgariya/revolyutsiya_izlekuvaha_rak_na_gardata_s_razseyki-372318.html", "text": "Нова терапия излекува напълно жена с напреднала фаза на рак на гърдата. Това се случва за пръв път и е огромна стъпка напред в борбата с болестта. 49-годишната Джури Пъркинс от Флорида е била избрана за радикалната имунотерапия след няколко цикъла химиотерапия, които не са успели да повлияят на тумора в дясната ѝ гърда. Ракът се е разпространил и в други части на тялото ѝ и прогнозата е била, че ѝ остават три години живот, пише в. \"Гардиън\". Сега лекарите от Националния институт по рак в Мериленд твърдят, че възстановяването ѝ е \"забележително\" - от две години насам в тялото ѝ няма ракови клетки. Те планират да започнат мащабни клинични експерименти. \"Един от туморите притискаше нерв, така че прекарвах повечето време в опити да не мърдам, за да избегна болката, разказва Пъркинс. След като лечението унищожи повечето тумори, успях да ида на 60-километров поход.\" Д-р Стивън Розенберг, шеф на хирургията в института, посочи пред Би Би Си, че терапията още е в експериментална фаза, но \"съществува потенциал за смяна на парадигмата в лечението на рака - уникално лекарство за всеки пациент - това е нещо много по-различно от всички други подходи\". Имунотерапията работи по следния начин: лекарите взимат проби от първичния тумор и метастазите му, като извличат от тях имунни клетки (туморно атакуващи лимфоцити), които са опитали да унищожат рака, но не са успели. Те отглеждат милиарди от тях в лабораторията. Междувременно анализират основните мутации, характерни за тумора, и избират тези клетки, които могат да ги атакуват. Въпросните имунни клетки се връщат обратно в организма на пациента и унищожават раковите клетки. Този успех подхранва надеждите, че имунотерапията ще проработи и при други пациенти с рак в напреднал стадий и че може да се приложи и към трудно лечимите видове рак на яйчниците и простатата. Те са предизвикателство за медицината, тъй като имат сравнително малко на брой мутации и на имунната система ѝ е трудно да ги \"разпознае\" сред здравите тъкани на органите.", "date": "2018.06.05", "title": "РЕВОЛЮЦИЯ: Излекуваха рак на гърдата с разсейки"}
{"url": "http://standartnews.com/balgariya/borisov_i_frank_obsadiha_borbata_s_koruptsiyata-372308.html", "text": "Премиерът Бойко Борисов се срещна с федералния прокурор на Германия д-р Петер Франк, който е на посещение в София. Фокус на разговора беше поставен върху усилията, които България полага за борба с контрабандата, както и върху създадения и вече показващ резултати нов антикорупционен орган – Комисията за противодействие на корупцията и за отнемане на незаконно придобитото имущество. В срещата участва главният прокурор Сотир Цацаров, по чиято покана е в София д-р Франк.", "date": "2018.06.05", "title": "Борисов и Франк обсъдиха борбата с корупцията"}
{"url": "http://standartnews.com/balgariya/angelkova_zavedeniyata_v_slanchev_bryag_sa_zakonni-372302.html", "text": "\"Заведенията в Слънчев бряг отговарят на Закона за устройството на черноморското крайбрежие. Вчера направихме проверка на всички плажове в Слънчев бряг, които правим всяка година преди началото на туристическия сезон, за да се уверим, че се спазват изискванията на Закона за устройството на черноморското крайбрежие. Съгласно него абсолютно всички обекти, които са разположени по-специално на територията на Слънчев бряг, както и цитираните 5 заведения, изцяло попадат в одобрената от мен схема. Те са там от повече от 10 години и не са променяли своите параметри\". Това обяви лично министърът на туризма Николина Ангелкова пред \"Нова телевизия\". Така тя влезе в противоречие с вицепремиера Валери Симеонов, който вчера обяви, че в курортния комплекс има заведения, които не отговарят на въпросния закон и трябва да бъдат съборени. \"Мога да ви уверя, че плажовете в Слънчев бряг са едни от най-инспектираните от абсолютно всички институции. Всички заведения и обекти са в схемата, одобрена от мен и отговарят изцяло на изискванията на закона\", допълни Ангелкова. \"Миналата година бяха правени много проверки на същите тези заведения. Становище от РДНСК-Бургас информира, че след направената от тях проверка, конструкциите, с които са направени заведенията, отговарят на изискванията за преместваеми обекти. Не съм органът, който да констатира дали да бъдат премахнати, или не дадени обекти. Този контрол е в ръцете на общинската администрация\", поясни министърът на туризма. Тя призова проверките да не пречат на летовниците и лансира идеята за парти зони, с които да не се пречи на тези, които искат да прекарат спокойна почивка. \"Много е важно проверките по време на летния сезон да не нарушават почивката на туристите и самата туристическа дейност. За нас е изключително важно да задържим вниманието към България като туристическа дестинация. Това, което успяхме да постигнем с Министерството, местната власт, туристическия бранш с много усилия е един устойчив ръст от 5% всяко лято, което ни поставя като една устойчива дестинация. Това, за което ние работим от Министерството, е специален статут на националните курорти като промяна в Закона за туризма. За мен е важно българското Черноморие да предлага всякакъв вид туризъм. Слънчев бряг е известен като курорт за забавление и е редно да се обособят специални зони, по предложение на бранша – парти зони, за семеен туризъм и т.н. Да, проверки трябва да има, но начина на проверките е много важно как ще бъде изпълняван. Вчера при проверките установихме, че всички концесионери в Слънчев бряг и Св. Влас са спазили изискването да има специална пътека за хора в неравностойно положение, която да им осигурява достъп до плажа\", каза още министър Ангелкова.", "date": "2018.06.05", "title": "Ангелкова: Заведенията в Слънчев бряг са законни"}
{"url": "http://standartnews.com/balgariya/obzor_varna_tarsi_100_mln_za_da_nyama_navodneniya-372319.html", "text": "Над 100 млн. лв. са нужни на Варна, за да не се наводнява градът при порои като завчерашния. Това съобщи кметът на морската столица Иван Портних. Само за два часа в понеделник във Варна се изсипаха 71,5 л/кв.м. дъжд, при 54 л/км месечна норма. Интензивността на пороя бе 160 мм/час. Те буквално потопиха града - подлези, мазета и приземни етажи бяха наводнени, улиците станаха реки, а подлезите - езера, в които водата заля колите до таван. Най-тежко бе положението на закъсалите коли в подлеза „Шипка\", в пешеходния подлез на базар „Левски\" и Крайезерния път по ул. ‚Девня\". От десетилетия проблемът остава нерешен - в центъра битовата и дъждовната канализация трябва да се разделят, обясни Портних.  Това струва над 60 млн. лв. Проект има, но финансиране – все още не. Необходим е и нов колектор Битоля-Пирин, който би поел дъждовните води. Сега те се стичат от горната в долната част на Варна. За неговото изграждане трябват още 40 млн. лв. Портних сравни потопа в понеделник с бедствието в Аспарухово през 2013 г. \"Щетите по тротоарите и настилката по новоремонтираните пътни участъци ще бъдат възстановени за сметка на фирмите изпълнители, те вече започнаха работа\", каза кметът. Свлечените земни маси ще бъдат разчистени, подлезите – отводнени. Портних съобщи, че строителството на новия бул. „Левски\" ще бъде спряно докато не изсъхне почвата по трасето и увери, че по изградената досега част от пътя няма сериозни щети. 40 къщи във Варненско останаха без покриви след стихията. 20 от тях са на територията на община Аксаково - 12 в село Куманово и 8 в Климентово, съобщи областната управа. По 325 лв. еднократна помощ ще получат собствениците им. Едно семейство е останало без жилище, но му е осигурено място, където да пребивава временно. Така, че към момента нямаме бедстващи хора, заяви областният управител на Варна Стоян Пасев", "date": "2018.06.05", "title": "ОБЗОР: Варна търси 100 млн., за да няма наводнения"}
{"url": "http://standartnews.com/balgariya/prezidentat_evropeyskata_integratsiya_e_evropeyski_arshin_v_borbata_s_koruptsiyata-372307.html", "text": "Убеден съм, че европейска интеграция за нас означава европейски модели и стандарти в борбата с корупцията, каза президентът Румен Радев на международната конференция на тема \"Европейски практики и възможности за противодействие на корупцията\" днес в София. Това означава обединяване на усилията на всички институции и ангажирането на усилията на цялото общество за справяне с този проблем, отбеляза държавният глава. Той посочи, че всяка държава развива свой собствен антикорупционен модел, базиран на социални, икономически, политически характеристики. Ако искаме да сме пълноценно интегрирани в Европа, трябва да надскочим нашата ограда на доморасли методи за развитие и прилагане на антикорупционни мерки, да видим какво става отвън тази ограда, да черпим опит от добрите европейски практики, смята Румен Радев. Според него критерият за нашето пълноценно интегриране ще бъдат резултатите в борбата с корупцията. Той посочи необходимостта от всеобхватни мерки за противодействие на корупцията - широкомащабни законодателни инициативи, фокусирани върху разкриването, пресичането и разследването на корупционни схеми в реално време, концентрирани върху безкомпромисното наказателно преследване на отговорните лица, както и върху превенцията. За корупция в България се говори много, но според мен се прави твърде малко, коментира държавния глава и отбеляза необходимостта от фокусиране на общественото внимание върху проблемите на корупцията. За корупцията няма почивен ден, оставена без обществено внимание и без систематични мерки за въздействие, тя се разраства като раково образувание, каза Радев. Той посочи, че корупцията нанася огромни вреди на обществото, защото тя овладява основни лостове на държавно управление в законодателната, изпълнителната и съдебната власт и ги подчинява на частни интереси, ограничава основни права и свободи на гражданите, генерира бедност и престъпност, ерозира доверието в държавата, отблъсква инвеститорите. Според президента специално за България корупцията има и друго специфично негативно влияние, защото се превръща в основна спирачка за реализация на стратегически за България цели като развитие на съвременна конкурентоспособна икономика и пълноценна интеграция в европейските структури. Когато усилията на бизнеса се насочват вместо в развитие на иновации и конкурентоспособност, към търсене на подходящ човек от администрацията, който, срещу определени финансови стимули да може да реши спечелването на обществена поръчка, това е убийствено за бъдещето на нашата икономика, отбеляза държавният глава. Той посочи, че фактът, че вижда толкова много представители на държавните институции, на неправителствени организации, на партии, както и общественици на днешния форум показва, че в България съществува едно от условията за ефективно противодействие срещу корупцията - липсата на примирение и на безразличие. На днешната конференция ще бъдат представени практиките на различни европейски държави в борбата с корупцията, ще бъдат сравнени и антикорупционните модели в Европа, както и законодателствата, регламентиращи взаимодействието между органите за борба с корупцията и прокуратурата. В дискусията участват експерти от различни европейски държави, както и представители на български институции, ангажирани в противодействието на корупцията - председателят на Комисията за противодействие на корупцията и за отнемане на незаконно придобитото имущество Пламен Георгиев, председателят на Държавна агенцияа \"Електронно управление\" Атанас Темелков, доц. Диана Ковачева.", "date": "2018.06.05", "title": "Президентът: Европейската интеграция е европейски аршин в борбата с корупцията"}
{"url": "http://standartnews.com/balgariya/karadaya_chlenskata_knizhka_na_kuzov_v_dps_e_nevalidna-372321.html", "text": "Бившият депутат от \"Атака\" Владимир Кузов е приет в ДПС в нарушение на партийния устав и заради това членската му книжка е обявена за невалидна, а членството му - за нелегитимно. Решението е взето снощи от областния съвет на движението в София-град и бе съобщено днес от лидера на партията Мустафа Карадайъ. С друго решение като председател на партийната структура в район \"Оборище\", където е бил приет Кузов, е освободен Антон Тепавичаров. Той е изключен и от ДПС. Днес пред ръководството на ДПС оставка е подал председателят на областния съвет на София-град Нихат Кабил и тя е приета, обяви още Карадайъ. Лидерът на ДПС каза, че са разбрали от медиите, че \"лице, което е осъждано за педофилия, е прието в партията\". На пресконференция в централата на ДПС той поздрави журналистите за своевременната им реакция, която била част от високо отговорната им мисия. \"За нас ДПС е кауза. Изпълняваме общочовешките и европейските ценности. Компромиси с ценностите не правим\", каза още Карадайъ. Той уточни само, че е направена проверка на казуса и че Кузов е приет в партийната структура в нарушение на устава. \"Уставът е еднакъв за всички. При нарушения се налагат наказания\".", "date": "2018.06.05", "title": "Карадайъ: Членската книжка на Кузов в ДПС е невалидна"}
{"url": "http://standartnews.com/balgariya/pak_vpregnaha_politsiyata_da_ohranyava_chereshite_v_kyustendilsko-372310.html", "text": "За осма поредна година Областната дирекция на МВР-Кюстендил започна охраната на черешовите масиви, за целта са изградени два КПП и четири полицейски патрула, в тях участват служители на жандармерията и Гранична полиция, предаде кореспондентът на БГНЕС за региона. „За поредна година започваме реализирането на Специализирана полицейска операция на територията на Районно управление-Кюстендил, което обхваща и съседната община Невестино. Правим обходи и до община Бобов дол. За охраната на черешовите масиви сме организирали автопатрули и смесени КПП-та със служители на РУ-Кюстендил, Дирекция „Жандармерия\" и РД „Гранична полиция\", каза пред БГНЕС Боян Миленков, началник сектор „Охранителна полиция\" към РУ-Кюстендил. Един от Контролно-пропускателните пунктове /КПП/ се намира на изхода на село Горна Гращица в посока Бобов дол. „По време на Специализираната полицейска операция се извършва проверка на пътни превозни средства за установяване нерегламентиран транспорт на черешов плод. За регламентирания се изисква документ за собственост. Охраната е денонощна, а броят на полицаите е съобразно обстановката\", поясни Миленков. Според него работното време на берачите е от 6 до 20 часа, а за изкупуването на набрания плод - до 22 часа. КПП-та работят от започване на работния ден на берачите до приключването му, или до 20 часа. „За охрана на целия район са организирани две КПП-та и четири патрула, миналата година имаше няколко заловени нарушители, които брали плод от крайпътни дървета. Тази година не очакваме проблеми, ако има такива, преписките се изпращат на районна прокуратура\", допълни Миленков.", "date": "2018.06.05", "title": "Пак впрегнаха полицията да охранява черешите в Кюстендилско"}
{"url": "http://standartnews.com/balgariya/masovi_sluchai_na_otroveni_kucheta_v_sopot_-372303.html", "text": "Масови случаи на отровени кучета в Сопот. Само за последната седмица 10 домашни и бездомни четириноги са изгубили живота си заради консумация на подхвърлена отрова. Зоополицията в града издирва извършителя. Множество случаи на починали домашни и улични животни от отрова в градинките шокира жителите на подбалканския град Сопот. Само за седмица 10 домашни и бездомни четириноги са изгубили живота си заради консумация на подхвърлена отрова. Собствениците на домашни кучета са подали сигнал в полицията за отровата в междублоковите пространства. Оказва се, че освен кучета, са починали и десетки улични котки. Районната прокуратура в Карлово вече е започнала  разследване, а със случая се занимава и Зоополиция.", "date": "2018.06.05", "title": "Масови случаи на отровени кучета в Сопот"}
{"url": "http://standartnews.com/balgariya/ubietsat_ot_slanchev_bryag_ridae_zad_reshetkite_ne_mozhe_da_si_prosti_che_e_strelyal_po_golyamata_si_lyubov-372304.html", "text": "Съжалявам, че стрелях по Симона, обичам я много. Тя е истинската и най-голяма любов на живота ми. Не трябваше да го правя, не знам защо го направих. Изпаднах в нещо като амок, причерня ми и стрелях. Не мога да си простя, че ѝ причиних това, ридаел влюбеният Михаил, извършителят на убийството в Слънчев бряг преди няколко дни. Най-големият му страх бил Симона да не издъхне. След самопризнанията му, процесът срещу него вероятно ще се гледа по съкратената процедура и може да приключи без събиране на доказателства и разпити на свидетели, пише \"Монитор\", позовавайки се на източник, запознат с разследването, пожелал анонимност. Припомняме, че 37-годишният Михаил Станчев, който разстреля хазартния бос Коста Николов, е направил пълни самопризнания и разказал пред разследващите всички подробности около екзекуцията. Посочил как стигнал до мисълта за убийство и разкрил мотивите си, а накрая излял и любовните си чувства. Директно заявил, че умопомрачителна ревност и изпепеляваща любов го подтикнали да дръпне спусъка. \"Призна всичко, но не се разкайва, нито изпитва поне малко съжаление за това, че е убил бизнесмена. За момичето обаче плаче и искрено се разкайва. Не е в състояние да обясни защо е стрелял и по нея. Сам се пита - защо го направих\", разкри източник, запознат с разследването, който пожела анонимност. Михаил твърдял пред разследващите, че е лудо влюбен в Симона и ги молел да му кажат какво е състоянието й и дали ще се оправи. Шефът на окръжната прокуратура в Бургас Георги Чинев потвърди, че убиецът е направил самопризнания. \"Имаме признание от страна на извършителя. Изрично е посочил и мотива - силна ревност, което дава да се разбере, че всякакви спекулации за мотив, различен от ревност, са несъстоятелни. Срещу лицето е повдигнато обвинение за убийство и опит за убийство\", каза окръжният прокурор Чинев. Той допълни, че държавното обвинение разполага вече с достатъчно доказателства. Тепърва предстои обаче провеждането на допълнителни действия и извършването на множество експертизи. \"Обвиняемият трудно обяснява действията си спрямо това момиче. Казва, че няма спомен, \"защо е посегнал на любовта на живота си\", ако мога да го цитирам. До момента не ни е известно пострадалата да е получава заплахи\", коментира още прокурор Георги Чинев. Събраните до момента доказателствата от разследващите потвърждават категорично версията за необуздана ревност, като единствен мотив за извършване на престъплението, казаха от прокуратурата.  Връзката на Михаил и Симона е с давност едва от един месец. Двамата се запознали в края на април, когато момичето започнало работа като крупие в едно от казината на Коста Николов. На 1-ви май започнала любовната й връзка с Михаил. Пред гаджето си, момичето се оплаквало, че шефът й се държи много грубо с нея, че я хока и я обижда. Друг път се оплаквала, че я гледа пренебрежително и се отнася неуважително. После обаче започнал хазартния бос проявил внезапен интерес към Симона и започнал да я кани на обяди и вечери, понякога в компанията на негови приятели, разказал Михаил пред разследващите. Според него Коста показвал към любимата му специално отношение, но в същото време понякога се държал с нея арогантно и лошо. Според Михаил, шефът на Симона я тормозил умишлено като редувал унизителни подмятания с галантни покани за срещи в тузарски заведения. Водел я в скъпи ресторанти и й подарявал цветя. 55-годишният Коста Николов започнал и упорито да я ухажва, въпреки че знаел че тя си има приятел, разказал Михаил пред разследващите. Това тотално го извадило от релси, признал убиецът. По всяка вероятност Михаил Станчев и 22-годишната Симона са имали любовни отношения до деня на екзекуцията, тъй като момичето е споделяло с него за проблеми в работата си и конкретно с шефа си Коста Николов. От самопризнанията и разказите на обвиняемия става ясно, че той е бил в течение на нейните проблеми, на отношенията с колегите и шева й, като и на нейното ежедневие в казиното, където работела като крупие. Знаел също и че във фаталната нощ Симона е получила поредна покана и ще излиза на вечеря с хазартния бос. Разследването вече има яснота как са протекли събитията около зловещия разстрел в Слънчев бряг. Михаил пристигнал в апартамента на Симона около 30 минути преди уречения час за вечеря и двамата се скарали жестоко. Тя го умолявала да си тръгне, но той отказвал. 37-годишният мъж изчакал на място, явно с намерение да спре Симона и да провали срещата ѝ. Младата жена обаче тръгнала, когато шефът ѝ се обадил, че я чака пред хотела, а след нея тръгнал и Михаил. Щом видял Коста Николов зад волана на тузарския Мерцедес, той обезумял и хукнал към него. Извадил пистолет, насочил го към главата му през отворения прозорец на лимузината и изпразнил пълнителя в него. Симона започнала да пищи и го умолявала да не стреля, но той изобщо не ѝ обърнал внимание. След като приключил с Николов, убиецът насочил дулото към Симона и стрелял. От прокуратурата съобщиха, че до момента не е ясно дали убиецът е имал предварителен план за екзекуцията или е действал импулсивно и на момента.", "date": "2018.06.05", "title": "Убиецът от Слънчев бряг ридае зад решетките, не може да си прости, че е стрелял по голямата си любов"}
{"url": "http://standartnews.com/balgariya/sadat_reshava_dali_da_otstrani_ot_dlazhnost_desislava_ivancheva-372297.html", "text": "Апелативният специализиран съд решава днес за отстраняването от длъжност на кмета на столичния район \"Младост\" Десислава Иванчева. В предишното заседание обвиняемите Биляна Христова-Петрова и Десислава Иванчева поискаха 3-дневен срок за запознаване с материалите по делото. На 23 май Специализираният наказателен съд отстрани от длъжност Иванчева и заместника й Биляна Петрова. Искането за това бе внесено от прокуратурата на основание, че Иванчева продължавала да упражнява правомощията си на кмет, като пращала документи от ареста до общинската администрация. По този начин тя уволнила заместника си Румен Русев и назначила за зам.-кмет на „Младост\" пиара на района Петър Кърджилов. Съдът призна, че съществува законова празнота относно казуса, но че не може обвиняем да има законовото право да уволнява свидетели по делото, какъвто се явява Румен Русев. Защитата на Иванчева обжалва това съдебно решение. Нейният адвокат Марин Марковски изтъкна, че съгласно закона до влизането в сила на присъда Иванчева е невинна и не е нарушила закона с работата си от ареста, тъй като е била на длъжността кмет: \"Това, че тя е подписала някой да бъде назначен, някой да бъде уволнен, няма нищо драматично, тайнствено, няма нещо опасно.\" Адвокат Марковски посочи, че не знае дали Иванчева е предавала документи чрез майка си, но е категоричен, че това няма значение. \"Правилният поглед към нещата е: тя нарушила ли е закона с това нещо. Категорично не. Защото тя не е отстранена дисциплинарно по предвидения от закона ред\", смята юристът. Показанията на свидетелите в общината не били пряко свързани с предмета на делото, допълни  Марковски. От думите му се разбра, че следователно не може да се въздейства на свидетелите, тъй като единственият решителен свидетел по делото е предприемачът Александър Ваклин, за когото стана ясно, че е подал сигнала срещу кметицата на „Младост\". Междувременно миналата седмица от Столичният общински съвет обясниха, че легитимно зам.-кметовете на Иванчева в район \"Младост\" са трима - арх. Русев, Владимир Клисуров и Дияна Павлова, която по обективни причини не може да изпълва задълженията си. Петър Кържилов е назначен именно на мястото на Павлова като зам.-кмет от действащия кмет в района Владимир Клисуров. В последния ден на май СОС избра за временно изпълняващ длъжността кмет на \"Младост\" арх. Русев, а ръководният екип на общината изрази подкрепата си за него. Десислава Иванчева, заместникът й Биляна Петрова и бившият кмет на „Младост\" Петко Дюлгеров бяха арестувани на 17 април при зрелищна акция на полицията. Иванчева е обвинена във вземане на подкуп в особено големи размери, а Дюлгеров и Петрова са сочени за нейни помагачи. Миналата седмица Специализираният наказателен съд отстрани от длъжност и Петрова. Тя също ще обжалва решението пред по-горната инстанция - Апелативният специализиран съд.", "date": "2018.06.05", "title": "Съдът решава дали да отстрани от длъжност Десислава Иванчева"}
{"url": "http://standartnews.com/balgariya/zdravnata_kasa_ochakva_100_miliona_leva_defitsit-372306.html", "text": "Близо 100 милиона лева дефицит в бюджета на Националната здравноосигурителна каса за лекарства за домашно лечение и злокачествени заболявания се очаква до края на годината. Това каза д-р Галя Кондева, директор на дирекция \"Лекарствени продукти\", на семинар във Велинград за новите моменти в Националния рамков договор за тази година, предава БНР. \"Ръстът в разходите в бюджета на Здравната каса е за скъпоструващи медикаменти, сред които са тези за хепатит С и за злокачествени заболявания\", посочи д-р Галя Кондева. \"Дефицитът, който очакваме след приспадане на отстъпките, които сме договорили с всички притежатели на разрешение за употреба, е между 80 и 100 милиона лева\". Около 33 000 са пациентите с онкозаболявания у нас. 1100 са тези с хепатит С. От тази година Фондът заплаща и 30 нови молекули. Анализът сочи, че 75% от бюджета отива за така наречената \"таргетна терапия\" и само 25% за стандартната терапия в онкологията. Затова се прилага строг контрол. \"Тези пациенти се подобряват, удължава се тяхната преживяемост, но това е една много скъпа терапия и не можем на този етап да я ограничим, въпреки че работим усилено в посока на създаване на мерки най-подходящата терапия да отиде при подходящия пациент. Всички тези терапии са свързани с наличието на определени генетични маркери и когато пациентът има тези маркери, тази терапия е подходящата за него\", уточни Кондева. Касата заплаща и 282 милиона лева за онколекарства в болничната помощ извън стойността на клиничната пътека.", "date": "2018.06.05", "title": "Здравната каса очаква 100 милиона лева дефицит"}
{"url": "http://standartnews.com/balgariya/rumen_radev_otkriva_konferentsiya_za_borbata_s_koruptsiyata-372298.html", "text": "Държавният глава Румен Радев ще открие от 10.00 часа в зала „Средец\" на столичния София Хотел Балкан международна конференция на тема „Европейски практики и възможности за противодействие на корупцията\". Това съобщиха от прессекретариата на държавния глава. На форума, който се провежда под патронажа на българския държавен глава, ще бъдат представени практиките на различни европейски държави в борбата с корупцията. На конференцията ще бъдат сравнени и антикорупционните модели в Европа, както и законодателствата, регламентиращи взаимодействието между органите за борба с корупцията и прокуратурата. Участие в събитието ще вземат утвърдени експерти от различни европейски държави, както и представители на български институции, ангажирани в противодействието на корупцията - председателят на Комисията за противодействие на корупцията и за отнемане на незаконно придобитото имущество Пламен Георгиев, председателят на Държавна агенция „Електронно управление\" Атанас Темелков, доц. Диана Ковачева д-р по международно право и международни отношения.", "date": "2018.06.05", "title": "Румен Радев открива конференция за борбата с корупцията"}
{"url": "http://standartnews.com/balgariya/selo_kumanovo_tornado_sled_poroya-372299.html", "text": "12 са пострадалите къщи във варненското село Куманово. Най-много щети по покривите, като на една от къщите покривът е бил изтръгнат от самата постройка. Според разказите на местните жители поривът на вятъра е продължил около минута – минута и половина, но е бил много силен. Бурята е приличала на торнадо. Очаква се комисия от община Аксаково, която да опише щетите, за да се обезщетят хората. На пострадалите като начало ще бъдат отпуснати еднократно 325 лв. помощ. Започна и разчистването на падналите дървета от ураганния вятър, които са десетки. При бурята са засегнати и около 200 декара пшеница и около 100 декара слънчоглед.", "date": "2018.06.05", "title": "Село Куманово: Торнадо след пороя"}
{"url": "http://standartnews.com/balgariya/proizvoditeli_na_chereshi_na_protest-372300.html", "text": "Производители на череши от региона на Стара Загора днес излизат на протест. Причината е в ниските изкупни цени за продукцията им. От 12:00 до 16:30 ч., има планирани протестни действия на производителите. В рамките на четири часа и половина ще бъде блокиран изходът на „Тракия\" от град Стара Загора. В началото на кампанията изкупните цени били лев на килограм, а сега намаляват до 70-80 стотинки. Миналата година черешите се изкупували на 1.40 лева за килограм. Оказва се, че колкото по-добра е реколтата, толкова повече са проблемите, коментираха производители пред БНТ. Тази година черешите са ситни, прекупвачите не искат да купуват, берачите искат висока цена, допълват те. При запазване на тенденцията за понижаване на цените, би трябвало да има фалити и да останат черешите по дърветата, каза пред БНТ производител от Старозагорско. Той и колегите му се надяват държавата да вземе мерки да ги подпомогне.", "date": "2018.06.05", "title": "Производители на череши на протест"}
{"url": "http://standartnews.com/balgariya/nad_570_sela_v_stranata_sa_bez_naselenie_ili_s_do_9_zhiteli-372295.html", "text": "Общо 571 села в страната са без население или с едноцифрен брой жители, показва справка на БТА, направена в Националния регистър на населените места на НСИ за броя на жителите по селища към 31 декември 2017 година. Към 31 декември 2017 година в страната има общо 5256 населени места, от които градовете са 257, селата - 4 997, а два са манастирите със статут на населено място - Клисурски и Рилски. От всички 4 997 села в България точно 571 са без население или с едноцифрен брой жители или с 5 повече в сравнение с предходната 2016 година, сочат данните. Общият брой на селата с едноцифрен брой жители е 409, а 162 са населените места, в които няма нито един постоянен обитател. Селата без население се увеличават с 5 пет в сравнение с 2016 година. С един жител в страната са точно 71 села. По двама души население има в 61 населени места, а по трима - в 49 села. 48 населени места в България са с по четирима жители. С по пет души постоянно население са 47 села, а с по шестима жители - 40 села. Общо 27 села имат по седем жители, други 35 са с по осем обитатели, а 31 села са с деветима души население. Най-много села без население и с едноцифрен брой жители има в област Габрово. Селата без население са разположени в 11 области на страната, а тези с едноцифрен брой жители са пръснати в 22 области. Справката в регистъра показва, че най-много села без жители /61/ и най-много с едноцифрен брой на населението /112/ има в Габровска област - общо 173. В Габровска област има общо 349 населени места, което означава, че почти половината от тях са или необитаеми, или с едноцифрен брой на жителите. След Габровска област се нарежда област Велико Търново /общо 336 населени места/ с 58 села без постоянно население и 85 села с едноцифрен брой на обитателите. В двете области са разположени повече от половината от селата в разглежданата група. В област Кърджали има 11 села без жители и 25 с едноцифрен брой население. В Смолянска област има 8 села без население и 32 села с едноцифрен брой на населението. Седем населени места в област Хасково са без нито един жител, а други 20 с едноцифрен брой на жителите. В областите Стара Загора и София са разположени по четири села без население и съответно 7 и 25 населени места с едноцифрен брой на жителите си. Три села в Кюстендилска област нямат нито един жител, а други 25 са с население под 10 души. В Благоевградска, Бургаска и Търговищка област са разположени по две села без жители и съответно 19, 2 и 11 населени места с едноцифрен брой на населението. С различен брой на селата с едноцифрен брой на населението са областите Перник /15 села/, Добрич /13 села/, Видин /5 села/ и Варна /3 села/. По две села с едноцифрен брой жители са разположени в областите Монтана, Пазарджик и Силистра. Във Врачанска, Пловдивска, Сливенска и Шуменска област има по едно село с едноцифрен брой жители, показва справката. Справката на БТА, направена в Националния регистър на населените места на НСИ за броя на жителите по селища към 31 декември 2017 година, показва, че общо 1 734 населени места, включително Клисурски и Рилски манастир, които имат статут на населено място, са с население под 100 души при 1 708 през 2016 година. Ако към тях се прибавят и селата с нулево население - 162, общият брой на населените места под 100 жители става 1 896 или повече от една трета от всички населени места в страната, включително и градовете. Към края на миналата година 296 села имат население между 10 и 20 души включително, като 44 села имат точно по 10 жители. В тази група попада и Клисурският манастир с 11 постоянни обитатели. От 21 до 30 жители имат 187 села, а от 31 до 40 жители - 151 населени места, включително и Рилският манастир със своите 38 обитатели. В 145 села населението към края на миналата година е между 41 и 50 души. В други 128 села живеят постоянно между 51 и 60 обитатели. В 118 села населението е между 61 и 70 души, а в 101 между 71 и 80 души. В 122 населени места населението е между 81 и 90 жители, а в 77 - жителите са между 91 и 99 души. Към края на 2017 година 7 села имат по точно 100 души население. Справката в регистъра показва, че най-многобройна е групата на селата, в които живеят между 101 и 200 души включително - 705 села. Следва групата на селата с население между 201 и 300 души, в която попадат 515 населени места. Трета по големина група е на селата с обитатели между 301 и 400 души, в която попадат 402 села. В 381 населени места постоянните жители са между 1 001 и 2 000. В 266 села броят на обитателите е между 401 и 500 души, а в 217 - между 501 и 600. В 177 села населението е между 601 и 700 жители. Между 701 и 800 обитатели имат 141 села. В 111 села населението е между 801 и 900 жители, а в 78 живеят между 901 и 1 000 души, като едно населено място - Върбица, обл. Велико Търново, има точно 1 000 обитатели. Общо 77 села попадат в групата с население между 2001 и 3 000 жители. В други 19 села живеят между 3 001 и 4 000 души. В 4 села населението е между 4 001 и 5 000 души. Две села попадат в групата между 5 001 и 6 000 жители и още едно в групата над 6 000 жители. И към края на миналата година, независимо че намалява с 24 души, най-голямото българско село остава Лозен /обл. София-град/ с население 6 228 души. Справката показва, че Лозен е по-голям от 144 града или иначе казано от повече от половината градове в страната. Следващото по големина село е Айдемир в област Силистра с население 5651 души. Топ 10 на най-големите села допълват софийското село Бистрица с 5040 души, пазарджишкото Драгиново с 4695 жители, софийското Казичене със своите 4633 обитатели, пловдивското Розино  с 4254 жители, сливенското Градец с 4128, пазарджишкото Мало Конаре с 3 993 души, Труд /обл. Пловдив/ - 3 991 жители и Калипетрово /обл. Силистра/ - 3804 жители. Любопитно е да се отбележи, че цели 2453 села или почти половината в страната са по-големи от най-малкия град в България - Мелник, който има 189 жители към края на миналата година. Точно пет села - смолянските Бърчево и Стойките, кърджалийсокото Башево, Свежен /област Пловдив/ и Слатина /област Монтана/, имат население колкото Мелник.", "date": "2018.06.05", "title": "Над 570 села в страната са без население или с до 9 жители"}
{"url": "http://standartnews.com/balgariya/goreshtini_i_gradushki-372279.html", "text": "И днес ни очакват горещини. Минималните температури сутринта ще са между 14 и 18 градуса. Ще се задържи предимно неустойчиво с повече слънчеви часове до обяд. Около и след пладне отново ще се развива купеста и купесто-дъждовна облачност и до вечерта на много места ще превали и прегърми. Вероятността за градушки е по-голяма в източните райони. Ще духа слаб до умерен вятър от запад-северозапад. Максималните температури ще са между 29 и 34 градуса, малко по-ниски на морския бряг. Атмосферното налягане остава по-ниско от средното за месеца, още малко ще се понижи.", "date": "2018.06.05", "title": "Горещини и градушки"}
{"url": "http://standartnews.com/balgariya/spasyavat_fabrikata_i_vilata_na_evlogi_georgiev-372281.html", "text": "Нови решения на местната власт спасяват най-сетне наследството на Евлоги Георгиев в родния му град Карлово. В резултат на поредица от действия на кмета на общината д-р Емил Кабаиванов ще започнат ремонтни и спасителни дейности в бившата фабрика на Евлоги Георгиев и във вилата към нея, пише \"Марица\". Двата имота са с различни собственици, но са част от единен архитектурен и промишлен комплекс,  построен и дарен на Карлово от Евлоги Георгиев през 1891 година. Обектите в този комплекс са  паметници на културата. До месец общината и сегашният собственик на някогашната фабрика на вълнен текстил „Пирин пласт\" АД, представлявано от Димо Тадаръков,  ще започнат подготовката на общ проект за ремонт и реставрация на обекта. Проектът ще  бъде разгледан на заседание на Експертния съвет за устройство на териториите в Карлово, той ще бъде  съгласуван и  с Националния институт за недвижимо културно наследство.  Предложението на общината е уникалната сграда да  се използва за културни дейности, като основната част бъде музей. За това се договорили кметът на общината Емил Кабаиванов и Димо Тадаръков. Всичко това стана възможно, след като общината спечели дело пред  петчленен състав на Върховния административен съд. Искът на Кабаиванов бе съдът да  задължи  собственика  на фабриката да предприеме  незабавни ремонтни и реставрационни действия и  строителни мероприятия, за да бъде спасена сградата. Преди седмица кметът  на общината  проведе среща с Димо Тадаръков, в нея участваха  главният архитект  на Карлово и заместник-кметовете Антон Минев и Данка Люртова. Общината няма да отстъпи от своите искания за ремонт и реставрация на сградата  на фабриката на Евлоги Георгиев, заяви по време на заседание на Общинския съвет Кабаиванов. Той добави, че  по време на разговора е станало  ясно, че  сегашният собственик на имота  ще поиска в следващите дни помощните сгради в имота, които не са паметник на културата,  да бъдат съборени. освен това и не  подлежат  на реставрация. Очаквам проекта, предложен от „Пирин пласт\"АД, да постъпи в общината до месец, заяви Кабаиванов.  Той увери, че Димо Тадаръков е готов фирмата,  като собственик  на бившата  фабрика,  и общината да кандидатстват  с общ проект,  а сградата да се превърне в музей. Фабриката за вълнен текстил  в Карлово е построена от най-големия български дарител Евлоги Георгиев и дарена на родния му град през 1891 година. Според волята му тя е трябвало да осигури препитание за карловци след освобождението от турско робство. Големият банкер и предприемач е наел за нейното изграждане архитекти, строителни и машинни инженери от Европа, които да създадат уникално красива и солидна сграда, а с приходите от дейността на фабриката той е предвидил  да се издържат  местната болница и училището. В годините на социализма фабриката бе част от предприятието за копринен текстил „Теодоси Марков\", което от своя страна бе в системата на Държавното стопанско обединение „Свилена\" - холдинг, обединяващ  предприятията за производство на копринени тъкани в България. По време на масовата приватизация в края на 90-те години фабриката попадна в частна фирма. Повече от 15-години сградата е под ключ и започна да се руши, а това породи силно недоволство у карловци. Специална комисия, назначена  от Кабаиванов, установи през 2015-2016 година нейното лошо състояние, но едва сега шансовете фабриката да бъде спасена и реставрирана и използвана от  карловци, както е завещал Евлоги Георгиев,  стават реални. Преди година Кабаиванов заведе дело пред Върховния административен съд, с което поиска сегашният собственик на имота да бъде задължен да извърши строителни, укрепителни,  ремонтни и реставрационни дейности. ВАС отсъди решението в полза на общината. В същото време друг  обект, известен като вилата на Евлоги Георгиев, е на път да изчезне. Сградата е част от целия архитектурен  и промишлен комплекс. Първоначално тя  е била строена за къща на директора на вълненотекстилната фабрика. От средата на миналия век до наши дни е имала различни обитатели, но винаги е била общинска собственост. През годините  почти рухна. Над десет години общината прави опити да я включи в различни проекти, включително и в Норвежката програма.  Преди броени дни главният архитект на Карлово Димитър Ахрянов предложи решение, заяви пред Общинския съвет Кабаиванов. Екип от френски архитекти и строителни инженери, които работят по спасяване на стари сгради,  са готови да изготвят проект за спешни укрепителни дейности на  вилата на Евлоги Георгиев. След това общината  ще задейства процедура за избор на фирма, която да извърши мероприятията. Преди дни Общинският съвет подкрепи предложението на Кабаиванов да бъдат осигурени 30 хиляди лева за изработването на този проект. Евлоги Георгиев е смятан за най-богатия български търговец и банкер от края на 19 век. Той прекарва по-голямата част от живота си в чужбина, но не престава да се чувства дълбоко свързан със съдбата на своя народ. Той и брат му Христо Георгиев участват в множество благотворителни инициативи със значителни суми. В продължение на много години Евлоги Георгиев подпомага издръжката на бедни ученици в чужбина, различни дружества, читалища, народополезни движения, училища и др. Венец на филантропската му дейност е сградата на Софийския университет. Откритото през 1888 първо и единствено Висше училище в Княжеството се нуждае от собствен дом. През 1896 той подарява на българската държава 800 хил. лв за построяване сграда на университета и предоставя парцел от 10 134 квадратни метра в центъра на София (на стойност 200 хил. лв). С дарени от него средства е построено и средно техническо училище и фабрика в родния му град Карлово.", "date": "2018.06.05", "title": "Спасяват фабриката и вилата на Евлоги Георгиев"}
