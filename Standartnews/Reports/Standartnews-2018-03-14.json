{"url": "http://standartnews.com/biznes/inerkom_nyamame_pritesneniya_za_finansiraneto_na_sdelkata_za_chez-369312.html", "text": "„Нямаме притеснения относно осигуряването на финансиране на сделката\", заявиха от „Инерком\" в отговор на въпрос дали има риск за финансирането (на покупката на активите на ЧЕЗ в България), каквито опасения изрази председателят на Надзорния съвет на чешкия гигант ЧЕЗ Вацлав Пачес. „Нямаме информация за оказван натиск върху банки и не можем да коментираме действия, които не са свързани с нас\", отговориха от „Инерком\" на въпроса дали е оказван натиск към банки да оттеглят подкрепата си. Запитани дали има оттегляне на финансиращи институции, които преди това са заявили, че ще финансират сделката, от „Инерком\" казват: „Работим по финансирането и постигаме значителен напредък по структурирането му.\" „Както вече многократно казахме, „Инерком\" България води преговори с няколко международни финансиращи институции и преговорите са в ход последните няколко месеца. Финансиращите институции, с които работим, изчакваха подписването на договора за покупко-продажба и наличието на финансовите резултати на 2017 г., за да могат да работят с най-новите данни и да преминат към следващият етап на финансирането\", посочиха още от „Инерком\".", "date": "2018.03.13", "title": "\"Инерком\": Нямаме притеснения за финансирането на сделката за ЧЕЗ"}
{"url": "http://standartnews.com/biznes/e150_mln_za_nasarchavane_na_predpriemachestvoto-369308.html", "text": "Предстоят процедури за над 150 млн. евро, които ще са насочени за насърчаване на предприемачеството в България. Това съобщи заместник-министърът на икономиката Александър Манолев по време на откриването на първото изложение за стартиращи иновативни фирми Sofia Startup Expo 2018 в София Тех Парк. Манолев посочи някои от добрите примери у нас. „Компании като „International Power Supply\" и „Chaos Group\" доказаха, че е възможно да си базиран в България и да бъдеш номер 1 в света в своя сектор\", каза зам.министърът. По думите му пораснали стартъпи като „Телерик\" и „Vayant\", демонстрираха как може успешно да влезеш във фокуса на водещи световни лидери, а фирми с бг корени като „LeanPlum\" и „ChoboLabs\" са пример за това как може да вземеш значително финансиране от Силициевата долина и да развиеш продукта си от България. Инвестиционните фондове Eleven и Launchub, създадени с европейско финансиране и национални средства, вече са инвестирали над 20 млн. евро в 180 стартиращи предприятия. По ОП „Иновации и конкурентоспособност\" са в изпълнение 82 договора на стартъпи на обща стойност над 15 млн. евро. Подготвя се нова процедура по ОПИК, насочена изцяло към стартиращи предприятия на обща стойност от около 35 млн. евро. Особено внимание заслужава и Фондът за ускоряване и начално инвестиране с бюджет от 51.3 млн. евро. Съвместно с Фонда на фондовете се структурира Фонд за технологичен трансфер, за който са заделени 30 млн. евро. Чрез него ще бъде възможно финансирането дори само на изследователски концепции, разработени в университети и подпомагането на развитието им до етап бизнес концепция. Възможности за финансиране ще има и по инициативата JEREMIE, като вече е избран нов фонд мениджър за финансиране на компании в ранен етап на своето развитие – BrightCap. Неговият портфейл е 25 млн. евро, като 3 млн. евро ще бъдат насочени към стартиращи предприятия. Очаква се да започне с инвестиционната си програма през третото тримесечие на 2018 г.", "date": "2018.03.13", "title": "Е150 млн. за насърчаване на предприемачеството"}
{"url": "http://standartnews.com/mneniya/na_kmetovete_ne_im_tryabva_silov_resurs-369307.html", "text": "Законът за частната охранителна дейност, който беше приет в началото на годината, на практика не променя нищо. Общините и досега можеха да наемат охранителни фирми. Във Видин и Ямбол има подобни опити заради проблеми със зачестилите кражби по селата. Въпросът е как местната власт може да си плати за частни гардове. Община с десетина села има бюджет само за няколко учители и лекари. Няма как да се извадят и дадат пари някой да пази селата. Там, където има проблем, кметовете за да се наеме охранителна фирма. Най-често това се случва в райони, където има много роми, които обират съселяните си. И досега е имало много напъни частните охранители да бъдат впрегнати и да пазят заедно с МВР. По времето на вътрешния министър Цветлин Йовчев дори имаше идея за доброволни отряди. Президентът Румен Радев и главният прокурор Сотир Цацаров дадоха закона за частната охранителна дейност на Конституционния съд с мотива, че опазването на живота и имуществото на хората е задължение на правителството и конкретно на МВР и не може да бъде прехвърлено като ангажимент на частни структури. Въпросът обаче е, че Смята се, че един полицай струва 2300-2400 лв., а един охранител 3-4 пъти по-малко. Според данните, към настоящия момент у нас има 2867 частни охранителни фирми. От тях 1000 имат национален лиценз, а останалите 1867 са с регионални лицензи. Тези фирми станаха социален буфер, в който се изсипаха бивши военни и полицаи. Нещо като втори пенсионен фонд за бивши служители от силовия сектор. Един полицай, като се пенсионира, взима по 500 лв. пенсия и по 300 лв. допълнително като портиер. По повод на приетия закон се чуха опасения, че дава възможност на кметовете И да използват този силов ресурс, примерно за влияние и за печелене на избори. Всъщност местните управници използват лостовете на \"кметската икономика\". Кметът контролира няколко общински фирми, примерно в чистотата, строителството и ремонтите. И с тези 5-6 негови, семейни или партийни фирми създава една частна икономика и публичен кръг, който го държи на власт. В този смисъл на него не му трябва силов ресурс, за да управлява като феодал. Вероятно има някаква политическа мотивация в новия закон за частната охранителна дейност след като главен прокурор и президент скочиха срещу него. Но лично аз, не виждам някаква конспирация в закона, която да доведе до  местна автокрация. В голям град няма как да го направиш, а и дори в по-малките градове има по няколко охранителни фирми. А пък селата са толкова обезлюдени, че не са мястото, където се печелят избори с наемане на частна охрана.", "date": "2018.03.13", "title": "На кметовете не им трябва силов ресурс"}
{"url": "http://standartnews.com/lyubopitno/prashtame_imeto_si_na_slantseto_chrez_nasa-369290.html", "text": "НАСА подготвя нова мисия, която включва изпращане на сонда до Слънцето. Мисията ще има и една особеност - космическата агенция ще добави микрочип с имената на хора, които са се записали в нейната програма Hot Ticket, съобщава самата агенция. Сондата се казва Parker и това ще е първата човешка мисия, която цели да се доближи максимално до повърхността на Слънцето. Тъй като това е историческо събитие за астрономията, НАСА иска да го сподели с почитателите на тази наука. Тя е направила специален сайт, в който желаещите да изпратят името си до Слънцето могат да се запишат. Нужни са име и имейл адрес за потвърждение. Записалите се получават и символичен виртуален сертификат, който могат да си запазят за спомен. Срокът за записване е до 27-ми април т.г. Самата сонда ще отлети към Слънцето на 31-ви юли т.г. След това тя ще прекара няколко години в орбита между Венера и Слънцето, като ще навлиза все по-навътре в атмосферата на звездата. Така Parker ще даде най-близкият поглед на човечеството върху звезда досега. НАСА изчислява, че Parker, която ще е с приблизителните размери на малък автомобил, ще се доближи до 6.4 млн. км. от повърхността на Слънцето - повече от 7 пъти по-близо от които и да е друг човешки апарат досега. През това време сондата ще е подложена на екстремни температури и слънчева радиация. Температурата ще достигне до близо 1377 градуса по Целзий, като сондата ще е защитавана от дебел 11.43 см. щит. Parker ще събере много информация за Слънцето. Една от основните задачи за мисията ще бъде да изучи движението на енергията и топлината в короната на Слънцето. Слънчевият вятър също ще бъде анализиран. Очакванията на учените към Parker са огромни. Мисията ще е историческа и затова НАСА я споделя с възможно най-много хора чрез символичното пращане на имената им в космоса.", "date": "2018.03.13", "title": "Пращаме името си на Слънцето чрез НАСА"}
{"url": "http://standartnews.com/biznes/bansko_svalya_tsenite_za_velikden-369264.html", "text": "Банско сваля цените за Великден. Навсякъде те са с 15-20% надолу, при пакетите отстъпката стига и до 30%, съобщават хотелиерите. В малките семейни хотели нощувка и закуска струва 20-25 лева на човек. В тризвездните комплекси услугата е 35-40 лева. В четиризвездните цената е по-висока, тъй като от значение са и екстрите за гостите. „Предлагаме великденски обяд, всеки може да участва в боядисването на яйцата, в месенето на козунаците, в приготвянето на агнешкото. Очакваме традиционно и 1000-2000 гръцки туристи, които са винаги тук за Великден\", казват хотелиери. Великден в Банско ще посрещнат и македонски, и сръбски туристи. В последните години обаче сериозен интерес има и от българи. Нашенците, които искат да изкарат празниците от 6 до 9 април в Банко, а не в Гърция, тази година са двойно повече..", "date": "2018.03.13", "title": "Банско сваля цените за Великден"}
{"url": "http://standartnews.com/biznes/chez_se_pritesni_che_inerkom_nyama_da_plati-369296.html", "text": "ЧЕЗ се опасява, че „Инерком\" няма да успее да плати сделката. Подозрението се подсилва и след изтичането на документ, който е свързан с финансирането на покупката. Това коментира пред БНР ръководителят на Надзорния съвет на компанията Вацлав Пачеш. По думите му споразумението не се обвързва с политически щрихи в Чехия. Пачеш коментира обсъжданите теми по време на срещата между ръководството на ЧЕЗ и Гинка Върбакова. \"Двата екипа заедно приготвят документите за компетентните органи, които трябва да одобрят сделката и по-специално Комисията за защита на конкуренцията. Става дума за регулаторни органи основно в България, не толкова в Чехия\", посочи той. Другият елемент от разговорите е възможността българската държава да участва в сделката. „Това е голям проблем заради арбитража с българската държава. Разбира се, ако българската държава придобие активите, които ние продаваме, това ще бъде сериозен правен проблем. Въпреки това правните екипи започнаха работа и резултатът ще бъде ясен след седмица, две или може би повече\", добави още Вацлав Пачеш. По думите му ЧЕЗ няма да се откаже от арбитража в името на това да приключи сделката. „Страхувам се, че „Инерком\" няма да успее да си осигури средства, за да плати активите на ЧЕЗ България.Тогава, мисля, че има други компании, които искат да закупят българските активи. Доколкото знам, интерес има от „India Power\" и от „Енерго про\" - това е друга чешка компания\", заяви Пачеш. Той изрази мнение, че премиерът Бойко Борисов не иска ЧЕЗ да работи в България.", "date": "2018.03.13", "title": "ЧЕЗ се притесни, че \"Инерком\" няма да плати"}
{"url": "http://standartnews.com/svyat/i_tramp_vidya_rakata_na_rusiya_v_otravyaneto_na_skripal-369302.html", "text": "Президентът на САЩ Доналд Тръмп заяви, че отравянето на бившият руски двоен агент Сергей Скрипал във Великобритания „звучи като работа на Русия\" и анонсира, че ще говори с премиера на Обединеното кралство Тереза Мей по-късно във вторник, предава AFP. „На основата на доказателствата, с които разполагат, на мен ми звучи като работа на Русия\", заяви Тръмп пред репортерите. „Тереза Мей ще говори с мен днес... Веднага щом изясним фактите и ако сме на едно мнение за тях, ще осъдим Русия\", добави още американският държавен глава.", "date": "2018.03.13", "title": "И Тръмп видя ръката на Русия в отравянето на Скрипал"}
{"url": "http://standartnews.com/biznes/golemi_bankovi_garantsii_za_targovtsite_na_tok-369309.html", "text": "Всички търговци на ток ще трябва да плащат банкова гаранция или депозит в размер на 150% от месечната стойност на таксата \"задължения към обществото\". Това съобщи Делян Добрев, председател на парламентарната енергийна комисия, по време на енергийния форум \"Преход от дългосрочни договори и преференциални цени към либерализиран пазар\", организиран от сп. \"Ютилитис\". Нововъведението ще е мярка срещу нелоялните търговци, които събират таксата, но не я внасят в НЕК. Така компанията натрупва десетки милиони несъбираеми вземания, тъй като тези търговци нямат други активи, освен офис оборудване, обясни Добрев. Бъдещата банкова гаранция или депозит за търговците ще е само една от няколкото основни промени в Закона за енергетиката (ЗЕ), предлагани от депутати от ГЕРБ. Средствата, събирани от добавката \"задължения към обществото\", ще бъдат преместени от НЕК във Фонда \"Сигурност на електроенерийната система\" (ФСЕС), добави Добрев. Самият ФСЕС пък ще превежда на НЕК само тази част от събраните от таксата средства, която по преценка на КЕВР е необходима за компенсиране на производителите на енергия от ВЕИ и високоефективното комбинирано производство с мощност до 4 МВт, както и на двете американски централи в \"Марица изток\" до изтичане на сключените с тях дългосрочни договори. Друга промяна в ЗЕ е самите производители на енергия от ВЕИ и на високоефективна комбинирана енергия с мощност над 4 МВт да излязат на свободния пазар. Технологичните загуби на ЕРП-ата също да бъдат търгувани на свободния пазар, е друга промяна в ЗЕ, предлагана от група депутати от ГЕРБ. Не бързаме с промените в закона и дори мислим да направим нещо като обществено обсъждане, въпреки че това противоречи на правилата на Народното събрание, обясни Делян Добрев. Той допълни, че от страна на Обединени патриоти е внесен още един законопроект за изменение на ЗЕ. Добре е двата проекта да бъдат обединени между първо и второ четене, коментира Добрев. Той изказа мнение, че поради малкото време измененията за либерализирането на пазара може и да не влязат в сила от 1 юли. За същото, поради липса на готовност, настояха и всички производители и търговци на електроенергия. \"Ние сме против по-нататъшното отлагане, тъй като очакваме тази либерализация вече 14 г.\", контрира Константин Стаменов, председател на УС на Българската федерация на индустриалните енергийни консуматори (БФИЕК). Приемането на промените в ЗЕ е задължително, тъй като с тях у нас се прилага Регламентът на ЕС 1227/2011 за интегритета и прозрачността на пазара за търговия на едро с енергия (REMIT).", "date": "2018.03.13", "title": "Големи банкови гаранции за търговците на ток"}
{"url": "http://standartnews.com/svyat/karakachanov_shte_uchastva_v_sreshta_na_ministrite_na_otbranata_ot_format_b9-369275.html", "text": "Министърът на отбраната Красимир Каракачанов ще участва в среща на министрите на отбраната от формат Б 9 – България, Чехия, Естония, Латвия, Литва, Полша, Румъния, Словакия и Унгария. Срещата ще се проведе на 13 март 2018 г. в Букурещ и е първата от този формат на ниво министри на отбраната. Това съобщиха от пресслужбата на Министерски съвет. Срещата има за цел да бъдат координирани позициите на участващите страни по теми от дневния ред на НАТО. Форматът Б 9 предоставя възможност за задълбочаване на диалога и сътрудничеството между тази група съюзници от НАТО. Общият принос към процесите на адаптация на Алианса е в съзвучие с принципите на солидарност и неделимост на сигурността на страните-членки на НАТО.", "date": "2018.03.13", "title": "Каракачанов ще участва в среща на министрите на отбраната от формат Б9"}
{"url": "http://standartnews.com/svyat/ek_prizova_vsichki_darzhavichlenki_da_priemat_istanbulskata_konventsiya-369279.html", "text": "Европейската комисия призова страните членки, които не са ратифицирали Истанбулската конвенция, да го направят възможно най-скоро. Засега текстът е ратифициран от 17 държави. България не е сред тях. Истанбулската конвенция влезе в дневния ред на Европейския парламент. Председателят на Европарламента Антонио Таяни подчерта важността на дебата за равноправието на половете. „Трябва да направим всичко по силите ни, за да спрем насилието срещу жените и да подкрепим жертвите. Ратификацията на конвенцията от страните в ЕС е важна стъпка и важен сигнал за всички жертви, че Евросъюзът се отнася сериозно към тях и действа за прекратяване на насилието\", коментира зам.-председателят на ЕК Андрус Ансип.", "date": "2018.03.13", "title": "ЕК призова всички държави-членки да приемат Истанбулската конвенция"}
{"url": "http://standartnews.com/svyat/rokada_tramp_smeni_darzhavniya_sekretar_i_shefa_na_tsru_obnovena-369295.html", "text": "Президентът на САЩ Доналд Тръмп уволни държавния секретар Рекс Тилърсън. Това съобщиха официални представители от Белия дом, цитирани от в. \"Вашингтон Поуст\". Самият Тръмп потвърди информацията в Туитър. Още в края на лятото на 2017 г. се заговори, че Тилърсън може да подаде оставка или да бъде уволнен от президента. Новият дипломат №1 на САЩ ще бъде директорът на ЦРУ Майк Помпео, а неговото място за първи път заема жена - Джина Хаспъл, която бе зам.-директор на управлението. Вестникът отбелязва, че администрацията на президента организира голяма промяна в екипа за национална сигурност на фона на информацията за предстояща среща с КНДР. \"Майк Помпео, директорът на ЦРУ, ще бъде нашият нов държавен секретар. Той ще свърши фантастична работа. Благодаря на Рекс Тилърсън за службата му. Джина Хаспъл ще е новият директор на ЦРУ - първата жена на поста. Честито на всички\", написа Тръмп в социалната мрежа Туитър. Съветник на Тилърсън заяви, цитиран от АП, че Тръмп не е обяснил причината за решението си на държавния секретар. По думите на съветника Тилърсън искал да остане на поста. От своя страна Тръмп заяви, че решението за уволнението е лично негово. \"Сега Тилърсън ще бъде много по-щастлив. Различно мислене с Тилърсън, добра химия с Помпео\", добави президентът в Туитър. Още миналия петък Тръмп поискал Тилърсън да се оттегли. Димломат №1 на САЩ бе принуден да съкрати обиколката си в Африка и онзи ден се завърна във Вашингтон. По-късно Тръмп обясни, че има „сходен мисловен процес\" с Помпео, докато е имал разногласия с Тилърсън. „Всъщност, ние се разбирахме доста добре, но имахме разногласия по някои въпроси\", заяви американският президент. „Ако погледнем сделката с Иран, аз мисля, че тя е ужасна... Така че ние не мислим еднакво\", добави още той. Що се отнася до Помпео, Тръмп похвали новия Държавен секретар за неговата „огромна енергия и огромен интелект\". Според думите на американския президент, двамата винаги имат близки позиции и винаги са имали добри отношения и това е станало причина за назначението. Според източник на Fox News, американският държавен глава се е решил на рокадата заради предстоящата среща с лидера на Северна Корея Ким Чен-ун\". „Президентът искаше да формира новия си екип преди предстоящите разговори със Северна Корея и различните търговски преговори\", е заявил служителят на Белия Дом.", "date": "2018.03.13", "title": "РОКАДА! Тръмп смени държавния секретар и шефа на ЦРУ /ОБНОВЕНА/"}
{"url": "http://standartnews.com/sport/boyana_radeva_s_nova_titla-369300.html", "text": "Пампорово приема днес и утре държавното първенство по ски алпийски дисциплини за момчета и момичета 14-16 г. Организатори са БФСки и \"Пампорово\" АД. Стартовете се провеждат на писта \"Стената\". Бояна Радева (Юлен - на снимката) спечели титлата в гигантския слалом при момичетата до 14 г. Внучката на друкратния олимпийски шампион по борба Боян Радев финишира за 1:16,41 мин. След нея на подиума се наредиха Мартина Иванова (Боровец) - 1:17,12 мин и Анастасия Каменова (Грийн Роуд) - 1:17,40 мин. Участие взеха 23 момичета от цяла България. В същата възрастова група при момчетата първи е Александър Кръшняк (Мотен) - 1:13,59 мин, пред Николай Лечев (Юлен) - 1:13,79 мин и Марко Семерджиев (Пампорово) - 1:14,11 мин. На старт в тази група застанаха 25 алпийци. При момичетата до 16 г участваха 8 състезателки, като първа е Мария Пия Урсида (Витоша ски) - 2:21,25 мин. Втора е Юлия Златкова (Юлен) - 2:22,88 мин, а трета се нареди Симона Скробанска (Боровец) - 2:28,29 мин. В гигантския слалом при момчетата до 16 г победата е за Константин Стоилов (Грийн роуд) - 2:18,82 мин, пред Марио Дафов (Пампорово) - 2:22,18 мин и Никола Семерджиев (Пампорово) - 2:23,34 мин. Талантливата българска сноубордистка Неда Стоянова пък постигна поредния си силен резултат в състезание от календара на ФИС. В Долна Морава (Чехия) тинейджърката зае второ място в сноубордкроса. Пред нея завърши само Габриела Крусова от домакините. Участие в състезанието взеха 29 състезателки от 10 нации. За последния месец това е втори подиум на Неда от стартове за ФИС в Чехия. На 10 февруари тя се нареди трета. През февруари Стоянова спечели титлата при девойките от националния шампионат на България и се класира втора при жените, след звездата ни Сани Жекова.", "date": "2018.03.13", "title": "Бояна Радева с нова титла"}
{"url": "http://standartnews.com/balgariya/pametnik_na_kirilitsata_i_v_novosibirsk_za_24_may-369310.html", "text": "КСлед монголската столица Улан Батор и Южния полюс паметник на кирилицата ще се издигне и в третия по големина руски град Новосибирск, съобщиха инициаторите на идеята проф. Николай Овчаров и инж. Младен Станев, който е проектирал трите монумента. Този в 2-милионния руски мегаполис представлява композиция от 3 разтворени книги с 3 свитъка с кирилски букви върху тях и 3 икони – на св. Кирил, св. Методий и св. Климент. Голям православен кръст увенчава 4,5-метровата скулптура от хром-никел и месинг. Три капсули с пръст от 6 свети места в България ще бъдат скрити в нея. Създателите се надяват паметникът да бъде открит на емблематичната дата 24 май тази година, когато Новосибирск чества и 125-годишнината от основаването си. Паметникът на кирилицата вече е поставен на Антарктида от полярниците ни. \"Може да се гордеем, тъй като вторият паметник на кирилицата се издига на Южния полюс, близо до българската антарктическа база\", отбеляза инж. Младен Станев. По думите му имало увереност, че през тази година монументът в Антарктида ще бъде включен към паметниците за защита към ЮНЕСКО, тъй като е единственият на Южния полюс. Тази идея беше подкрепена от бившия монголски посланик, от проф. Христо Пимпирев и от Българския антарктически институт, както от много български държавни и частни институции, обясни инж. Станев. Той каза, че в основата на паметника в Южния полюс има капсули, напълнени с пръст от шест свети места за България - от Плиска, Преслав, Варна, Велико Търново, София и от гроба на хан Кубрат. Паметниците на кирилицата се изработват от хром, никел и от благороден месинг, защото това са \"вечни\" метали - не подлежат на корозия и не се замърсява природата, разказа инж. Младен Станев. Той изрази увереност, че през тази година проф. Николай Овчаров ще направи всичко възможно, за да убеди представител на държавата заедно с високопоставен духовник от БПЦ да бъде осветен не само паметникът на Антарктида, но и българският параклис на Южния полюс. Инициативата за поставяне на паметници на кирилицата е свързана с уникалната \"Мисия България\" на професорите Николай Овчаров и Пламен Павлов, които ще представят българското културно наследство по света. В продължение на малко повече от два месеца двамата ще обиколят 10 страни в Европа и по света. Акцията се осъществява под егидата на Външно министерство и с личното съдействие на вицепремиера Екатерина Захариева. Целта е да бъдат запознати чуждите държави с богатата история и културно-историческо наследство на България. Първият тур включва столицата на Молдова Кишинев, големия руски град Екатеринбург, столицата на Армения, Ереван и белгийския град Гент, където лекцията ще бъде пред един от най-добрите университети в Европа. Сред около две седмици във втората половина на април двамата професори летят за Пекин. Както е известно Китай в момента е една от целите на нашето правителство за развитие на културно-историческия туризъм у нас. Следва \"гръцкия\" тур в началото на май, когато ще бъдат посетени Атина и столицата на Кипър, Никозия. Турнето завършва с централноевропейските страни Словакия, Словения и Унгария в края на май. В лекциите и презентациите ще се разказва за историята и паметниците по българските земи от дълбока древност до края на ХІV в., когато България със саможертвата си спасява европейската цивилизация от ударите на османските пълчища. \"Разбира се, всяка лекция ще има и индивидуален облик спрямо спецификата на съответната държава и на аудиторията. Нашите думи ще бъдат насочени както към специализирана научна лектория, така и към обикновените хора. Така например в Кишинев започваме от центъра на българите в Молдова - Тараклия, където явно ще говорим пред наши сънародници\", обясни проф. Овчаров.", "date": "2018.03.13", "title": "Паметник на кирилицата и в Новосибирск за 24 май"}
{"url": "http://standartnews.com/balgariya/shte_ni_iznenada_li_vremeto_na_praga_na_proletta-369280.html", "text": "Тази седмица до събота включително сериозни валежи не се очакват. Това сочи средносрочната прогноза за времето, базирана на компютърни модели и представена в \"Дарик кафе\". В следващите дни облачността ще бъде разкъсана, често значителна, на места е възможно да превали особено днес, отчасти в сряда. В четвъртък по-скоро в южните и източните райони на места е възможно да превали. Температурите през деня слабо ще се понижат и ще бъдат между 12 и 17 градуса, като на запад ще е малко по-хладно, отколкото в източната част на страната. Сутрешните температури ще са положителни. В петък и особено в събота ще се затопли, ще се усили южният вятър. В първия от почивните дни на места в Северна България хората ще се радват на максимални температури от 25-27 градуса.", "date": "2018.03.13", "title": "Ще ни изненада ли времето на прага на пролетта"}
{"url": "http://standartnews.com/balgariya/vapreki_brekzit_vuzovete_na_ostrova_sa_naytarseni-369294.html", "text": "- Въпреки притесненията около Брекзит, интересът на българските кандидат-студенти се запазва и Великобритания остава дестинация No 1 за образование в чужбина. Това се обяснява освен с всичко друго и с факта, че за тези, които ще започнат образованието си в Англия или Уелс през есента на 2018 година, финансирането чрез студентски заеми е гарантирано, а и все повече университети предлагат стипендии. - Противно  на някои схващания, че висшето образование е само за хора, които са от семейства със средни и по-големи доходи, трябва да кажа, че образованието в чужбина е достъпно за абсолютно всички. Разбира се, тези, които искат да помогнат бюджета си по време на престоя в страната,  трябва да полагат допълнителен почасов труд. Образованието в Шотландия е безплатно за българските младежи. Шотландското правителство вече потвърди, че не само тези, които ще започнат образованието си през есента на 2018-та година, но и сегашните единадесетокласници ще могат да разчитат на безплатно образование за целия период на обучение. Стандартната годишна такса за обучение в бакалавърски програми в университетите в Англия е 9250 паунда. Българските студенти могат да ползват нисколихвен заем, който покрива на 100 % таксата за обучение. Започващите следването си през есента на 2018-та година също ще имат право на този заем за целия 3 или 4-годишен период на обучение, независимо дали и кога Великобритания ще напусне Европейския съюз. Годишната такса за университетите в Уелс е 9000 паунда за 2018-та, като финансирането чрез студентски заем също е гарантирано за целия период на обучението. - Все по-популярни стават специалности, които бяха непознати само преди 10 години. Това са специалности с изключителна значимост за обществото, но за които към момента има недостиг от подготвени специалисти. Пример за такава специалност е инженерната „Управление на водни ресурси\" - специалност, която е изключително актуална поради промените в климата и недостига на източници на питейна вода в редица части на света. Има интерес и към „Дигитален маркетинг\", което е разбираемо, имайки предвид развитието на технологиите в днешно време и налагането им във всяка една сфера, включително и в сферата на маркетинга. Тази специалност се предлага в редица университети не само във Великобритания, но и в Холандия и Германия. Отново във връзка с развитието на технологиите, интересна специалност, наложила се през послединте години, е Киберсигурност. Тя безспорно би била прекрасен избор за студенти, които се интересуват от компютърни науки и тези, които я изберат, със сигурност ще имат гарантирана професионална реализация. - University of East Anglia определено е един предпочитан избор за българските студенти. Това е университет, известен с програмите си за Фармация, Екология, Международни отношения, Биомедицински науки, Счетоводство и финанси и още много други. University of Sheffield е известен със специалност Архитектура, а също така с инженерни,  социални и биомедицински науки. В University of Reading сред най-търсените специалности е метеорология. Този университет е известен със своя бизнес факултет, където се предлагат изключително интересни дисциплини, свързани с бизнеса и предприемачеството. University of Surrey заема челни места в класациите за поне 10 специалности, сред които: туризъм, хотелиерство, Финанси, счетоводство, диетология и здравословно хранене, бизнес мениджмънт и маркетинг, психология, авиоинженерство и други. University of the West of England, Bristol е един от най-популярните във Великобритания, а според проучване на вестник The Sunday Times, Бристол е сред най-добрите градове за живеене за 2017г. Canterbury Christ Church University се отличава с това, че 96% от студентите работят или продължават обучението си в рамките на 6 месеца след завършването си. Coventry Univerity - School of Art and Design е на първо място по международен опит - това е университетът, който изпраща повече студенти на обменни програми в чужбина, от всеки друг  в Обединеното кралство. Southampton Solent Univerity е предпочитан заради интересни и не толкова често срещани специалности като например мода, спорт и здравословен начин на живот, морско дело. - Всички университети предлагат изключително добра учебна среда с най-модерно оборудване, особено за специалностите в сферата на технологиите и инженерните науки. Много от кампусите предлагат и прекрасни условия за спорт и развлечения.", "date": "2018.03.13", "title": "Въпреки Брекзит вузовете на Острова са най-търсени"}
{"url": "http://standartnews.com/balgariya/na_kmetovete_ne_im_tryabva_silov_resurs-369307.html", "text": "Законът за частната охранителна дейност, който беше приет в началото на годината, на практика не променя нищо. Общините и досега можеха да наемат охранителни фирми. Във Видин и Ямбол има подобни опити заради проблеми със зачестилите кражби по селата. Въпросът е как местната власт може да си плати за частни гардове. Община с десетина села има бюджет само за няколко учители и лекари. Няма как да се извадят и дадат пари някой да пази селата. Там, където има проблем, кметовете за да се наеме охранителна фирма. Най-често това се случва в райони, където има много роми, които обират съселяните си. И досега е имало много напъни частните охранители да бъдат впрегнати и да пазят заедно с МВР. По времето на вътрешния министър Цветлин Йовчев дори имаше идея за доброволни отряди. Президентът Румен Радев и главният прокурор Сотир Цацаров дадоха закона за частната охранителна дейност на Конституционния съд с мотива, че опазването на живота и имуществото на хората е задължение на правителството и конкретно на МВР и не може да бъде прехвърлено като ангажимент на частни структури. Въпросът обаче е, че Смята се, че един полицай струва 2300-2400 лв., а един охранител 3-4 пъти по-малко. Според данните, към настоящия момент у нас има 2867 частни охранителни фирми. От тях 1000 имат национален лиценз, а останалите 1867 са с регионални лицензи. Тези фирми станаха социален буфер, в който се изсипаха бивши военни и полицаи. Нещо като втори пенсионен фонд за бивши служители от силовия сектор. Един полицай, като се пенсионира, взима по 500 лв. пенсия и по 300 лв. допълнително като портиер. По повод на приетия закон се чуха опасения, че дава възможност на кметовете И да използват този силов ресурс, примерно за влияние и за печелене на избори. Всъщност местните управници използват лостовете на \"кметската икономика\". Кметът контролира няколко общински фирми, примерно в чистотата, строителството и ремонтите. И с тези 5-6 негови, семейни или партийни фирми създава една частна икономика и публичен кръг, който го държи на власт. В този смисъл на него не му трябва силов ресурс, за да управлява като феодал. Вероятно има някаква политическа мотивация в новия закон за частната охранителна дейност след като главен прокурор и президент скочиха срещу него. Но лично аз, не виждам някаква конспирация в закона, която да доведе до  местна автокрация. В голям град няма как да го направиш, а и дори в по-малките градове има по няколко охранителни фирми. А пък селата са толкова обезлюдени, че не са мястото, където се печелят избори с наемане на частна охрана.", "date": "2018.03.13", "title": "На кметовете не им трябва силов ресурс"}
{"url": "http://standartnews.com/balgariya/balgarcheta_sas_stipendiya_za_kosmonavti-369301.html", "text": "Две деца от България ще започнат подготовката си за космонавти. Момче и момиче ще получат стипендия за Space Academy в София. В края на януари пък стана ясно че международната фондация Elevate обяви, че ще осигури пълна стипендия на едно българче за обучение в космическия център Space Camp в турския град Измир. Стипендиите на двете българчета ще бъдат дадени по време на публичната лекция \"Следваща цел: Марс\" на основателя на програмата Mars One Бас Лансдорп. Тя ще се проведе в столицата на 23 март. Целта на холандския учен е до 2032 г. да засели човешка колония на Марс, а лекцията му е на тема разучаването на нови светове. Специален гост на лекцията ще бъде посланикът на Холандия в България Берендина Мария тен Тъшър. \"Едно момче и едно момиче ще бъдат възнаградени за креативност и талант, както и за изявен интерес към Космоса и Марс\", съобщиха от фондация Elevate. Информация за стипендиите може да бъде открита на страницата на Space Academy.", "date": "2018.03.13", "title": "Българчета със стипендия за космонавти"}
{"url": "http://standartnews.com/balgariya/sadiyskata_kolegiya_ne_izbra_nov_shef_na_sgs-369292.html", "text": "Съдийската колегия на Висшия съдебен съвет не успя да избере шеф на Софийския градски съд, въпреки че заседава близо 5 часа. За поста се състезаваха двама - Евгени Георгиев, който е граждански съдия и е бил за кратко зам.-шеф на съда, и Светлин Михайлов, който оглавяваше СГС от 2004г. до 2009 г. Предстои нова процедуряа по избора на шеф на СГС.", "date": "2018.03.13", "title": "Съдийската колегия не избра нов шеф на СГС"}
{"url": "http://standartnews.com/balgariya/v_asansyora_3000_leva_izcheznaha_ot_chantata_na_shumenka-369285.html", "text": "84-годишна шуменка е съобщила в полицията за джебчийска кражба на 12 март. По данни на възрастната жена кражбата е станала около 12:30 часа в асансьор на вход на жилищен блок на ул.\"Витоша\" в Шумен. Липсата на 3000 лева от дамската си чанта жената установила, когато слязла от асансьора на четвъртия етаж. С нея в кабината били още две жени. Образувано е досъдебно производство.", "date": "2018.03.13", "title": "В асансьора: 3000 лева изчезнаха от чантата на шуменка"}
{"url": "http://standartnews.com/balgariya/parvite_shtarkeli_sa_zabelyazani_kray_selo_srebarna-369284.html", "text": "Първите щъркели са забелязани край силистренското село Сребърна, съобщиха очевидци, цитирани от БТА. Заради топлото време птиците са изпреварили астрономическата пролет. Вчера в Силистра бе измерена температура от 22.3 градуса - температурен рекорд за датата 12 март, съобщиха от Метеорологичната обсерватория. Най-високата температура през март от над 70 години насам е на 30 март 1947 година - плюс 31.4 градуса.", "date": "2018.03.13", "title": "Първите щъркели са забелязани край село Сребърна"}
{"url": "http://standartnews.com/balgariya/in_memoriam_pochina_izvestna_zhurnalistka-369288.html", "text": "Напусна ни журналистът Надежда Богоявленска - дългогодишен международен редактор в програма \"Хоризонт\" на БНР и предаването \"Събота 150\". Част от кариерата ѝ премина и през Международната редакция на БТА и като кореспондент на агенцията в Москва. Поклонението ще бъде на 15 март от 12 часа в църквата \"Света София\". Поклон пред паметта ѝ!", "date": "2018.03.13", "title": "IN MEMORIAM: Почина известна журналистка"}
{"url": "http://standartnews.com/balgariya/radev_napravi_pokazno_na_komandosi_video-369289.html", "text": "Президентът Румен Радев, който днес е на посещение в пловдивската бригада \"Специални сили\", изненада командосите, след като се хвана на една от висилките и направи коремно превъртане на 360 градуса, съобщи \"Марица\" Парашутистите му изръкопляскаха за доброто изпълнение. Те демонстрираха пред президента и върховен главнокомандващ на армията ни - освобождаване на заложници от автобус, тренировка за скок с парашут и бойни техники.", "date": "2018.03.13", "title": "Радев направи показно на командоси /ВИДЕО/"}
{"url": "http://standartnews.com/balgariya/pozhar_v_detska_gradina_evakuiraha_124_detsa-369286.html", "text": "Пожар в детска градина в Павликени. Бяха евакуирани 124 деца. Пострадали няма. Сигнал е получен след 9 часа. На мястото незабавно са изпратени екипи на пожарната. Огънят е обхванал вехтории в помещение, намиращо се в близост до котелното. Незабавно са били евакуирани децата и персонала. Огънят е потушен. Родителите са прибрали децата си. Причините за огъня са в процес на изясняване.", "date": "2018.03.13", "title": "Пожар в детска градина, евакуираха 124 деца"}
{"url": "http://standartnews.com/balgariya/stolichna_obshtina_otdelila_100_000_leva_za_pochistvane_na_prelivnitsi-369293.html", "text": "През 2018 г. сме заложили 100 000 лв. за почистване на преливници, заяви кметът на София Йорданка Фандъкова по време на проверката на язовир \"Мърчаево\". Според нея най-важни са мерките по превенция. „Превенцията за нас по отношение на язовирите е ежегодното чистене на 500-метровите участъци след преливника. Това се прави всяка година. Тази година сме заложили бюджет около 100 000 лв. за това. Много важна наша задача е почистването на речните корита и деретета. Тук в район „Витоша\" има много дерета\", каза кметът на София. Тя отчете, че през изминалата година са почистени 117 км речни корита, включително 5 км от река Искър в район „Кремиковци\". „Това беше за първи път от много години. За 2018 г. сме заложили около 2 млн. и 700 хил. лв, от които 1, 5 млн. от общинския бюджет за почистването на около 85 км. речни корита\", заяви Фандъкова. Във връзка с образуваното свлачище на пътя Княжево-Владая, Фандъкова каза, че има пропадане на подпорната стена в този участък. \"Това е обект, който се поддържа от АПИ. Разговарях с директора инж. Атанасов и той ме увери, че предприема всички възможни действия за обезопасяване, а след това за възстановяване на участъка\", каза Фанъдкова. Тя поясни, че е била на място и е видяла, че той е обезопасен. Според нея възможно най-бързо трябва да се възстанови, защото в момента той е стеснен.", "date": "2018.03.13", "title": "Столична община отделила 100 000 лева за почистване на преливници"}
{"url": "http://standartnews.com/balgariya/konstitutsionniyat_sad_othvarli_zhalbata_na_bsp_za_byudzheta-369298.html", "text": "Конституционният съд отхвърли като неоснователна жалбата на БСП за Бюджет 2018. Това става ясно от справка на сайта на съда. Решението гласи: „Днес, 13 март 2018 г., Конституционният съд отхвърли като неоснователно искането на шестдесет и шест народни представители за обявяване на разпоредбата на чл. 6, ал. 1, Раздел II, т.1.2. \"Субсидии и други текущи трансфери\"от Закона за държавния бюджет на Република България за 2018 г. за противоконституционна. Решението е прието единодушно с 11 гласа. На 21 декември 2017 година ПГ на „БСП за България\" внесе жалба в Конституционния съд за процедурата по приемане на държавния бюджет. Жалбата внесоха заместник-председателят на ПГ на „БСП за България\" Жельо Бойчев, секретарят на групата Филип Попов, депутатът проф. Румен Гечев и други. Документът е подписан от 65 народни представители от групата и касае чл. 6, ал. 1, раздел 2, т. 12. „Субсидии и други текущи трансфери\" от Закона за държавния бюджет. Текстът е свързан със средства за ремонт на „Св. Александър Невски\" и Зографския манастир, които бяха прегласувани няколко пъти по време на второто четене на бюджета за 2018 г.", "date": "2018.03.13", "title": "Конституционният съд отхвърли жалбата на БСП за бюджета"}
{"url": "http://standartnews.com/balgariya/romskiyat_lider_bat_sali_se_otarva_s_uslovna_prisada-369306.html", "text": "След решение на Върховния касационен съд на бившия депутат Александър Методиев - Бат' Сали е наложено наказание глоба в размер на 3000 лева за хулиганство, съобщиха от съда. С решението си ВКС изменя присъдата на Софийския апелативен съд в частта относно наложените на подсъдимия наказания 6 месеца лишаване от свобода и обществено порицание за извършеното от него престъпление по чл. 325, ал. 1 от НК (хулиганство), като на основание чл. 78а, ал. 1 от НК го освобождава от наказателна отговорност и му налага административно наказание \"глоба\" в размер на 3 000 лева. ВКС оставя в сила присъдата на САС в останалите й части. Решението е окончателно. Според обвинението на 1 май 2016 г., докато пътувал край Костенец, народният представител предприел тройно изпреварване, не спрял на полицейския патрул, а после се опитал да окаже натиск на шефа на районното управление и да осуети проверка на бус с футболисти от ромския отбор на Самоков.", "date": "2018.03.13", "title": "Ромският лидер Бат Сали се отърва с условна присъда"}
{"url": "http://standartnews.com/balgariya/vladislav_goranov_pred_di_velt_chrez_balgariya_evroto_shte_e_postabilno-369297.html", "text": "България иска да приеме еврото, защото така ще подкрепим изцяло финансовата политика на Германия, заяви Това каза финансовият министър Владислав Горанов в интервю пред немската медия \"Ди Велт\". \"Винаги в България сме имали за цел да изпълняваме критериите поетапно, за да може да приемем еврото и у нас, заяви той. - В момента ние сме изпълнили всички тези критерии: борим се с инфлацията, дълговете ни възлизат на 25% от приходите в икономиката, което е доста по-малко, отколкото при други държави, в които е влязло еврото.\" \"Чрез нас еврото ще стане по-стабилно, увери Горанов. - От нашето влизане в еврозоната могат да се страхуват само тези, които нямат такава консервативна и предпазлива финансова политика, каквато имаме в България.\" По повод на страховете на българите от поскъпване на цените, той допълни: \"Много българи се опасяват от поскъпването на услугите, но аз не виждам основание за такова вдигане. Иначе цените на стоките са като тези в еврозоната.\" Очакваме доклад на Европейската централна банка (ЕЦБ) за кандидатите за еврозоната и след това ще решим. Така отговори Горанов на въпрос кога България ще подаде молба за приемане на еврото.", "date": "2018.03.13", "title": "Владислав Горанов пред \"Ди Велт\": Чрез България еврото ще е по-стабилно"}
{"url": "http://standartnews.com/balgariya/korneliya_problemat_s_chez_se_zadalbochava-369299.html", "text": "„Всеки ден излиза информация и факти, които опровергават твърденията на правителството по сделката с ЧЕЗ. От Чехия опровергават това, което казва българското правителство. Проблемът се задълбочава и не се вижда скорошното му решение\". Това каза председателят на НС на БСП Корнелия Нинова при посещението си в Брегово. Тя добави, че е нормално президентът да е притеснен, защото става въпрос за правата на почти 3 млн. български граждани и националната сигурност. „Приветствам президента за решението му да свика КСНС. Много правилна и навременна стъпка\", каза още Нинова. По думите й на него отново БСП ще изрази позицията си държавата, на пазарен принцип, да се конкурира и да изкупи дела на ЧЕЗ, а не да си партнира с фирми. Лидерът на БСП добави, че вече много граждани са се включили в подписката, инициирана от левицата, с която се иска разваляне на сделката за ЧЕЗ.", "date": "2018.03.13", "title": "Корнелия: Проблемът с ЧЕЗ се задълбочава"}
{"url": "http://standartnews.com/balgariya/dobrev_sdelkata_za_chez_ne_zastrashava_natsionalnata_sigurnost-369303.html", "text": "Сделката за ЧЕЗ не застрашава националната сигурност. Това каза в отговор на журналистически въпрос председателят на парламентарната енергийна комисия Делян Добрев. По думите му преди една седмица всички служби са били изслушани в Комисията по енергетика, където са заявили, че нямат притеснения по сделката. Според Добрев трябва да се прави разлика между БНБ, КФН и КЕВР. Той обясни, че БНБ и Комисията за финансов надзор одобряват купувачите, защото хората имат спестявания в банките или индивидуални партиди в пенсионните фондове - т.е. там има средства, които държавата трябва да защити. Затова по думите му в тези два закона, при тези две институции, има текст, който разрешава сключването или несключването на определена сделка, за да се защитят именно тези спестявания. \"В случая с КЕВР и ЕРП-ата не е такъв. Ние нямаме спестовни сметки в ЕРП-ата, ние нямаме наши пари, които ЕРП-ата държат. ЕРП-то просто предоставя услуга на населението и тази услуга е силно регулирана от страна на регулатора по отношение на качеството и цената на услугата\", допълни Делян Добрев. Той изтъкна, че в закона изрично са разписани текстове, които при нарушаване на снабдяването или лицензията, КЕВР има право да отнеме контрола от страна на собственика активите и да назначи особен управител. \"Това сигурно е единственият закон, в който можеш да влезеш в една частна фирма, да махнеш изпълнителния директор и да назначиш такъв от КЕВР, за да гарантираш, че услугата се изпълнява качествено\", добави Добрев. Председателят на Комисията по енергетика в парламента е убеден, че цената на тока не може да се увеличи двойно, ако дойде нов собственик, защото тя се определя от регулатора. Според него енергийният бизнес у нас е силно регулиран.", "date": "2018.03.13", "title": "Добрев: Сделката за ЧЕЗ не застрашава националната сигурност"}
{"url": "http://standartnews.com/balgariya/kompensirat_postradalite_ot_navodnyavaneto_v_bregovo-369305.html", "text": "Разговарях с министъра на земеделието Румен Порожанов и той е поел ангажимент веднага след оттеглянето на водата да бъдат направени оценки и да бъдат компенсирани хората с реални загуби. Това каза министърът на околната среда и водите Нено Димов, който инспектира района на Брегово след обявеното там бедствено положение. Той увери, че Басейнова дирекция „Дунавски район\", РИОСВ – Монтана, РЗИ – Видин и „Напоителни системи\" следят нивата на реките. Наблюдават се комплексните и значими язовири – към днешна дата няма опасност. Кметовете ще имат срок от около месец да преценят могат ли да управляват язовирите, ако не – те ще се прехвърлят към новия орган. „В момента се подготвят законови промени за язовирите, защото трябва да имаме ясни критерии за категоризация и кой носи конкретна отговорност\", обясни още Димов.", "date": "2018.03.13", "title": "Компенсират пострадалите от наводняването в Брегово"}
{"url": "http://standartnews.com/balgariya/skandal_s_pametnika_na_dzhon_atanasov-369304.html", "text": "Скандал с паметника на Джон Атанасов се разгаря в София. Монументът на бащата на компютъра се намира пред сградата на Телефонната палата. Фирмата \"НГ Пропърти\", която е собственик на сградата, и в чието управление е бизнесменът Васил Божков, възнамерява да го премести, той като не се вписва в идеята за превръщането на палатата в музей. Експертно-художественият съвет към Столичната община, която е собственик на паметника, вече е одобрил прехвърлянето на паметника в двора на Техническия университет в София. Авторът на монумента Вълко Ценов обаче категорично възрази. Пред бТВ той обясни, че е против преместването, защото е направил бронзовия монумент специално за Телефонната палата. Мястото е избрано, защото е свързано с технологиите и комуникациите, каза Ценов. „Статуята ще бъде преместена изцяло за наша сметка в двора на Техническия университет, там ще кореспондира много по-добре\", коментира пред бТВ Борислав Петров, представител на фирмата собственик. От университета вече имат идеен проект за монумента. Чакат го в двора си до края на месеца. Паметникът бе открит през 2003 г. като за церемонията у нас пристигна цялата фамилия на великия учен Джон Атанасов. Новите собственици на Телефонната палата искат да превърнат сградата в културен център с музей. Те ще я преустроят и надстроят с един етаж. В началото на месеца главният архитект на столицата Здравко Здравков издаде разрешение за това. Според проекта последният етаж ще е изцяло стъклен. В музея ще бъдат изложени над 3000 антични предмети от личната колекция на Васил Божков.", "date": "2018.03.13", "title": "Скандал с паметника на Джон Атанасов"}
{"url": "http://standartnews.com/balgariya/radev_shte_svika_konsultativen_savet_zaradi_sdelkata_za_chez-369283.html", "text": "Президентът Румен Радев ще свика през втората половина на април Консултативния съвет за национална сигурност, на който ще бъдат разгледани въпросите за енергийната сигурност на страната. Според президента, ЧЕЗ продължава да бъде актуална тема и правителството дължи на народа отговори на въпроса - каква е схемата на финансиране и по какъв начин сделката е получила политическа подкрепа.", "date": "2018.03.13", "title": "Радев ще свика Консултативен съвет заради сделката за ЧЕЗ"}
{"url": "http://standartnews.com/balgariya/trima_zaginali_pri_katastrofi_prez_izminaloto_denonoshtie-369273.html", "text": "Трима души са загинали, а 21 са ранени при 20 тежки катастрофи в страната през изминалото денонощие. Това съобщиха от пресцентъра на МВР. В столицата са станали 172 леки инцидента и един тежък. При пътнотранспортните произшествия в София е ранен един човек.", "date": "2018.03.13", "title": "Трима загинали при катастрофи през изминалото денонощие"}
{"url": "http://standartnews.com/balgariya/izbirat_predsedatel_na_sofiyskiya_gradski_sad-369274.html", "text": "Светлин Михайлов и Евгени Георгиев са двамата кандидати за поста председател на най-големия окръжен съд в страната - Софийски градски. Очаква се днес съдийската колегия на Висшият съдебен съвет да направи своя избор. Преди близо месец гласуването беше отложено поради внезапно заболяване на Светлин Михайлов, който е бивш председател на Софийския градски съд. Другият кандидат Евгени Геoргиев понастоящем е редовен съдия.", "date": "2018.03.13", "title": "Избират председател на Софийския градски съд"}
{"url": "http://standartnews.com/balgariya/solun_posreshta_sas_svyatost_na_20_veka-369261.html", "text": "Вече е нещо обичайно, като дойде поредица от почивни дни у нас, много българи да се отправят към съседна Гърция. Причините са много, а и комшиите са станали пословични с пръвръщането в туристическа атракция на всяко камъче и керемидка. Не така обаче стоят работите с християнската святост по тези места. Още от османския период българите са ходели на поклонение в Света гора. Сега също мъжете стъпват на светия полуостров, а дамите го обикалят с корабче. И ако в пътуването има поклонически цели, обикновено туристите се отбиват в църквата на небесния закрилник на Солун св. Димитър Солунски. Смело може да се каже, че Солун е най-християнският град в света за момента, защото в наше време предлага на посетителите си святост на 20 века. В дните на националния празник 3 март към Солун за поклонническо пътуване, с благословението на Светейшия български патриарх Неофит, се отправи група, организирана от Поклоническо-просветен център \"Св. Йоан Рилски\"  и столични храмове. Все още хората от групата, тръгнала на това пътуване,  не са осъзнали цялата благодат, която им се даде само за два дни, защото посетиха свети места и се поклониха на светии от различни епохи. Дните на пътуването не бяха избрани случайно. С вещото ръководство на водача на групата и изкусен лектор доц. д-р Павел Павлов, преподавател в богословския факултет в София, акцент на пътуването беше празникът на св. Григорий Палама. Този важен за православието светител се чества на 14 ноември, но почит заради важната му роля за православието  му се отдава и във втората неделя от Великия пост. Св. Григорий Палама живее и действа през преломния за Балканите ХІV век. През 1347 г., след престой в тъмница заради учението си, той е освободен и възведен в сан архиепископ Солунски. Благодарение на неговия авторитет мистичното и аскетично учение на исихазма е възприето от Източната църква.  Сега мощите на св. Григорий Палама,  прославил се и като подвижник, и като богослов, и като архиерей, и като чудотворец се покоят в посветената на него катедрала в Солун. Следвайки  програмата си, групата от България се стича в този храм в навечерието  на празника. Докато се очаква пристигането на владиката, който ще оглави богослужението, по Божие благоволение всички успяват благоговейно да се поклонят на мощите на светията. Още по пътя в автобуса отец Христо, съпровождащ поклонниците, прочете стиховете в прослава на светителя – акатиста  на  св. Григорий Палама.  \"Запомнила съм едно  свидетелство на професор архимандрит Павел Стефанов, който в своя проповед за втората неделя от Великия пост споделя колко впечатлен е бил от останалите  напълно нетленни мощи на св. Григорий Палама. Той обяснява, че  редица други мощи, на които се е покланял, били  втвърдени, потъмнели или представляват само кости. Докато тялото на този светия е запазено толкова свежо, сякаш той е починал преди минути\", споделя жена от групата. Сега мощите са под сребърен похлупак. Времето  и спазената програма позволяват разходка и групата решава да се възползва от добрата възможност, за да посети още светини наблизо. Градът диша и живее с пълна сила. Времето е великолепно и връхните дрехи вече пречат, защото е достатъчно топло. Макар и да е привечер, температурата е около 18 градуса. На оживени места свирят улични музиканти. В околните кафенета няма свободни маси на открито. Нашенците се натъкват на сергия с мартеници и това ги развеселява. Така неусетно стигат до  градския манастир на св. Теодора Солунска. Тази светица е живяла през ІХ век. Имала знатен мъж и свои деца, но след смъртта им се замонашва, основава  този манастир,  живее в него 55 години, за да остане тука вовеки. Обителта не е прекъсвала съществуването си и през османския период. Винаги е била женски манастир, но през последните десетилетия е мъжки и служи като обиталище на духовници, които учат богословие в Солун.  Има на друго място и свое общежитие за бъдещи богослови, които не са духовници. В този манастир сега са и мощите на св. Давид Солунски. Пеподобният  Давид е живял по времето на император Юстиниан I през VI век като отшелник в пост и молитва. Първоначално се приютил в клоните на едно дърво, което било негов дом в студ и пек в продължение на три години, а после се преместил  в скромна килия в безлюден район. Там при него се стичали много ученици, а с Божията помощ се удостоил и с дар да изцелява болните, които дирят помощта му. Доверието и обичта на солунските управници и народ го подтикнали да отпътува за Константинопол, за да разреши техен проблем, свързан с управлението на града и да защити мястото му на първостепенна катедра. Сега в негова чест в Стария град на Солун има издигнат благолепен храм. Недалеч  от манастира на св. Теодора е раннохристиянската базилика \"Св. София\",  където са мощите на св. Василий Изповедник. Той живял във времето на иконоборството през VIII век и бил подложен на мъченичество заради  съпротивата спрямо иконоборците и православната му вяра. Храмът е бил  католическа катедрала, а после и  джамия с минаре, част от което е запазено. Но иконите и стенописите са отлично съхранени. Големият купол, тежките полилеи и позлатата будят възхищение. На другия ден групата се потопи в празничното богослужение за св. Григорий Палама. Тържествената светата Литургия  с отлични  митрополитски псалти (певци) се  водеше се от двама митрополити  - възрастният Антим на Солун и  по-младият митрополит Йоан на Лагада, който поемаше по-голямата тежест в службата. В края на богослужението владиката Антим произнесе дълго поучително слово за празника,  разяснявайки евангелското четиво, определено за този ден. След това в квартала около  храма имаше  молитвеното литийно  шествие в чест на празника  - с доста хора, типично по гръцки маниер с военна музика  и   военни с униформи, с мощите и иконата на светията, качени на открити платформи на военни джипове. Начело на шествието бяха първенците на града, а на една от улиците достолепна възрастна двойка, която явно не е успяла да дойде в храма, прие шествието от балкона си със запалени свещи в ръще. Двамата бяха с официални костюми - дамата с копринена кърпичка с дантели в джоба на сакото. Явно се бяха приготвили и очакваха литията под прозорците си, но и хората от улицата възторжено им помахаха. „Ето такива неща трябва да да се възстановят и в София. Ние си останахме във времето на комунизма, когато тия демонстрации  бяха забранени, защото се приемаше,  че са  показване на религиозна принадлежност и  се преследваха от закона. Две-три  поколения сме свикнали с това и не правим лития с изключение за Възкресение. Но има дни, в които задължително се прави литийно шествие. То е особен тип богослужение, в което, метафорично казано, експлозията на празника разрушава стените на храма, излиза и се излива тая благодат, радост и молитвеност, която е част от храмовото пространстранство. Вратите на храма се отварят широко, иконите излизат заедно със светиите и освещават пространството наоколо. Това е  благодат Божия за града и за хората, за мястото\", коментира доц. Павел Павлов. Св. Григорий се разходи, заедно с нас в неговата старопрестолна катедра. И ние бяхме част от тази негова разходка из града Солун, допълни той. И отново припомни, че на своите гости  Солун предлага святост през 20 века - като се започне от св. Апостол  Павел, от първите проповедници, от първите последователи на апостолите, мъчениците  от първите векове. И всъщност само за два дни българската група успя да се потопи в тази благодат. Не е случайно твърдението, че  Солун е най-християнският град в момента в света и има приемственост във вековете, която на много малко места може да се наблюдава. Преди да стигне в Солун групата посещава манастира \"Св. Йоан Предтеча\" в село Акритохори, близо до българската граница. Манастирът е женски, метох на свещения светогорски манастир Ксенофонт. Сестрите са не просто гостоприемни, но и гостолюбиви. Черпят по чаша \"гръцко\" кафе, вода, локум и постни сладки. Някои от тях учат български заради многото поклонници от България, които ги посещават. За тях има и добре уреден манастирски магазин, където се продават  икони, книги, броеници, кадилници и свещници, но и плетени  бебешки дрешки и терлици. Манастирът е открит през 1981 година, но внушителният храм е изцяло във византийски стил с мраморен иконостас и с изображения на светците върху него в цял ръст. Близо до входа е поставено копие на чудотворната икона „Пресвета Богородица Геронтиса\" („Старица\"), чийто оригинал е в светогорския манастир „Пантократор\". Това е едно от малкото изображения на Божията майка без Богомладенеца на ръце - ефирно, бяло и благодатно. И групата от България се покланя на тази светиня. Малко над манастира има удобна площадка, от която се разкрива поглед към езерото Керкини, или както е българското му име - Бутковско - по името на някогашното село Бутково.  Това езеро е известно с богатата си флора и фауна и е едно от най-добри места за наблюдение на птици в Европа. Следващият обект в поклонническата програма е село Суроти. То е на около 20 км след Солун по посока на Халкидики  и  малко над него е манастирът  „Св. Йоан Богослов\". А там се намира гробът на  преподобния  Паисий Светогорец, канонизиран за светец от Вселенската патриаршия през януари 2015 г.  Старецът Паисий беше почитан като светец и приживе. Този светия от ХХ век с молитвите си е призовал Божията милост за мнозина, които свидетелстват за станалите с тях чудеса с негова помощ. Пред Господа се представя  през 1994 г., но преди това е предсказал редица  събития, които  се случват и до днес. От години на гроба му ходят на поклонение хиляди православни християни заради благодатта, която струи на това място и надеждата да  имаме молитвите на преподобния старец. \"Веднъж в тежък момент ми попадна иконка  на св. Паисий Светогорец. Реших, че това не е случайно и се помолих горещо за застъпничеството му. Трябва да ме е чул, защото проблемът ми бързо след това се реши. А аз и до днес му благодяра и моля Бога да ми даде да се вслушвам по-често в неговия верен на Господа глас\", споделя жена от групата. За някои от дамите, предпочели за пътуването да се облекат в панталони, това се оказва проблем. Защото сестрите искат долната част на тялото на жените да е покрита и това е въпрос на уважение. Ако и да не са с покрити глави, което е завет на светите отци, то е добре поне на такива свети места жените да са с поли, а не с мъжки дрехи. В събота гробът на св Паисий Светогорец е достъпен само до 15 часа, но българската група има благоволението да се побере в това време, да не завари там обичайната дълга опашка от поклоници и да успее да се поклони на един от най-новите светии и на мощите на неговия духовен старец св. Арсений Кападокийски, които се покоят в храма на манастира. След благодатната служба в памет на св. Григорий Палама и молитвената лития, българската поклоническа група има малко свободно време за разходка из слънчевия Солун. След това няма как на изпроводяк да не се поклони на св. Димитър Солонски в неговия храм, но после има една приятна изненада. Програмата позволява отклонение от обратния път към България. Идеята идва от докторантът по богословие в Солун Александър, който радушно се съгласява да съпроводи поклониците от България до селото Оса, което, като било населено предимно с българи преди стотина години, се казвало Висока. Това село също се оказва обект на поклонически туризъм. То е малко встрани от обратния път към България и до него се стига през по-големия град Лангадас. Там християните могат да се поклонят на света Кирана Солунска и  на св. Ангелина, или както гърците се изразяват - св. Акилина или Агилина. Те са девойки, живели през 18 век и преживели мъченическа смърт заради вярата. За св. Кирана се знае повече. Тя е родена в селото и на мястото на родната й къща има издигната черква. Като момиче била харесана от османлия, който я поискал за жена. Тя отказала и затова била подложена на мъченическа смърт и изгорена.  По чудодеен начин мощите й били открити в гроб в олтара на старата черква на селото. Близо до олтара, но извън черквата била погребана и другата светица. Памет за това имало, а и знак свише, защото там, където бил гробът в църковния двор, сняг не се задържал колкото и дълбока да била покривката наоколо.  Сега селото е  обект за поклонически посещения, а и все още има какво да се изследва. И това си е повод за ново поклонение на това място - в Солун, в съседна Гърция и нейните духовни чудеса.", "date": "2018.03.13", "title": "Солун посреща със святост на 20 века"}
{"url": "http://standartnews.com/balgariya/dazhdovno-369251.html", "text": "Днес времето ще бъде топло, но дъждовно., на места с гръмотевици и временно усилване на вятъра. Минималните температури ще са между 5 и 10 градуса. Облачността ще е променлива, по-значителна над Източна България. Ще духа до умерен, в Северна България временно силен западен вятър. Максималните температури ще са между 13 и 18 градуса. Атмосферното налягане е по-ниско от средното за март и допълнително ще се понижава.", "date": "2018.03.13", "title": "Дъждовно"}
{"url": "http://standartnews.com/balgariya/iliyana_yotova_tonat_na_ruskiya_patriarh_beshe_nepriemliv-369278.html", "text": "Тонът на руския патриарх Кирил беше неприемлив, коментира вицепрезидентът Илияна Йотова думите на главата на Руската патриаршия към президента Румен Радев. Йотова бе гост на предаването \"Здравей, България\" по Нова телевизия. Не приемам изказването на вицепремиера Валери Симеонов като защита на президента, подчерта вицепрезидентът по адрес на коментарите на Симеонов за патриарх Кирил, които се превърнаха в причина за искри в редиците на Обединените патриоти. Според нея тонът на руския духовник е неприемлив. „Но за мен е по-важно как реагираха институциите. Реакцията на президента беше правилната реакция -хладнокръвно и с ясни послания\", посочи Йотова. По думите й ние сме страна, която е признателна към всеки, които е участвал в тази война. \"Не смятам, че това е активно мероприятие на Кремъл срещу президенството. Приемам го като емоционална реакция във възможно най-неприемливата форма. \"Дълбокият ми поклон пред руския патриарх е поклон и пред Българската православна църква\", каза тя. „Очевидно това води към една предизборна кампания в Русия\", посочи вицепрезидентът. Тя приема реакцията на Румен Радев като хладнокръвна, ясна, твърда и категорична. „В крайна сметка самият патриарх е отказал да говори повече по темата. Не смятам, че това е приемлив тон, президентът отговори както трябва\", посочи още Илияна Йотова. „Позицията на президента е по-отговорна. За мен е важно как реагираме ние като българи и като институции\", смята още тя. \"Президентската институция няма да е толкова безгласна, както предишните 5 години. Поели сме ангажименти към хората и ще ги изпълняваме. В съглашение зад гърба на хората няма да влизаме\", коментира Йотова за отношенията между Радев и Борисов. По думите й у народа има голямо напрежение и жестоко недоверие в политическата система. „Ако нещо не се промени, аз не съм оптимист за това как ще изглежда ЕС след няколко години\", посочи Йотова. \"За мен е важно какво коментират хората. Мога да убедя всички, че съвпадението на тоалети на мен и госпожа Радева е абсолютно случайно. Поздравявам я все пак за добрия избор на дреха\", пошегува се Йотова относно еднаквите им облекла по време на приема при президента на 3-и март. Тя коментира и българското европредседателство. „Липсва ми българската позиция, която е отстоявана в интерес на нас като бълггарски граждани. Трябва да се промени формализмът в ЕС\", посочи още вицепрезидентът. Предстои Илияна Йотова да изнесе лекция относно бъдещето на Европейския съюз (ЕС) другата седмица пред института \"Жан Моне\" в Швейцария. „Имам своите критики към това, което представлява ЕС днес. Ще бъда достатъчно откровена, за да говорим по тези теми. Не съм оптимист за това как ще изглежда той след няколко години – от начина, по който функционират институциите; през начина, по който се взимат решения; до бъдещето на финансите на Европа\", заяви Йотова.", "date": "2018.03.13", "title": "Илияна Йотова: Тонът на руския патриарх беше неприемлив"}
{"url": "http://standartnews.com/balgariya/arnaudova_grazhdanite_plashtat_za_ohrana_na_mvr_nedopustimo_e_da_plashtat_vtori_pat-369276.html", "text": "В Конституцията е записано, че осигуряването на обществения ред е задължение на Министерски съвет. Държавната политика в тази област се осъществява от МВР. Това напомни в сутрешния блок на БНТ говорителят на главния прокурор Румяна Арнаудова. По-късно тя се включи и в сутрешния блок на Нова телевизия. Прехвърлянето на тези задължения на частни субекти създава риск да се стигне до разпад на държавността. Затова главният прокурор поиска част от разпоредбите в Закона за частната охранителна дейност да бъдат обявени за противоконституционни. С тези разпоредби се създава риск за нарушаване на правата на българските граждани. Предоставят се права на частни лица, каквито законът е предвидил за служителите на МВР, заяви Арнаудова. Българските граждани вече плащат за охрана чрез данъците си, недопустимо е втори път да трябва да плащат за същата услуга, подчерта Румяна Арнаудова. Същината на проблема е, че българските граждани все по-рядко се обръщат към органите на МВР за съдействие. Нашият призив към българските граждани е да подават сигнали и да имат куража да кажат истината, за да се справяме с престъпността, добави говорителят на главния прокурор. По отношение вината за трагедията в Хитрино, Арнаудова заяви: „Абсолютно убедена е прокуратурата за това какви са причините, за да се стигне до този тежък инцидент. На мястото на произшествието са извършени множество огледи. Изготвени са и множество експертизи. Разполагаме с гласни доказателствени средства и с експертни заключени. Версията, която вчера бе представена от „Булмарекет\", е била предмет на нашето разследване. Още в самото начало главният прокурор обяви, че ще бъдат разследвани всички обстоятелства във връзка с този инцидент. За нас беше изключително важно дали се касае за действия на машинистите или е на лице съпричиняване с оглед на състоянието на инфраструктурата\", обясни прокурор Арнаудова. „Категорични са експертните заключение, че единствената причина за възникването на това транспортно произшествие, е високата скорост, с която са се движили и навлизането в района на гарата с двойно по-високо скорост. Не е на лице, каквото и да е съпричиняване, не е на лице технически проблем по инфраструктурата и това е категорично установено още на досъдебното производство\", подчерта тя.", "date": "2018.03.13", "title": "Арнаудова: Гражданите плащат за охрана на МВР, недопустимо е да плащат втори път"}
{"url": "http://standartnews.com/balgariya/galeriya_na_kolela_ot_chamladzha_do_haskovo-369272.html", "text": "Пътуваща изложба „Пътят на художника\" представя по нетрадиционен начин  районите на община Ивайловград и кметство Чамлъджа (община Кешан, Турция). Осем художници и шест фотографи от България и Турция се представят с картини и фотографии на културно-исторически забележителности, природа, лица и емоции от двете страни на границата. Творбите са вдъхновени и от местни митове и легенди, народни празници, пъстротата на български и турски национални носии, красиви гледки край язовир Ивайловград и залива Сарос, антични паметници, исторически обекти. В проекта участваха художниците Надежда Кутева, Цеко Ненов, Атанас Андасаров, Георги Липовански, Шуле Кючукоглу, Дениз Чилингир, Гьокан Гюнери и Назми Метин, както и фотографите Красимира Пастирова, Зеки Малунски, Мария Тонева, Семра Анлар, Билюр Осак, Исмаил Ерен. Фотографиите и живописните платна са създадени по време на пленерите, проведени в двете съседни страни в рамките на проект, който се реализира по програмата за Трансгранично сътрудничество  ИНТЕРРЕГ-ИПП България-Турция 2014-2020 г. Партньорите в изпълнението на дейностите - Сдружение „Гражданска инициатива за обществено развиние и интеграция\" в Ивайловград  и Кметство Чамлъджа (Турция), са насочили усилията си към стимулиране развитието на културния туризъм в региона и превръщането му в привлекателна дестинация за посетители с разнообразни интереси. Произведенията следват създения  виртуален маршрут „Пътят на художника\", но не като стандартен туристически пътеводител, а като мистичен разказ за стъпките на артиста, който прокарва културно-историческо трасе с помощта на живописни платна и фотографии. Творбите ще бъдат събрани във фонд, а идеята е те да оформят пътуваща галерия, за да могат произведенията да стигнат до повече хора. Така, чрез изкуството, ще се популяризират и туристическите ресурси на районите Ивайловград и Чамлъджа. Прекрасните произведения, събрани в \"Галерията на колела\", вече направиха едно балканско пътуване - от село Чамлъджа, през Истанбул, Одрин, София до Хасково, за да разкажат за прелестните кътчета от тези малко познати райони на България и Турция и да вдъхновят нови пътешественици. „По време на работата си от двете страни на границата ние открихме онези мостове, по които винаги ще можем да минаваме-от вила Армира, от крепостта Лютица до Чамлъджа, до Енес. По стъпките на художника ние открихме много лица, много история. Затова пожелавам по стъпките на художника, които прокара това културно-историческо трасе, отразено в художествени произведения и фотографии, да минат и хората от политическата власт, общинската, държавниците. Ако това се случи, съм убедена, че ще има повече хармония между хората.\", посочи при представянето на изложбата в Хасково Бисера Йосифова, специалист в изобразителното изкуство и куратор на изложението. След това дълго пътуване, съвсем скоро произведенията ще посетят и Ивайловград, за да се завърнат там, откъдето тръгва идеята за тяхното създаване. Изложбата ще бъде представена  на 17 и 18 март по време на организирания културен фестивал, в който ще участват самодейни състави, група за възстановки, детски творчески формации, майстори на традиционни занаяти от региона. Специален гост на събитието ще бъде рок-дивата Милена Славова.", "date": "2018.03.13", "title": "Галерия на колела от Чамлъджа до Хасково"}
{"url": "http://standartnews.com/balgariya/nakazvat_distsiplinarno_uchitelka_sled_zhalba_na_uchenitsi_che_im_darpa_ushite-369277.html", "text": "Учителка от елитно училище в Пазарджик е наказана с „Предупреждение за уволнение\", след като няколко шестокласници, на които преподавала, подали жалба срещу нея. Децата обвиняват преподавателката си в насилие над тях – физическо и психическо. Тя е обжалвала дисциплинарната санкция, но Окръжният съд я потвърждава с окончателно решение. Наказанието е наложено, защото в различни дни през учебната 2016/2017 година в час по английски преподавателката дърпала ушите на различни ученици и им крещяла поради невъзможност да въдвори ред. Преди това пък казала на ученичка „Ти нямаш грам акъл в главата!\" и я нарекла безотговорна и безочлива. Отказала да премести ученик с намалено зрение на първия чин, защото бил „огромен\". Обиждала децата с думи като „говеда\" и ги заплашвала, че ще „изхвърчат от часа\". Бутнала едно от момчетата и то се ударило в стената, на момиче дръпнала силно ръката и му причинило болка. В заповедта е посочено, че госпожата се държала така и в други класове, случвало се да удря, обижда и скубе неведнъж свои възпитаници, също шестокласници. Самите деца чрез ученическия съвет написали жалба, както свидетелстват в съда, а тя била внесена при директорката от родители. Самата учителка обяснила, че не крещяла, а надвиквала класа, като сама определила обстановката като неспокойна и ненормална. В обясненията си написала, че използвала израза „Извинете ме, но се държите като говеда\" за ученици, направили нещата нетърпими. Дръпнала ръката на девойка, за да не се увлича от лошия пример на другите, а за друго момиче твърди, че то я обиждало, а майка му се държала безочливо. Оспорваната заповед е наложена на 10 януари миналата година от директорката на учебното заведение и е обжалвана пред Районния съд с мотива, че школската ръководителка не е направила необходимото, за да докаже вина, и не показала жалбите от деца и родители. Така наказаната била лишена от възможност да се защити. Не били проведени и срещи с недоволните за изясняване на обстоятелствата, а така не били изпълнени изискванията на Кодекса на труда. Магистратите на първа инстанция отменят заповедта като немотивирана. Окръжният съд обаче посочва, че в исковата молба липсва оплакване за мотивите, а съдът е длъжен да се съобрази с параметрите й, не може да я „дописва\". Грубото отношение и обидните квалификации, за които учениците свидетелстват, са им причинили освен физическа болка (дърпане на уши, скубане, бутане, дърпане и т.н.) и основателен страх и боязън от следващо подобно посегателство (учениците инстинктивно си крият ушите, когато учителката приближава), което сочи и на нанесена психическа травма, посочват в мотивите си окръжните магистрати. Те определят нарушенията на правата на децата като тежки по своя характер и вредно въздействие. Наказанието е оставено в сила, а учителката – осъдена да плати на училището разноските за две инстанции – общо 625 лева.", "date": "2018.03.13", "title": "Наказват дисциплинарно учителка след жалба на ученици, че им дърпа ушите"}
{"url": "http://standartnews.com/balgariya/prezidentat_patriarh_kiril_beshe_vavlechen_v_politicheska_rezhisura-369282.html", "text": "Посрещнахме негово светейшество патриарх Кирил като духовен водач, той избра да си тръгне като политик. Това каза пред журналисти в Пловдив президентът Румен Радев във връзка със срещата си с руския патриарх. „Аз съм не само президент, аз съм и християнин, затова не вярвам, че неговата цел е била да всее разкол между нашите народи\", каза президентът. По думите му остава въпросът кой се опита да похити общият ни празник за нашето освобождение и да го превърне в повод за разделение и кой експлоатира кризата в нашите отношения. „Твърдо мога да кажа, че нашата признателност към Русия е тази на свободни хора, които помнят и уважават своята история, но нашата благодарност не е за сметка на нашето достойнство\", добави Румен Радев. По думите му той е отстоял твърдо и ясно тази позиция и по категоричен начин пред българския патриарх и уважавани български митрополити, които са били на срещата. „Като президент няма да ставам заложник на емоциите, а ще работя за възраждането на българо-руските отношения, които други съсипваха в продължение на години и продължават да го правят. Затова предпочитам от тази среща и от това посещение да запазя спомена за хилядите българи на Шипка и за съслужението за нашето Освобождение\", коментира Румен Радев. Попитан кого има предвид, когато казва, че някои се опитват да съсипват отношенията ни с Русия, Радев отговори, че истерични политикани, демогози и платени анализатори има и в Русия, и в България. „Има среди, които наистина експлоатират кризата в нашите отношения и нямат интерес тя да бъде преодоляна\", добави президентът. „Тук става въпрос за политическа режисура и вярвам, че руският патриарх е бил въвлечен в нея, но аз съм убеден, че Москва ще осмисли случилото се\", посочи президентът Румен Радев.", "date": "2018.03.13", "title": "Президентът: Патриарх Кирил беше въвлечен в политическа режисура"}
