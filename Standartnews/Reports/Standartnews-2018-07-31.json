{"url": "http://standartnews.com/mneniya/domashnoto_nasilie_mozhe_da_se_bori_bez_konventsiya-374229.html", "text": "    - Още от началото на този дебат, който се породи през януари, апелирах за това да го вкараме в някакви правни рамки и да не се ожесточават страстите. Защото ми се струва, че дебатът на моменти имаше по-скоро емоционален, отколкото рационален заряд. Първо трябваше да се попита Конституционния съд, да се види дали има текстове в конвенцията, които противоречат на Конституцията. Като си каже думата КС, решението на съда се изпълнява. То може да се коментира, но задължително се изпълнява. И ако КС приеме, че има напрежение между текстовете на Конституцията и на конвенцията, просто очевидно е, че тя не може да бъде ратифицирана. Освен в случаите, когато тези текстове, които са неприемливи за нашия конституционен ред, по тях не може парламентът да направи резерви при самата ратификация. Лошото е, че конвенцията е изградена така като нормативна структура, че тя не допуска да се правят резерви по именно онези текстове, по които КС прие, че има несъвместимост между нашите конституционни принципи и ценности и текста на конвенцията. - Единственото нещо, което може да направи парламентът, в момента е да не ратифицира конвенцията, освен, ако не иска първо да измени Конституцията. Но все си мисля, че в 44-о Народно събрание няма такива политически смелчаци, които да поискат да изменят основния ни закон. Така че оставя другият вариант- ние да не ратифицираме Конвенцията. - Правните последици са такива, що се отнася до парламента. Но в същото време не трябва да заблуждаваме българската общественост и да казваме - край, ние не ратифицираме Конвенцията, с което ние едва ли не казваме- да, разбира се, ние приемаме домашното насилие за нещо обичайно и нещо, което може да бъде възприемано. Не, не е така. Просто не трябва да се драматизира. Причините за това могат да бъдат търсени, могат да бъдат анализирани, но след като не можем да ратифицираме конвенцията, това не означава,  че не можем да покрием нейните стандарти така, че заложените в нея цели да бъдат постигнати. Ние можем да го направим със средствата на нашето вътрешно законодателство, с политиките, които изпълнителната власт ще предприема, с особената защита въз основа на закона , която съдебната власт ще даде именно с оглед на това да се справим с домашното насилие, да въведем една реална превенция. Това предстои като задача. Ние някои неща сме се опитали да ги направим и сме ги направили, но може би това не е достатъчно и ще продължим нататък. Нищо толкова драматично не се е случило. - Най-важният аргумент е това, че Истанбулската конвенция напуска идеята и философията за биологичния характер на пола, т.е. биологичния пол, а въвежда т.нар. социален пол- понятието \"джендър\", за който няма единно становище от гледна точка на неговото съдържание и което в българския текст, който трябваше да бъде ратифициран, се превежда като \"социален пол\". Както и член 4 параграф 3-и , в който се говори за т.нар \"джендър идентити\", т.е. идентичност, основана на пола или полова самоидентификация на индивида. Точно тези понятия влизат в противоречие с правните понятия, с които  борави българската Конституция, и то не само  действащата в момента, а и всички предишни три български конституции. Тъй като по силата на православната традиция и нашият конституционен законодател винаги е възприемал пола, що се отнася до човека, до мъж и жена, т.е. биологичният пол. И затова нашият текст в член 46-и казва: \"Бракът е доброволен съюз между мъж и жена\". По-нататък казва: \"Жената-майка се ползва с особена закрила\" и т.н. И цялата ни правна система е основана именно на това разбиране за пола като биологически детерминиран и сведен до това- мъж и жена. И никъде в нашето законодателство не се възприема идеята,че всеки индивид може да се самоидентифицира  с друг пол, от този, който му е биологично отреден, тъй като полът се определя още в момента на зачатието и се предопределя от хромозомите. В науката няма две мнения по този въпрос- имам предвид в биологията и в медицината. И нашата Конституция, законодателство и цялата ни правна система стоят върху това разбиране. Ако може да се наложи друго разбиране, то би  трябвало то първо да бъде изменена Конституцията. Но това съвсем не означава, че едно лице, на базата на своята сексуална самоидентификация, се възприема като друг, различен от този, който му е предопределила природата, или Господ, това не означава, че ние това лице ще го репресираме и няма да признаваме неговите конституционни права. Напротив. Неговите права могат да бъдат защитени, но това е друг въпрос, въпрос на по-нататъшно законодателство. Но в момента текстовете на Истанбулската конвенция влизат в противоречие с разбирането на конституционния законодател. И това се констатира от Конституционния съд. - Конвенцията може да е важен приоритет на част от европейския политически елит, но хайде сега,  Съветът на Европа, макар и да е свързан с Европейския съюз, не е ЕС. Съветът на Европа се повява като първата европейска интеграция, която предхожда Европейския съюз.  Да, вярно е, че всички права,  която Европейската конвенция за защита на правата на човека и основните свободи, залягат в основата на разбирането за общност на европейските нации, основана върху зачитането и защитата на човешките права, Хартата за правата на гражданите в ЕС, това всичко го разбирам. Но да смятаме, че едва ли не нератифицирането на конвенцията поставя под  въпрос членството на България в ЕС, ей, Бога ми, това малко преминава границите. Често пъти, когато искаме да наложим нещо във вътрешнополитически план, казваме:  ами \"началниците\" от ЕС ни наредиха и ние трябва да се съобразим. Струва ми се, че в този случай показахме гръбнак и подобно на други европейски държави казахме, че нашата конституционна идентичност трябва да бъде зачитана, още повече, че ЕС е съюз между равноправни национални държави и структурите му зачитат националната идентичност, включително и конституционната идентичност на страните, които членуват в този съюз. - Без да изпадам в излишна еуфория-  да, може да се приеме, че е историческо. Можем да поздрави Конституционния съд с това решение. - Трябваше да се реши един предварителен въпрос-да отделим спорното от безспорното. Безспорното е, че не може да търпим насилие над жени, не може да го толерираме и следва да водим борба с него. На следващо място - да видим кои са адекватните форми, методи  и средства за борба с това насилие. Т.е. да се обединим по онова, по което нямаме никакви спорове и да видим кое е спорното и да видим как бихме могли да излезем от тази ситуация. И струва ми се, че с решението на КС ние излязохме от ситуацията. И излязохме с достойнство, при това, базирайки се на принципа на правовата държава", "date": "2018.07.30", "title": "Домашното насилие може да се бори без конвенция"}
{"url": "http://standartnews.com/lyubopitno/nayprodavanite_suv_modeli_prez_2018-374205.html", "text": "Πpeз пъpвитe пeт мeceцa нa 2018 в cвeтa ca пpoдaдeни 13,2 млн. aвтoмoбилa в ЅUV ceгмeнтa, ĸoeтo пpeдcтaвлявa 34,4% oт oбщитe нoви peaлизaции нa лeĸи aвтoмoбили нa cвeтoвния пaзap. Статистическите данни на агенция focus2move разкриват, че сегментът на SUV-моделите продължава да записва бурен ръст на продажбите в глобален мащаб, като отнема пазарните дялове на традиционните хечове, комбита и седани. Πoвeчe oт пoлoвинaтa oт пpодажбите на SUV модели (57,2%) ce пaдaт нa aвтoмoбили, ĸoитo ca oт ceгмeнт С (дължинa oт 4,2 дo 4,5 мeтpa). Следват по-големите машини от D-клас – 35,2, докато тези от B-клас имат само 5%, но при тях ръстът за тази година е най-голям – 18%. Япoнcĸият мoдeл Тоуоtа RАV4 зaпaзи титлaтa зa нaй-пpoдaвaн ĸpocoyвъp нa cвeтoвния пaзap пpeз пъpвитe пeт мeceцa нa 2018 гoдинa. Зa пepиoдa oт янyapи дo ĸpaя нa мaй oт тoзи ЅUV aвтoмoбил ca пpoдaдeни 335 128 бpoйĸи, ĸoeтo e c 7,8% пoвeчe в cpaвнeниe гoдинa пo-paнo. Toвa пoĸaзвaт дaннитe нa fосuѕ2mоvе. През 2025 г. „Тойота\" спира колите с бензинови и дизелови двигатели Ha втopo мяcтo c нeзнaчитeлнa paзлиĸa e Vоlkѕwаgеn Тіguаn, oт ĸoйтo ca peaлизиpaни 332 185 eдиници - 13,7% пoвeчe в cpaвнeниe cъc cъщия пepиoд нa 2017 гoдинa. Tpeтaтa пoзиция e зa Ноndа СR-V, чиитo нoви peaлизaции ca нaмaлeли cъc 7.3% - дo 275 476 aвтoмoбилa. Πo-нaтaтъĸ ce нapeждa Нуundаі Тuсѕоn c пoĸaзaтeл 235 789 пpoдaдeни aвтoмoбилa (-0.1%). Πъpвaтa пeтицa зaтвapя Nіѕѕаn Qаѕhqаі c 224 788 нoви пpoдaжби (+ 5.2%). B дeceтĸaтa нa нaй-пoпyляpнитe ĸpocoyвъpи пpeз 2018 влизaт oщe: Grеаt Wаll НАVАL 6 (200 964 eд., + 4,8%)., Маzdа СХ-5 (198 136 бpoя, + 22,6%.), Nіѕѕаn Rоguе / Х-Тrаіl (197 255 aвтoмoбилa, + 8,2%), Кіа Ѕроrtаgе (192 773 бpoя, 7,5%) и Ваојun 510 (189 709 бpoя, + 162,8%).", "date": "2018.07.30", "title": "Най-продаваните SUV модели през 2018"}
{"url": "http://standartnews.com/svyat/referendumat_za_novoto_ime_na_makedoniya_shte_bade_na_30_septemvri-374220.html", "text": "С 68 гласа „за\" депутатите в македонския парламент приеха предложението референдумът за името на страната да бъде на 30 септември. Тогава гражданите ще трябва да отговарят на въпроса \"Подкрепяте ли за членство в НАТО и ЕС чрез приемане на договора между Македония и Гърция?\". В гласуването не участваха представителите на опозиционната ВМРО-ДПМНЕ. Те излязоха от залата след като депутатът им Никола Мицевски заяви, че въпросът е манипулативен, непрецизен и многозначен. Според Мицевски, тъй като допитването е консултативно, резултатите от него могат да бъдат тълкувани по различен начин. Допреди приемането на решението представителите на управляващите социалдемократи и тези на партиите на етническите албанци ДСИ и Беса бяха събрали подписи. По-рано новият състав на Държавната избирателна комисия положи клетва. Същевременно премиерът Зоран Заев призова опозицията от ВМРО-ДПМНЕ да се присъедини към предложението за референдума и призове привържениците си да участват в запитването. \"Дори без гласовете на ВМРО инициативата за референдума ще бъде внесена\", заяви преди гласуването депутатът от управляващите социалдемократи Мухамед Зекири.", "date": "2018.07.30", "title": "Референдумът за новото име на Македония ще бъде на 30 септември"}
{"url": "http://standartnews.com/svyat/shtastliv_dyado_i_sladka_vnuchka_tramp_siyae_v_kompaniyata_na_malkata_arabela_-374204.html", "text": "Американският президент Доналд Тръмп рядко показва топлата страна на сърцето си. Той обаче не може да скрие щастливата си усмивка, когато е в компанията на внучката си Арабела. Двамата бяха заснети пред Белия дом, кацайки с хеликоптер от Ню Джърси. Щастливият дядо не пускаше ръката на малката си внучка, с която многократно е споделял, че се гордее. Зад тях пък бяха дъщеря му Иванка, придружавана от съпруга и другите си две деца. Арабела се превърна в любимка на хора от цял свят, а най-вече на китайците. Момиченцето владее мандарин, а нейната майка постоянно демонстрира знанията ѝ в социалните мрежи. Преди време Арабела усмихна света със своята мечта – да стане морски пехотинец. Смята се, че в семейство Тръмп няма мързеливци. Затова и се възлагат големи надежди на момичето. Смята се, че някой ден то ще тръгне по стъпките на майка си и ще стане една от най-влиятелните и стилни бизнес дами в света.", "date": "2018.07.30", "title": "Щастлив дядо и сладка внучка: Тръмп сияе в компанията на малката Арабела"}
{"url": "http://standartnews.com/lyubopitno/razkriha_kolko_dni_prodalzhava_idealnata_otpuska-374193.html", "text": "Финландски специалисти изчислиха, че идеалната отпуска, за да може човек да се избави от стреса в офиса, е между 8 и 11 дни, пише в. \"Метро\". Екип от университета в Тампере отбелязва, че ако се откъснем от работното си място за ден-два, това време е прекалено малко, за да може човек да се \"изключи\" от работния си режим. Ако отпуската ни е над две седмици, тогава пък се получава обратният ефект. Служителите започват да се тревожат за натрупалата им се в офиса работа и как ще могат да се справят с нея. Така че идеалната продължителност на почивката, която да не предизвика у нас стрес, породен от работата, трябва да е между 8 и 11 дни. Според финландските учени здравословното и психическото ни състояние рязко се подобряват след началото на отпуската ни, като кулминацията настъпва на осмия ваканционен ден.", "date": "2018.07.30", "title": "Разкриха колко дни продължава идеалната отпуска"}
{"url": "http://standartnews.com/sport/tsska_moli_uefa_da_oprosti_bodurov-374231.html", "text": "Ръководството на ЦСКА-София ще обжалва пред УЕФА наказанието от три мача за капитана Николай Бодуров. Същата санкция за мелето след края на мача с \"Рига\" в Латвия отнесе и Кристиян Малинов. Двамата получиха директни червени картони, както и двама играчи на домакините за ръкопашна схватка извън терена.\" Във видеоматериалите, които бяха разпространени, не се вижда провинение на Бодуров. Поради тази причина вярваме, че УЕФА ще санкция\", обявиха от \"Армията\". Треньорът Нестор Ел Маестро се надява да може да ползва своя основен защитник в задаващия се тежък сблъсък срещу датския гранд \"Копенхаген\" в следващия кръг на Лига Европа. \"Червените\" се смятат за сигурни за него след като удариха \"Адмира Вакер\" с 3:0 у дома. \"Все още не съм започнал да уча български, не съм намерил учител. Имам много мачове, но разбирам почти всичко на български\", заяви пък Ел Маестро след неделния успех на ЦСКА над \"Витоша\" (Бистрица) с 2:0. \"Армейците\" прекършиха селския си съперник с бързи попадения на Тиаго Родригес (10') и Рубен Пинто(17'). „Тези мачове са трудни до първия гол. 2:0 в началото и всичко беше под наш контрол. Не си почивахме, бяхме внимателни\", коментира сърбинът Ел Маестро. Поне 1000 привърженици се очаква да викат за отбора на реванша в Австрия, твърди \"Тема спорт\". В момента се организира екскурзия от клуба и \"Сектор Г\", но отделно стотици фенове вече са планирали да пътуват самостоятелно. Освен това във Виена и околностите живеят доста българи и част от тях също ще подкрепят ЦСКА.", "date": "2018.07.30", "title": "ЦСКА моли УЕФА да опрости Бодуров"}
{"url": "http://standartnews.com/kultura/martin_denev_na_bali_svirya_zalezi-374213.html", "text": "    *  --------------------------------------- - Аз съм от Пловдив. Роден съм във Видин, но никога не съм живял там. Заминах от България през далечната 1991-а, оттогава се връщам само за ваканции. На Бали дойдох след повече от 15 години живот в Холандия, където учих, с прекъсвания за по около година живот в Щатите и после на Карибите. Бях любопитен да разбера какво е да живееш в Азия, отделно отношенията ни с Холандия се бяха изчерпали. Последните години в Европа ми се струваше, че тичам в кръг и ми трябваше нещо ново, нови предизвикателства и старт на чисто. Вече бях ходил няколко пъти до Индонезия и Бали, бях свирил в Джакарта два периода за по няколко месеца, \"Demajors\" издаваше моята музика, а това е най-интересният и уважаван инди лейбъл в страната. Покрай тях свирих на най-големите фестивали в Индонезия - \"Java Jazz\", кoйто е един от най-мащабните и в света, \"Soulnation\", \"JGTC\", \"Soundrenaline\"... Така че Индонезия беше логичен избор. Приятелката ми не искаше и да чуе обаче за живот в Джакарта и тя предложи да се пробваме на Бали. Живееш на тропически остров, по джапанки, с шарени хора от цял свят и динамична сцена. Дадохме си година за проба - на теория, защото на практика нямаше как да издържим финансово цяла година, ако не станат нещата. И ето ме седем 7 по-късно, със син, роден тук и живот \"на газ\". - В различни периоди на различни места, затова и се местя. Местата и хората се развиват и променят непрестанно. Когато заминах навремето за Холандия, все едно попаднах в епизод на \"Междузвездни войни\". Отворени и освободени хора от всякакви раси, говорещи по много езици, пътували по света. Беше период на рейв партита, ръцете горе и йу-ху. Холандия по онова време беше образец за толерантност, либералност и свобода. После като ми стана дъждовно, се появиха Карибите и маняна концепцията. Щатите изскочиха като опция точно когато не знаех накъде и как. Изобщо - всичко се случва, когато трябва, ако се оставиш да ти се случи. Сега се чувствам най-добре на Бали. Докога, времето ще покаже. - Израснах с майка ми и сестра ми. Майка ми работеше с книги и у нас беше пълно. Нямахме телевизор, или в периодите, в които имахме, той беше обикновено повреден и служеше за поставка за саксии или други вещи. Така че четях. Жадно и с настървение - класици, американска литература, Хемингуей, Фитцджералд, Стайнбек, европейци, руснаци, всичко. По соца имаше учудващо добра селекция, сега си давам сметка, а и майка ми носеше вкъщи избрани четива. Четях и си мечтаех, тогава пътуване тук и там по света изглеждаше почти налудничаво. - В момента чета \"God's Dust\" на Иън Бурума, това е едно изследване на страните от Югоизточна Азия - Тайланд, Бирма, Филипините и т.н, което е много лично и не претендира за документалност. Интересното е, че книгата е писана през 1989-а, но е абсолютно актуална. Преди това прочетох \"Swing Time\" на Зейди Смит, препоръчвам, замисли ме много. Иска ми се да препрочета наново много от нещата, които четох като тийнейджър, с нов поглед. Един ден, ако имам време... - Следващите места в списъка ми са Бразилия и Южна Африка. Защото не съм бил и са ми интересни. - В различни дни имам различно мнение. За хората - все едно да обясниш хората по света, има всякакви. Но все пак тук е пълно с чужденци, авантюристи, бягащи от познатото, понякога и от себе си. Много светове съществуват паралелно и често се оплитат, все пак сме си нагъсто и се мешаме - щем, не щем. Моят живот е интензивен и дните прехвърчат бързо, други хора го карат по-лежерно. Но е топло, слънчево и това се отразява неминуемо на цялостната нагласа. Като цяло, животът е относително спокоен и можеш да бъдеш каквото си поискаш. И хората се усмихват, това е в културата на индонезийците и чужденците го прихващат. \"Въоръжен с усмивка\" е една от най-любимите ми фрази, така минах през няколко десетилетия и няколко континента. - Сцената се разви неимоверно последните години. Появиха се нови места, където се насърчава творчеството и се свири собствена музика, а не кавъри или архаичен джаз. Много музиканти от Джакарта се преместиха на Бали, неиздържащи трафика, хаоса и блъсканицата, и летвата се вдигна сериозно. Отделно се появиха много музиканти от Европа и внесоха допълнително разнообразие - и стилово, и чисто като вибрация. Има конкуренция, което е здравословно. Разни продуценти решават да заживеят на Бали заради лайфстайла и творят оттук. Изобщо Бали се очерта като една музикална Мека и по отношение на вариация и текучество, бих казал, че е една от най-интересните сцени на Азия. За диджей сцена да не говорим, може би след Ибиса и Берлин, Бали е в Топ 3. Всеки иска да свири на Бали. Все пак аз работя за две от местата, от които тази сцена зависи, така че давам и собствения си скромен принос. Аз работя като музикален директор на \"Rоck Bar\" (\"rock\" от скала, а не музикалния стил) и каним имена като Norman Jay, Opolopo и DJ Spinna. Когато започнах там преди повече от четири години, капацитетът му беше 300 места, сега е 1000 места и е пълно по шевовете всеки ден, без значение дали е понеделник или събота. Отделно съм един от резидентите на \"КuDeTa\", което е другият емблематичен бийч клуб на Бали. Toй съществува вече 18 години, има собствено седмично радио предаване, което се излъчва в 70 страни с официално 6 милиона слушатели на седмица. Издават собствени компилации, а листа с музиканти и диджеи, които са свирили в \"КuDeTa\", е километричен. - Да, свиря доста, все пак съм музикант на първо място, а на второ - продуцент. Имам няколко проекта – \"Manga MD\", който е лайв бенд; \"Manga Electrika\", където използвам повече електроника, бийтове, лупове. И \"Martinez L'Amour Y sus Amigos Importantes\", който е латино бенд. Отделно в \"КuDeTa\" отговарям за лайв програмата и организирам формацията за артистите, които каним. Тук съм свирил с невероятни певци от рода на Sharlene Hector (\"Basement Jaxx\"), Hedi Vogel (\"Cinematic Orchestra\"), Tawiah (Марк Ронсън), Colonel Red, Laura Jackson, Louie Austin и т.н. - Аз не свиря по нощите, този период е зад гърба ми. Свиря в нощни клубове само като пътувам извън Бали, например \"Soap\" (Сеул), \"BeWave\" (Токио), \"Lola\" (Шанхай). Но на Бали свиря предимно залези, това ми е любимият сет. Тук трябва да обясня нещо - залезът е институция на Бали. Хората си правят срещи, за да гледат залеза. Залезите в КuDeTa и Rоck Bar са легендарни. Колко професии изискват да провериш преди работа в колко часа точно залязва Слънцето - 6:13 или 6:17? Да си подготвиш парчето за залез и да изградиш целия сет до този момент. Да свириш, гледайки това огромно оранжево кълбо как потъва в Индийския океан. Усещането как няколкостотин души онемяват за няколко секунди и настава тишина. Тези моменти са магически и за съжаление не се случват всеки ден. Тук сме свидетели на едни от най-красивите залези на планетата. За щастие, майка ми и сестра ми попаднаха на един от \"специалните\" и усетиха тая магия, за което съм благодарен. Пърформънс със Слънцето в главната роля. - Сцената и пътуванията със сина ми. - Че не прекарах повече време със семейството си през всички тези години, както би ми се искало. Важните неща. Напоследък гледам да наваксам, но... - Много са. Може би едно пътешествие с камили в пустинята Тар в Раджастан, където на събуждане се оказа, че камилите са избягали в Пакистан. Или едно тридневно пътешествие с влак през Индия, където седяхме до прозореца и наблюдавахме по коридора едно изумително тридневно представление от хора, животни, феерия от цветове и характери. Няма такъв театър, който да се сравни с влак в Индия. Пробване наред на най-странни храни в Китай. Счупване на руля и въртене в кръг до безкрай в една лодка навътре в морето до Флорес. Прекарване на цяла нощ съвсем сам в затвореното летище на Каракас заради изпускане на самолет и непритежание на виза. Няколко депортации, арести. Шарен народ. Списъкът е дълъг. - Свирене на платноходка до Аруба, където при всяко рязко завъртане на платното, целият бенд трябва да клекне много бързо, иначе рискуваш изхвърляне в морето. Свирене на парти, където от инструментите и микрофоните те хваща ток и след 5 минути целият бенд просто скочи с дрехите в басейна и се включи в празненството. Масов бой между холандци морски пехотинци и местни тъмнокожи на Нова година в Кюрасао, на който продължаваш автоматически да свириш, като в уестърн. Пак са много... - Гледам да прекарвам колкото мога време със сина ми. Сутрините са най-любимата ми част от деня и искам да съм свеж, за да мога да се занимавам с него, преди да го заведа на детска градина. Другото е правене на музика. Но аз казвам: \"Добре, че трябва да работя, за да мога да си почина\". Сложа ли слушалките или седна пред клавишите, се успокоявам директно и всичко си идва на място. Пътят до там може да е изморителен понякога. - Част от работата ми е да слушам музика, всякаква. Сетовете ми са много еклектични, отделно слушам подкасти, сетове на други хора. Но напоследък много обичам тишината. Enjoy the silence. - Кое парче от тази година задължително всеки трябва да чуе? - Всяка музика, която чуваш за пръв път, е нова. Без значение дали е направена снощи или преди 30 години. Тия дни например ми е любимо \"Demais\" на Azymuth, което е старо. Ако трябва да спомена ново, Azteka - \"Wondering\" (Opolopo remix) или Izo FitzRoy - \"Hope You Can Wait\" (Hot Toddy Dub). Но тези просто са ми пресни. - \"High Life\" на Detroit Swindle. Изненадващо различен и свеж. - Работя над нов албум с Manga MD и различни певци, базирани на Бали. - Синът ми вече е на четири години. Станах по-отговорен и по-фокусиран. Гледам да не се занимавам с глупости и да не си губя времето. Ставам рано и целият ми режим се измести. Нощния живот се сведе до минимум и станах по-продуктивен. И гледам много детски филми и програми, строя Лего и разглеждам книжки с динозаври. Смея се повече. - Напоследък пътувам често до България, последно бях януари и сега се прибирам за няколко дена в края на август. Виждам се с приятели, отивам до планината, семейни вечери, такива неща. - Никакво парти, заминавам след ден за Сумба, един див остров на два часа полет на югоизток от Бали за една седмица сърф камп. На края на света. Поздрави на родината! \"Nice is contagious\".", "date": "2018.07.30", "title": "Мартин Денев: На Бали свиря залези"}
{"url": "http://standartnews.com/lyubopitno/12_lyubopitni_fakta_ot_sveta_na_tehnologiite-374203.html", "text": "Технологиите вече са неизменна част от нашето ежедневие. Но знаем всичко, свързано с тях? Канълът one min tech представя 12 интересни и любопитни факта от света на технологиите. 1. През 2004г символът @ бива регистриран в морзовата азбука. 2. Първият регистриран домейн е www.symbolics.com.  Това се случва на 15.03.1985 г. 3. Антъни Греко е първият човек, който е бил арестуван за изпращане на спам съобщения през 2005 г. интернет 4. Всички комбинации от aaa.com до zzz.com вече отдавна за изкупени. 5. В ebay на всяка секунда се извършват транзакции на стойност  680 $. 6. Домейнът на www.youtube.com е регистриран на 14.02.2005 г. 7. В \"Амазон\" са продават повече книги, отколкото са напечатани. 8. Доказано е, че хората четат с около 10% по-бавно от екран, отколкото от хартиен носител. 9. Името на операционната система Ubuntu Linux идва от африкански език и в груб превод означава: \"Аз съм себе си заради теб\" 10. 86% от хората се опитват да пъхнат USB кабела си наобратно. 11. Програмата Skype е забранена за ползване в Китай. 12. Създателите на формата PNG първоначално са искали да се произнася като \"ping\".", "date": "2018.07.30", "title": "12 любопитни факта от света на технологиите"}
{"url": "http://standartnews.com/mneniya/day_babo_oganche_za_kulturen_pametnik-374226.html", "text": "  Върху изгорелите преди два дни царски конюшни се изля туба с мастило. Туба с пиксели в интернет. А може би и туба с бензин. Да запалиш покрива на паметник на културата, който още не е станал паметник на културата, е най-лесният начин да го превърнеш в потенциален мол, офис сграда или каквото се сетиш. Стига да намериш правилния клошар или наркоман, върху който да падне подозрението, че именно той е подпалил сградата. Херостратовци  у нас дал Бог, нека само да си спомним тютюневите складове в Пловдив. След това отговорните фактори за поредния изгорял паметник на културата че той трябвало да се включи в списъка на паметниците още преди две години, че общината препоръчала на министерството обектът да стане паметник на културата, ама той някак си не станал паметник. В детството ми майка ми имаше къща, която бе част от архитектурен резерват в Трявна, въпреки че сама по себе си не бе културен паметник. Не ни позволяваха да теглим една боя по фасадата, без да питаме общината, за да не развалим  общия облик на архитектурния резерват. Самата община се грижеше за поддръжката й. Как пък сега за сгради, които са част от архитектурното ни и историческо наследство, внезапно се нароиха прекалено много Херостратовци? Защо, ако общината действително е поискала от културния министър тази сграда да бъде призната като паметник на културата, процедурата се точи с години, докато накрая някой си е поиграл на \"Дай, бабо, огънче\"? Колко време е необходимо, за да може един чиновник да облече една сграда в необходимия и статут? на статуса ? Отсега е ясно какво се е случило в конюшните - клошар, заспал в сградата със запалена цигара, който ще бъде обвинен и след това благополучно оневинен от Български хелзинкски комитет, така че виновни няма да има. Вариант две - късо съединение на таван, където няма ток. За вариант три всички си мислят, но вероятно държавата все пак няма да позволи построяването на офис сграда на това място, след като скандалът стана прекалено публичен. Ако го позволи, вече ще е наглост. Ако новият собственик възстанови сградата в същия й вид и държавата го принуди да направи това, може и да повярваме, че е правова. Макар че \"А дано, ама надали\". Херостратовци в България в момента има във всички сектори - ако не палят, за да вдигнат нещо ново на мястото на законен архитектурен обект, убиват козички под претекст, че са чумави или извиват ръцете на майки на деца с увреждания. В същото време хората, които се занимават с изкуство, карат на подаяния, а къщата, в която е живял Христо Смирненски почти се е сринала (а и защо да я поддържаме, къщите на комунисти не са културни паметници). Дали и в нея не дреме един потенциален мол?", "date": "2018.07.30", "title": "Дай, бабо, огънче за културен паметник"}
{"url": "http://standartnews.com/svyat/pozharite_v_gartsiya__naysmartonosnite_ot_poveche_ot_vek-374192.html", "text": "91 души са жертвите на горските пожари в Гърция миналата седмица, които обхванаха и населени места в областта Атика. Изчезналите по данни на властите са 25 човека, предадоха Франс прес и Асошиейтед прес. Базата данни на брюкселския Център за изследвания на епидемиологията на бедствията сочи, че пожарите в Гърция, пламнали на 23 юли, са най-смъртоносните в Европа от 1900 г., отбелязва АП. Сред загиналите има все още неизвестен брой деца, както и четирима чужденци - ирландец, който е бил на сватбено пътешествие, майка полякиня и синът й, и белгиец, чиято дъщеря е спасена. Споровете за управлението при кризата с пожарите се разгоряха с нова сила в неделя - дясната и центристката опозиция обвиниха правителството, че първоначално е прикрило броя на човешките жертви, посочва АФП. Десетки доброволци гмуркачи, някои от тях бивши \"тюлени\" от военноморските сили, продължиха и вчера да търсят тела в морето край най-пострадалото селище Мати. Пожарникарите продължават да търсят причините за бедствието, а според правителството най-вероятно пожарите са криминални. Според в. \"Катимерини\" в предварителния доклад на следствието се говори за престъпна небрежност на жител в района, който запалил сухи листа и клони, посочва АФП.", "date": "2018.07.30", "title": "Пожарите в Гърция - най-смъртоносните от повече от век"}
{"url": "http://standartnews.com/svyat/arestuvaha_mazh_za_pozharite_v_atina-374202.html", "text": "В Гърция бе задържан 65-годишен мъж, за когото се предполага, че е основният виновник за унищожителните пожари край Атина, при които загинаха 91 души. Разследващите са разпитали деветима души, които са потвърдили, че арестуваният е основният виновник за пожарите. Ако има достатъчно доказателства срещу него, ще бъде повдигнато обвинение, съобщиха властите в Атина, цитирани от БГНЕС. Местната телевизия \"Скай\" съобщи, че задържаният е запалил сухи тревни площи в района на Дао Пентели, но поради силните ветрове пожарът много бързо е обхванал огромни територии. Той се опитал да прикрие следите от престъплението си с вода. Според неговите съседи 65-годишният мъж често е палил сухи листа и клони в Дао Пентели. В предварителния доклад на следствието се говори за престъпна небрежност на жител в района, който запалил сухи листа и клони. По данни на брюкселския Център за изследване на причините за бедствията, това е най-смъртоносният пожар в Европа от 1900 г.Състоянието на част от пострадалите продължава да е критично. Миналият понеделник, 23 юли, в района на гръцката столица Атина едновременно възникнаха няколко мащабни пожара. Курортното градче Мати, разположено източно от гръцката столица, е почти изцяло изпепелено. В момента практически всички огнища на огнената стихия са ликвидирани. Властите изпитват големи затруднения с идентифицирането на загиналите, тъй като много от телата са обгорели до неузнаваемост. Гръцкият премиер Алексис Ципрас пое политическа отговорност за „най-тежките пожари в следвоенната история на Европа\". Ципрас направи това изявление на заседание на правителството, на което бяха разгледани въпросите, свързани с възстановяването на опустошените от огнената стихия райони.", "date": "2018.07.30", "title": "Арестуваха мъж за пожарите в Атина"}
{"url": "http://standartnews.com/sport/novo_nachalo_kristiano_ronaldo_pristigna_v_torino-374197.html", "text": "Стъпка по стъпка сагата с трансфера на Кристиано Роналдо в \"Ювентус\" се разплете, а вчера (29 юли) португалската футболна звезда кацна на италианска земя и е само въпрос на часове да проведе първата си тренировка с новия тим. Бившият футболист на \"Реал\" подписа с клуба преди месец, като се появи на базата на \"Юве\" само за медицински тестове, а след това се върна към семейната си почивка. Ваканцията обаче свърши и Роналдо е готов за нови подвизи на терена. Той пристигна в Торино с частния си самолет и приятелката си Джорджина. Двамата бяха пазени от солидна охрана на летището, а футболистът се появи в добро настроение и поздрави всички чакащи го. Компания отблизо му правеше синът му Матео, бавачка се грижеше за малката Ева, а самата Джорджина носеше най-малкото попълнение в семейството - Алана-Мартина. Шест джипа ескортираха футболиста при излизането му от летището. Очаква се той да се появи днес за първа тренировка на базата на \"Юве\".", "date": "2018.07.30", "title": "Ново начало: Кристиано Роналдо пристигна в Торино"}
{"url": "http://standartnews.com/biznes/hvanaha_252_banknoti_mente_naymnogo_sa_20levkite-374227.html", "text": "252 броя неистински бг банкноти са задържани за периода април-юни в Националния център за анализ на БНБ. Фалшификатите са циркулирали в паричното обращение. Спрямо първото тримесечие на 2018 г. фалшивите книжни пари са със 108 броя повече, съобщиха от БНБ. В общия брой на задържаните фалшиви банкноти най-голям е делът на купюрата от 20 лева (68,25%, спрямо 21,83% за 50 лв. и 8,33% - да 10 лева. Задържани са и четири броя фалшиви столевки, но не са хванати неистински банкноти от 2 и 5 лева. Подправените монети са общо 127 броя, от които 6 двулевки, 22 броя от 1 лев и 99 броя от 50 стотинки. В края на юни в обращение са 440,4 млн. броя банкноти, които са с 15,1 млн. броя, или с 3,54% повече в сравнение с края на март. За същия период общата им стойност нарасна с 3,41% (507,6 млн. лева), достигайки към 30 юни 15,375 млрд. лева. С най-голям дял (29,16%) е купюрата от 20 лева, а с най-малък дял (5,48%) - двулевовата банкнота.", "date": "2018.07.30", "title": "Хванаха 252 банкноти менте, най-много са 20-левките"}
{"url": "http://standartnews.com/biznes/inerkom_pusna_obzhalvane_sreshtu_zabranata_da_kupi_chez-374216.html", "text": "Регистрираната в България фирма „Инерком\" обжалва решението на Комисията за защита на конкуренцията (КЗК) да спре продажбата на ЧЕЗ на българската компания. Дружеството внесе своето възражение във Върховния административен съд, ден преди магистратите да излязат във ваканция. Антимонополната комисия забрани на \"Инерком\", която е собственост на Гинка Върбакова, да купи ЧЕЗ с мотив, че това ще доведе до нелоялна конкуренция на пазара на ток. От КЗК обосновават решението си с факта, че компанията купувач притежава слънчеви панели и купувайки доставчика на ток в Западна България ще бъде в по-благоприятна позиция от конкурентите си. \"Запознахме се внимателно с документа и детайлно анализирахме мотивите за негативното решение на антимонополния орган. Очакваме бързо и справедливо решение от страна на ВАС\", каза Милена Стоева, председател на Съвета на директорите на \"Инерком\". Само след ден започва едномесечната лятна ваканция на съда. В случай, че ВАС отхвърли жалбата тя може да бъде обжалвана още веднъж. Ако съдът я уважи, това не означава веднага одобрение на продажбата, а връщане на текста за ново произнасяне от КЗК по сделката. Без съгласие на антимонополистите продажбата не може да бъде завършена. По сделката с продажбата на ЧЕЗ трябва да се произнесе и Комисията за енергийно и водно регулиране. Ведомството обаче все още няма законови критерии, по които да го направи.", "date": "2018.07.30", "title": "Инерком пусна обжалване срещу забраната да купи ЧЕЗ"}
{"url": "http://standartnews.com/biznes/good_buy_telenor_hallo_kelner-374221.html", "text": "Европейската комисия даде зелена светлина на компанията на чешкия милиардер Петр Келнер - PPF Group NV, за придобиването на бизнеса на Telenor в България, Унгария, Черна гора и Сърбия. Сделките са били предадени за проверка за съответствие с правилата за защита на конкуренцията на 22 юни 2018 г. Решението е взето малко преди да изтече крайният срок за отговор - 27 юли. То е дадено без условия. Стойността на сделката е 2,8 милиарда евро. Тя бе обявена в края на март 2018 г. PPF ще придобие пълен контрол над \"Теленор България\" ЕАД, трите унгарски - Telenor Magyarország Zrt., Telenor Real Estate Hungary Zrt. и Telenor Common Operation Zrt., базираната в Черна гора Telenor d.o.o. Podgorica и сръбската Telenor d.o.o. Beograd. Освен мобилните оператори, се включва и доставчика на технологични услуги Telenor Common Operation. Компаниите имат общо над 9 млн. клиенти и около 3500 служители. \"Комисията установи, че предложената транзакция няма да създаде притеснения за конкуренцията\", се казва в официалното съобщение. В него се посочва, че компаниите работят в отделни територии и не припокриват дейността си в една държава. Цената на придобиването се равнява на 6.4 пъти печалбата на бизнесите на Telenor в ЦИЕ за 2017 г. Двете страни са се споразумели за разсрочено плащане на част от договорната цена, като 400 млн. евро от сумата ще бъдат изплатени на 4 вноски за период от 4 години. Продажбата ще донесе на норвежката компания, която оперира в региона от 25 г., печалба от над 316 млн. евро. Малко преди приключването на сделката за придобиване от страна на PPF, Telenor България се похвали с приходи от 175 млн. лева за второто тримесечие на тази година, което представлява ръст от 7,5% спрямо същия период на 2017 г. Печалбата преди данъци и амортизации (EBITDA) за периода нараства до 68 млн. лв. спрямо 63 млн. лева преди година, което представлява годишен ръст от 7,9%. Купувачът PPF Group е контролиран от Петр Келнер - един от най-богатите европейци и най-богатият човек в Източна Европа. Келнер поиска да купи и друга голяма българска компания - собственика на Нова телевизия \"Нова броудкастинг груп\", но Комисията за защита на конкуренцията забрани сделката. Келнер притежава богатство от около 16 млрд. долара, а групата му PPF управлява активи за над 35 млрд. евро в разнообразни сектори. Милиардерът развива бизнеси в Русия, Словакия, Китай, Румъния, САЩ, Франция, Виетнам и др. В телекомуникационния бизнес  PPF държи над 80% в O2 - най-големият оператор в Чехия и трети по размер в Словения с общо 7 млн. абонати.", "date": "2018.07.30", "title": "Good buy, Telenor, Hallo, Келнер"}
{"url": "http://standartnews.com/biznes/petr_kelner_mozhe_da_kupi_telenor_balgariya_s_blagosloviyata_na_evrokomisiyata-374217.html", "text": "Европейската комисия е дала одобрението си за придобиването на бизнеса на скандинавската група \"Теленор\" в България, Унгария, Черна гора и Сърбия от страна на холандската компания PPF Group N.V., контролирана от чешкия милиардер Петр Келнер. Сделките са предадени за проверка за съответствие с правилата за защита на конкуренцията на 22 юни 2018 г. и решението е взето малко преди да изтече крайният срок за отговор на 27 юли. Съобщението е разпространено в понеделник. Става дума за придобиване на пълен контрол над \"Теленор България\" ЕАД, трите унгарски - Telenor Magyarország Zrt., Telenor Real Estate Hungary Zrt. и Telenor Common Operation Zrt., базираната в Черна гора Telenor d.o.o. Podgorica и сръбската Telenor d.o.o. Beograd. В решението се посочва, че изброените компании на \"Теленор\" действат като мобилни оператори във въпросните държави. От името на едно от унгарските дружества се разбира, че то се занимава с управление на имоти, а Telenor Common Operation – с мрежите и IT бизнеса в района. \"Комисията установи, че предложената транзакция няма да предизвика проблеми с конкуренцията. Първо, няма да се увеличи хоризонталното припокриване, тъй като дейността на компаниите се извършва на различни територии, за което имат съответните телекомуникационни лицензи\", се казва в съобщението. В допълнение комисията заключава, че няма да има проблеми и с вертикалните връзки между пазарите на едро за международен роуминг на мобилни и фиксирани услуги, както и с продажбата на дребно за крайни потребители на мобилни и фиксирани телеком услуги в отделните държави. Сделката бе обявена през март и стойността ѝ е 2,8 млрд. евро. PPF се занимава изключително с инвестиционна дейност, а в Чехия и Словакия участва в телеком сектора чрез компанията си за портфейлни инвестиции O2 Czech Republic a.s.", "date": "2018.07.30", "title": "Петр Келнер може да купи Теленор България с благословията на Еврокомисията"}
{"url": "http://standartnews.com/biznes/otkrivat_trabata_za_tranzit_na_gaz_za_turtsiya_i_obratno-374224.html", "text": "\"Булгартрансгаз\" ЕАД ще пусне в експлоатация разширението на транзитния газопровод за Турция между стралджанските села Лозенец и Недялско. Откриването е на 3 август в присъствието на министъра на енергетиката Теменужка Петкова, изпълнителния директор на \"Булгартрансгаз\" ЕАД Владимир Малинов, представители на изпълнителя \"Главболгарстрой\". Поканени са премиерът Бойко Борисов и министърът на енергетиката и природните ресурси на Турция Фатих Дьонмез. Изграждането на 12-километровата отсечка от компресорна станция Лозенец до Недялско се реализира с цел повишаване на сигурността и капацитетните възможности на съществуващата транзитна газопреносна мрежа на \"Булгартрансгаз\". Възможностите за транзит ще се увеличат от 14 на 15,7 млрд. куб. м на година. Ще може и да се обърне потокът синьо гориво не само от България към Турция, но и от южната ни съседка насам.", "date": "2018.07.30", "title": "Откриват тръбата за транзит на газ за Турция и обратно"}
{"url": "http://standartnews.com/balgariya/dzhon_loutan_i_btr__peyat_na_panagyurtsi__za_denya_na_minyora-374228.html", "text": "Концерт на легендарния вокал на „Юрая Хийп\" Джон Лоутън и група Б.Т.Р. ще бъде подаръкът от „Асарел-Медет\"АД и партньорите на компанията в Деня на миньора за всички жители и гости на Панагюрище. Тази година бивши и настоящи работници и служители в медодобивното предприятие ще отбележат своя професионален и фирмен празник с традиционния си концерт на 25 август в курорта Панагюрски колонии. Програмата започва в 10,30 ч. с водосвет и празничен молебен за здраве и благополучие в църквата „Св. Иван Рилски\" в село Панагюрски колонии, която е дарение от „Асарел-Медет\"АД. Малко преди обяд Ути Бъчваров ще забърка вкусен курбан в казан, изработен от асарелска мед. Празничният концерт ще стартира в 11:30 часа с изпълненията на духов оркестър „Делчо Радивчев\". След това на сцената ще излязат мажоретният състав към Обединен детски комплекс-Панагюрище и самодейни танцови състави от региона. Почитателите на българската музика ще бъдат зарадвани с вечните хитове на Орлин Горанов, а тези на традиционния български фолклор с изпълненията на Северняшкия танцов ансамбъл. За най-младите ще пеят Поли Генова и дуетът Дони и Нети. Кулминацията на концерта ще бъде роклегендата от „Юрая Хийп\" – Джон Лоутън, който се очаква да излезе на сцената около 16 часа заедно с една от най-добрите български рок-групи Б.Т.Р. Звездата на Джон Лоутън изгрява в началото на 70-те години на миналия век, когато е вокалист на култовата германска рок-група „Lucifer's Friend\",  с която записва девет албума и привлича вниманието на големите имена в музиката. Логично, през 1977 г. Лоутън е сред певците, които са поканени на прослушване за мястото на Дейвид Байрън зад микрофона на „Юрая Хийп\". Лоутън впечатлява останалите от групата и преборва конкуренцията не на кого да е, а на самия Дейвид Ковърдейл. Следват три успешни албума и вечни хитове като „Free Me\", \"Wise Man\", \"Sympathy\", \"Come Back To Me\" и други. Водещи на празничния концерт ще бъдат Васил Драганов и Петьо Петков-Шайбата oт „Комиците\", които са подготвили и хумористични скечове. За улеснение на гостите са осигурени автобуси, които ще тръгват в 9 часа от Автогарата в Панагюрище, селата от общината и градовете Стрелча, Златица и Пирдоп. В обратна посока автобусите тръгват от село Панагюрски колонии в 17 часа.", "date": "2018.07.30", "title": "Джон Лоутън и Б.Т.Р.  пеят на панагюрци  за Деня на миньора"}
{"url": "http://standartnews.com/balgariya/roditeli_na_detsa_s_uvrezhdaniya_izlyazoha_na_protest_v_tsentara_na_sofiya_-374219.html", "text": "Родители и близки на хора с увреждания протестират в София под надслов „Системата ни убива ВСИЧКИ\". Родителите настояват за законови промени, които да гарантират достоен живот за децата им, съобщи Дарик. Стотици граждани се включиха в протеста, организиран от майките на деца с увреждания, които вече 2 месеца протестират с искания за адекватни промени в системата и политиките спрямо хората с увреждания. С традиционните черни знамена, с плакати с различни искания протестиращите тръгнаха от площада пред Народното събрание и стигнаха до площад „Независимост\". Под прозорците на Министерския съвет протестиращите майки ще поставят своите искания. Протестът се предвождаше от група гайдари, които дойдоха специално, за да подкрепят майките на децата с увреждания. Имаше и протестиращи срещу евтаназирането на овце и кози. Те искат оставката на директора на Българската агенция за безопасност на храните Дамян Илиев. Има и плакат, с който протестиращите настояват за референдум дали да бъде създадена публичен наказателен съд за българските политици. Иначе това, което обединява майките на деца с увреждания, са техните искания за реформа на сегашната система, така че хората с увреждания да водят нормален живот. Майките искат адекватна лична помощ, подходящи помощни средства, които да бъдат безплатни и да им се предоставят директно, вместо да им се дават пари, както и достъп до центрове с услуги, съобразени с различните увреждания. Полицейското присъствие в района на Министерския съвет е засилено. Протестът се очаква да продължи до 20:00 ч. Утре майките на деца с увреждания са поканени на среща при премиера Бойко Борисов.", "date": "2018.07.30", "title": "Родители на деца с увреждания излязоха на протест в центъра на София"}
{"url": "http://standartnews.com/balgariya/nad_500_dushi_arestuvani_pri_operatsiya_sreshtu_drogata_v_sofiya-374215.html", "text": "Специализирана полицейска операция е проведена в периода 13-23 юли от СДВР под ръководството на Софийска градска и Софийска районна прокуратура по линия наркотици. Задържани са 532 лица, проверени са 14 301 лица и 5679 различни по вид МПС, обяви на брифинг градският прокурор на София Емилия Русинова. Задържани са 6 лица, които са управлявали леки автомобили след употреба на наркотични вещества. Профилирани са общо 2100 лица, от които по-голяма част са с повече от едно незавършени наказателни производства. Извършени са проверки в 293 питейни заведения на територията на София и са проведени 230 постови наблюдения над училища, паркове, обособени игрални площадки. „Образувани са 17 досъдебни производства и 124 бързи производства\", съобщи прокурор Русинова. Тя обясни, че при тази операция са задържани около 4589 грама марихуана, амфетамин с общо тегло 65,9 грама, хероин с тегло 14,2 грама, хашиш с тегло 35 грама, кокаин с тегло 7,1 грама и шест насаждения марихуана, 0,4 MDMA, 21 бр. ривотрил, 53,2 грама синтетични канабиноиди, екстази общо около 1009,51 грама. По думите ѝ има и иззети наркотични вещества, които са предадени на изследвания и към момента не е установено тяхното количество. „Доколкото ми е известно са проверявани са и таксиметрови шофьори. Може да се каже, че операцията беше по-мащабна – резултатите показват това. Разбира се, работата по линия наркотици не приключва с тази операция\", каза още прокурор Русинова. Непълнолетният, наръгал свой връстник в „Надежда\", се е върнал на местопрестъплението да си вземе очилата, съобщи Емилия Русинова относно досъдебното производство срещу 15-годишно момче, което наръга почти уби свой връстник. „Вчера СГС определи най-тежката мярка за неотклонение „задържане под стража\" по отношение на обвиняеми извършител на деянието. Такава мярка за неотклонение по отношение на непълнолетно лице се взима в изключителни случаи. В конкретния случай е преценено, че са на лице тези изключително случаи, тъй като от една страна самото деяние, а именно опита за убийство и убийството винаги са деяния със завишена степен на обществена опасност. Събраните по делото доказателства говорят и за завишена опасност на непълнолетно лице, извършител на деянието\", обясни Русинова. Тя уточни, че деянието е извършено с дълъг около 30 см ловджийски нож, острието е 18-сантиметрово. „Обвиняемият е потърсил оръжието специално в дома си, взел го на 27. 07. 2018 г. с ясното съзнание къде отива и какво цели да извърши. Затова и квалификацията на деянието е предумишлено. Между пострадалото момче и обвиняемия е имало конфликт, предхождащ случилото се, но с давност около 26-27 дена поне, защото е било в рамките на учебната година. На въпросния ден обвиняемият се обадил на пострадалия с искане за среща, за да си организират бой. Тази среща не се осъществява, тъй като се разминават. Впоследствие обвиняемият разбира къде се намира пострадалото лице, отива на адреса, там живее друг техен съученик и неговия брат. Посредством братя са извикания пострадалото лице и техния съученик и се е разиграла случката, която е тежко криминално престъпление\", разказа Емилия Русинова. Тя уточни, че първоначално е имало заплахи от страна на обвиняемия, а пострадалият и другите двама свидетелите са се опитвали да го успокоят. „Да му обяснят, че не е в състояние да извърши това, но обвиняемият се е нахвърлил, намушкал е пострадалият в коремната кухина, установено е, че има и други наранявания на ръката и в областта на шията, което конкретно говори за целения резултат – умишлено умъртвяване. Интересното в случая е, че няма никаква критичност от страна на непълнолетния обвиняем, тъй като след като си е тръгнал от местопроизшествието с окървавения нож е срещнал други техни познати, показал е как е нанесъл удара. На всичко отгоре се е върнал на мястото на местопрестъплението, за да си вземе очилата, които е забравил. Имало е събрали се хора, той не се е поинтересувал за състоянието на своя съученик. Демонстративно е напуснал местопроизшествието\", допълни тя. Русинова поясни, че първоначално поводът е бил качени в интернет, снимки, клип, които обвиняемият е приел за осмиващ. „Но е имало доста дълъг период от качването на снимките и последните комуникации между пострадалия и обвиняемия\", коментира тя. Русинова каза, че в момента няма как да бъде проведен разпит на пострадалия. „В момента, в който е в състояние и ни се позволи ще извършим необходимите процесуално-следствения действия\", заяви тя.", "date": "2018.07.30", "title": "Над 500 души арестувани при операция срещу дрогата в София"}
{"url": "http://standartnews.com/balgariya/proektat_na_zakon_za_lichnata_pomosht_napredval_no_s_bavni_stapki-374212.html", "text": "Работата по проекта на Закона за личната помощ напредва с бавни стъпки в правилната посока. Това заяви социалният министър Бисер Петков след проведена работна среща с майки на деца с увреждания, неправителствени организации и омбудсмана Мая Манолова. Една от приетите мерки е да се наемат от работодателите хора с увреждания. Тепърва тази мярка предстои да се обсъди с работодателските организации. Постигнат е и консенсус кой да извършва индивидуалната оценка в структурите на Агенцията за социално подпомагане. На първо време ще бъдат създадени нови звена в агенцията. Впоследствие, на по-късен етап, тази оценка може да се извършва от Агенцията за хората с увреждания, обясни Петков. До 6 август всички представители на работната група ще изразят писмено становище по направените корекции в проектозакона. След това МТСП ще работи в бърз порядък по него. „Диалогът продължава, убеден съм с общи усилия продължаваме напред\", заяви социалният министър Бисер Петков. „Обнадеждена съм от конструктивния диалог. Но дали ще има воля за реформи, ще стане ясно, когато видим коригирания вариант на закона. Това, което се предлага е стъпка, но не можем да кажем, че се предлага реформа, коментира омбудсманът Мая Манолова. Адриана Стоименова от Национално представителни организации за интеграция на хората с увреждания обясни, че това, което за нас е недостатъчно са конкретни мерки за контролни механизми. Видяхме в последния проект нещата, които ние искаме. Трябва да има специална методика, всеки човек да се оценява индивидуално. Не искаме ТЕЛК да определя до колко човек е негоден. Продължаваме да настояваме личната помощ да бъде регламентирана в отделен закон, заяви Мая Стоицева от протестиращите майки.", "date": "2018.07.30", "title": "Проектът на Закон за личната помощ напредвал, но с бавни стъпки"}
{"url": "http://standartnews.com/balgariya/tsarskite_konyushni_shte_poluchat_statut_na_kulturna_tsennost_po_barza_protsedura-374214.html", "text": "Ще активизираме максимално бързо процедурата по даване на предварителен статут на културна ценност на Царските конюшни, обяви министърът на културата Боил Банов на съвместна пресконференция със зам.-кмета на Столичната община Тодор Чобанов. Банов посочи, че сградата, чийто покрив частично е изгорял, е собственост на МВР. Министърът на вътрешните работи е поел ангажимент да възстанови щетите, да се преизгради покривът, да се стабилизира и сградата. Зам.-кметът на Столичната община Тодор Чобанов коментира, че е пострадала една от най-ценните и най-знаковите части на комплекса. Едва ли е случаен този инцидент, каза той. По думите му, статутът ще даде обществена оценка на сградата, а там е съхраняван първият автопарк на държавата от кралски колесници. Министърът на културата също изрази съмнения, че палежът е умишлен. Той посочи, че са готови с документите за даване на предварителен статут още от април. Това, което ни е спирало, са тези \"имотни далавери, които водят до поредица от съдебни дела\", коментира той и отбеляза, че в закона е разписано, че, за да дадеш статут на нещо, трябва да уведомиш законния собственик. Банов уточни, че до момента са открили седем собственици в комплекса на \"Царските конюшни\". Той обясни, че царските конюшни и без статут се ползват със същата степен на охрана като цялото културно наследство. През 2015 г. е приет подробен устройствен план, който забранява надстрояване, разрушаване или промяна на автентичния вид на сградата. Министърът отбеляза, че статутът обаче, първо, \"носи\" отношението на държавата, второ, особено крайният статут, дава възможност на собствениците да кандидатстват по програми и да възстановят сградите. Тодор Чобанов отрече да е искал оставката на министъра на културата, а Банов от своя страна обясни, че и двамата са емоционални.", "date": "2018.07.30", "title": "Царските конюшни ще получат статут на културна ценност по бърза процедура"}
{"url": "http://standartnews.com/balgariya/pozharat_v_tsarskite_konyushni_zapochnal_ot_gore_i_tragnal_nadolu-374218.html", "text": "Пожарът в „Царските конюшни\" е започнал в горната част на сградата и е тръгнал надолу, не е изключена нито една версия, заяви днес директорът на СДВР ст. комисар Ивайло Иванов, цитиран от Агенция Фокус. Единственото, което знаем категорично до момента е, че огънят е започнал в горната част и е тръгнал отгоре надолу. Таванът, покривът и вторият етаж са пострадали. Все още обаче не е локализирано мястото, откъдето е тръгнал пожарът. Надяваме се това да стане, след като приключи вторият оглед, който тече в момента, заяви ст. комисар Иванов. „Това е много стара сграда, това е стар вид строителство – т.нар. каратаван. Покривът е дървен, а вторият етаж е бил необитаем. Има много стаи, които са използвани като складови помещения с много струпани в тях мебели. Коридорът е бил доста пропаднал. Единствено на първия етаж е имало наематели - различни фирми и един паркинг, който основно се е използвал от наемателите от фирмите. Има един пострадал автомобил, чийто таван е пробит от горящи части, но за щастие няма пострадали хора\", каза още директорът на СДВР. При първоначалния оглед, който е направен от вишката, защото е невъзможно човек да отиде там на място, не са забелязани електрически инсталации на покрива и на тавана, от които може да тръгне евентуално пожарът. Но това, че не са видени при първия оглед, не значи, че няма, обясни той. „Не изключваме нито една версия. Изводите ще ги правим, след като приключат огледите. Към този етап не може да наложим нито една версия – за да потвърдим или отхвърлим всяка една трябва да имаме конкретни доказателства\", каза още ст. комисар Иванов. По думите му все още не е изяснено точно в коя собственост на сградата е бил пожарът. Предстои доста работа на колегите, които се занимават с извършването на оперативно-издирвателните и процесуално-следствените действия. Изземват се камери, набелязват се неща, които трябва да бъдат свършени, каза още директорът на СДВР. Образувано е досъдебно производство за палеж на „Царските конюшни\", все още не можем да изключим нито една версия за него, каза от своя страна градският прокурор на София Емилия Русинова. „В рамките само на няколко часа от избухването на пожара до настоящия момент не можем да очакваме, че са извършени огромен по обем процесуално-следствени действия, защото и самото място след палежа не е позволявало. Извършен е един оглед на местопроизшествието, като в този момент се извършва и втори. Не изключваме нито една причина за възникване на пожара. Не можем нито да потвърдим, нито да изключим, че става въпрос за умишлен палеж, тъй като доказателствата по досъдебното производство не ни позволяват да направим такъв извод\", обясни прокурор Русинова. Тя припомни, че Софийска градска прокуратура внесе обвинителен акт срещу бившия областен управител на София Веселин Пенев за престъпление по чл. 219 и чл. 220, касаещ този имот. „Производството в досъдебната му фаза се разви за периода от септември 2016 г. до януари 2017 г., като обвинителният акт беше внесен на 24 януари 2017 г., но съдът го върна поради процесуални нарушения. Тези констатации на Софийския градски съд бяха потвърдени от Апелативния съд. Отново през юни 2017 г. Софийска градска прокуратура изпълни указанията на съда и внесе обвинителен акт, но той отново беше върнат и беше разпоредено да се гледа делото. Много интересно се разви след това самото производство – беше насочено разпоредително заседание, съобразно новите разпоредби на НПК. На това заседание съдът се произнесе не по всички точки, които законът задължава да се разпореди в едно такова разпоредително заседание. И беше насрочено второ разпоредително заседание, на което трябваше да се обсъдят само пропуснатите точки от предходното. Тогава един от съдебните заседатели си направи самоотвод и се наложи да се сформира нов състав с нов съдебен заседател и съдът прецени, че отново са допуснати съществени процесуални нарушения. А те бяха същите, за които съдът по-рано постанови, че не представляват такива съществени процесуални нарушения. Към настоящия Софийска градска прокуратура е протестирала този акт на Софийски градски съд и очакваме произнасяне от Софийски апелативен съд\", обясни прокурор Русинова.", "date": "2018.07.30", "title": "Пожарът в Царските конюшни започнал от горе и тръгнал надолу"}
{"url": "http://standartnews.com/balgariya/vidin_pazi_spomena_za_parviya_ni_ekzarh_antim-374222.html", "text": "Първият български екзарх Антим, наречен затова Първи, не е от Видин, но свързва живота си с този град. Бил е митрополит на видинската епархия, което го прави близък и уважаван не само от вярващите, но и от всички  видинчани. Затова те му издигат мавзолей близо до мястото, където е живял като владика. Днес той е част от митрополитския комплекс заедно с храмовете „Свети Николай\" и „Свети Панталеймон\" и митрополитския дом. Това е  вторият мавзолей у нас. Първият е на княз Александър Батенберг и се намира в София. Антим е първият  български екзарх , което означава  първия глава на самостоятелната българска църква. Църковната независимост е извоювана през 1872 година. Духовникът Антим има достоен живот. Източна Тракия. Учи в богословското училище на остров Халки, Гърция. До днес в държавния архив във Видин се пази дипломата му от това учиилще. Негови преподаватели са проф. Константин Типалд – по богословие и философия, и проф. Неофит Рилски – по славянска филология. Приема монашеството през 1837 година в Хилендарския манастир.  Учи и в Цариград, а през 1886 година завършва московската духовна академия. През 1868 година е избран за видински митрополит. На 6 декември същата година той за първи път служи във Видин на български език в старата дървена църква „Свети Димитър\". През 1884 се взема решение за строеж на нов храм във Видин, тъй като този, в който служил Антим, бил много овехтял. Първият му камък е положен през 1885 година. През 1889 година дървеният храм е съборен, за да се освободи място за новия. Строителството ръководели най-известните архитекти по това време -  Евгерий Геслер, Мачас Ментрел, Теодор Върхота, инж. Кожухаров. В строежа, освен тревненски майстори,  участвали и строители от Италия – Антони Батистути изградил колоните, Бартрок Клева – сводовете. Участвал и Франческо Гусарди. През това време за което е заточен в Мала Азия. Когато е извоювана нейната независимост, той става първият български екзарх. Оттогава към името му се прибавя и уточнението Първи. След Освобождението през 1879 година е избран за председател на първото Велико народно събрание. Сменил за кратко пребиваващия на този пост дядо Анто Стогодишни от село Песочница, Берковско. Избрали го заради  широката му информираност, знания и интелигентност. Депутат е и в третото Велико народно събрание. Проявява се не само като голям духовник, но и като голям общественик и патриот. Милеел за нова България. След края на третото събрание  се завръща  на стария си пост във Видин – митрополит. Умира в този град през 1888 година. Видинските граждани го запомнили като мил духовник, българин-патриот, техен закрилник, дарител. Затова решават да му се издигне мавзолей. Подемат акция за събиране на средства  и изграждането му става през 1934 година. Проектант на специалната сграда е арх. Илия Попов. Тя има 40 кв. м площ и е леснодостъпна за посетители. Има квадратна форма, наподобяваща църква. Завършва с куполовиден покрив, на който са оформени няколко прозореца. Куполът е изграден от бял врачански камък. На входа е поставен портрет на Антим Първи, изработен в разноцветна мозайка. Стените отвътре са изографисани. Стенописите са много прецизни и впечатляват и сега посетителите. На първия етаж след няколко стъпала се стига до В подземието се намира саркофагът с тленните останки на Антим. През 1975 година мавзолеят на Антим е обявен за паметник на културата. Като видински митрополит, екзарх Антим завещава цялото си състояние за построяване на храма „Свети Димитър\" и на училище за видинските деца. Още приживе той купува място за построяване на училището. Сградата е построена през 1891 година и е открита на 30 ноември същата година. Предназначена е за прогимназия, която се превръща в духовен център. Съществува и до днес. Дълги години в нея се помещава елитната природо-математическа гимназия „Екзарх Антим Първи\". Но заради малките размери за големия брой ученици, гимназията е преместена в друга сграда. В училището на Антим сега е настанено основното училище „Свети Климент Охридски\". Заради първоначалната му зелена фасада то и досега се нарича Зеленото училище. Видин пази и други следи от големия българин и духовник. В държавния архив, освен дипломата му от Халки, се пази и посланието на вселенския патриарх при избирането му за видински митрополит. Пази се и решението на първото Велико народно събрание за избирането на Александър Батенберг за български княз. Документите са били съхранявани в личния архив на Антим, който е останал във видинската митрополия. През 1953 година е предаден в държавния архив. В църковния музей в Клисурския манастир пък се пазят празничната сърмена мантия, шапката-корона и митрополитският жезъл на Антим. Те впечатляват със строгост, но и с църковен разкош. изкустно е изработен и жезълът. Дълги години дрехата, короната и жезълът се съхраняват в Добридолския манастир. Преместини са в Клисурския след откриването на църковния музей. До днес те са едни от експонатите, които предизвикват най-голям интерес сред посетителите.", "date": "2018.07.30", "title": "Видин пази спомена за първия ни екзарх Антим"}
{"url": "http://standartnews.com/balgariya/balgarski_i_germanski_kliniki_planirat_transplantatsii_na_balgari-374211.html", "text": "„УМБАЛ „Света Екатерина\" и УБ „Лозенец\" полагат всички усилия за своевременната подготовка на план-проект за сътрудничество между тях и трансплантационния център в Есен, Германия. На база този договор, който е необходимо условие по правилата на Евротрансплант, българските граждани, нуждаещи се от белодробна трансплантация, ще получат възможност да бъдат вписвани в листата на Евротрансплант и да им бъде оказвано необходимото лечение от специалисти на немския трансплантационен център. След изготвянето на план-проекта трябва да бъде подписан договор, който вече е изготвен, между Изпълнителната агенция по трансплантация, борда на Евротрансплант и клиниката в Есен\", обяви зам.-министърът на здравеопазването Жени Начева на среща със сдруженията, представляващи пациентите с белодробни заболявания и нуждаещите се от белодробна трансплантация български граждани. Зам.-министърът подчерта, че Министерството на здравеопазването, в случай на забавена комуникация, има готовността да изпрати в Есен изпълнителния директор на ИАТ д-р Марияна Симеонова заедно с екип от двете български болници, които на място да работят за ускоряване на процеса по сключване на договор. Жени Начева увери присъстващите на срещата, че подходът на МЗ по случая е изцяло етичен и в никакъв случай административен. Зам.-министърът се ангажира комуникацията между министерството и представителите на пациентите да бъде ежеседмична, а следваща среща да се проведе в началото на месец септември. „В най-скоро време се очаква да бъде изготвен план-проектът между българските трансплантационни центрове и клиниката в Есен. Три седмици отне работата по подготовката му и в рамките на утрешния ден ще получим обратна връзка за напредъка по него от трансплантационния център в Есен\". Това заяви д-р Марияна Симеонова. Тя беше категорична, че когато се говори за органи, процедурите са строги, а контролът засилен, доказателство за което е 60-годишната история на Евротрансплант. Д-р Симеонова посочи още, че от страна на ИАТ документите на трима пациенти вече са изпратени на специалистите в Есен, като имаме тяхното уверение, че веднага след подписването на договора, същите ще бъдат разгледани. Подписването на договора ще даде възможност наши специалисти да бъдат обучавани от немските си колеги – предпоставка скоро в България да започнат да се извършват белодробни трансплантации.", "date": "2018.07.30", "title": "Български и германски клиники планират трансплантации на българи"}
{"url": "http://standartnews.com/balgariya/shte_ima_oblekcheniya_pri_vanshnoto_otsenyavane_na_sedmoklasnitsite-374210.html", "text": "Министерството на образованието и науката (МОН) публикува новостите при Националното външно оценяване (НВО) за 7 клас през учебната година 2018/2019 година. Запазва се продължителността на изпита от 150 минути. Но той ще започва в 9.00 часа вместо в 10.00. Учениците, които ще са 7 клас през предстоящата учебна година, са първият випуск, който е обучаван по новите програми и за който важи в сила регламентът, според който външното оценяване измерва знанията в целия прогимназиален етап. С цел обаче да не се създават притеснения у родителите и учениците, от МОН са решили изпитът по Български език и литература в частта литература да включва само произведения, изучавани в 7 клас. Учениците, които ще завършат 7 клас в учебната година 2019/2020 ще полагат изпит върху произведенията, изучавани в 6 и 7 клас. Децата, които завършват 7 клас в учебната година 2020/2021 ще държат изпит върху произведенията от 5, 6 и 7-и клас. Това е с цел поетапно въвеждане на новите учебни планове. В частта Български език НВО ще оценява знания от 5 до 7 клас. Новото е, че няма да има задачи за залог и вид на глагола, видове подчинени изречения, фразеологични словосъчетания и пароними, посочи Александър Трингов от МОН. В частта Литература ще бъдат включени две произведения на Добри Чинтулов - \"Стани, стани юнак балкански\" и \"Вятър ечи, Балкан стене\", както и по една нова част от произведенията на Алеко Константинов \"Бай Ганьо\" и \"До Чикаго и назад\". Запазва се вторият модул - преразказ на непознат текст (от български или чужд автор) с дидактическа задача. При задачата за извличане на информация от два източника - текст и таблица, вместо таблицата ще може да е карта, диаграма или схема. При изпита по математика се запазват трите вида задачи - с избираем отговор, с кратък отговор и разширени задачи. Учениците ще могат да използват свитък с формули. Съотношението алгебра/геометрия също се запазва едно към едно, каза Маня Манева от МОН. От изпита отпадат т.нар. линейни параметрични уравнения и линейни параметрични неравенства.", "date": "2018.07.30", "title": "Ще има облекчения при външното оценяване на седмокласниците"}
{"url": "http://standartnews.com/balgariya/reshenieto_na_kabineta_za_pirin_padna_v_sada_zaradi_lipsa_na_ekologichna_otsenka-374209.html", "text": "Върховният административен съд (ВАС) е отменил решението на министерския съвет от края на миналата година, с което правителството одобри промени в действащия план за управление на национален парк \"Пирин\". Поправките, приети без оценка за въздействие върху околната среда, отваряха възможност за строителство на нов лифт на Банско, но предизвикаха дълго продължили изяви на т.нар. „протестъри\". Делото срещу промените в плана за управление на \"Пирин\" беше образувано по жалби на две физически лица, на WWF България и на Асоциацията на парковете в България. Според върховните съдии при издаване на обжалвания административен акт са нарушени разпоредби на Закона за опазване на околната среда (ЗООС) и на Закона за биологичното разнообразие(ЗБР) и не са извършени екологична оценка и оценка на въздействието върху околната среда, каквото е изискването за планове, програми и инвестиционни предложения за строителство, дейности и технологии или техни изменения или разширения, при чието осъществяване са възможни значителни въздействия върху околната среда. Тричленният състав смята също, че административният акт не съответства на основната цел на Закона за защитените територии, а именно: опазването и съхраняването на защитените територии като национално и общочовешко богатство и достояние и като специална форма на опазване на родната природа, способстващи за развитието на културата и науката и за благополучието на обществото. В чл. 2, ал. 2 ЗЗТ изрично е предвидено, че опазването на природата в защитените територии има предимство пред другите дейности в тях. Решението на тричленния състав на ВАС подлежи на обжалване пред състав от петима съдии в 14-дневен срок.", "date": "2018.07.30", "title": "Решението на кабинета за Пирин падна в съда заради липса на екологична оценка"}
{"url": "http://standartnews.com/balgariya/maykite_na_detsa_s_uvrezhdaniya_ot_tsyalata_strana_izlizat_na_protest_pred_parlamenta-374191.html", "text": "Родители на деца/лица с увреждания, техните близки и граждани от цялата страна днес излизат на обединен протест в София. Граждани от цялата страна ще подкрепят протеста \"Системата убива – всички\". Протестиращите ще се съберат от 17 часа пред сградата на Народното събрание, а националното протестно шествие срещу системата ще се отправи след това и към Министерски съвет. Във връзка с последните събития в страната, протестиращите заявяват: Системата не убива само децата, възрастните с увреждания и техните семейства! Системата убива - всички! Според тях \"това е протест на народа срещу системата. Борба за достоен живот, тук и в България\". По техни данни системата е прокудила за 10 години 1 200 000 българи! Предстоящият протест се организира с подкрепата на Конфедерация за защита правата на децата, Фондация \"Движение на българските майки\", Сдружение \"Защита на правата на хората с аутизъм в България\", Алианс на гражданите за България и много други.", "date": "2018.07.30", "title": "Майките на деца с увреждания от цялата страна излизат на протест пред парламента"}
{"url": "http://standartnews.com/balgariya/zdravni_emigranti_izlizat_na_protest-374190.html", "text": "Белодробно болни граждани излизат на протест пред сградата на Министерството на здравеопазването днес. Това е трета подобна проява, като недоволството се породи през май от проблеми, свързани с отказ за извършване на белодробни трансплантации от страна на клиники в чужбина, с които би трябвало да имаме договор по линия на международната организация \"Евротрансплант\", предава \"Дарик\". Според протестиращите за последните 18 месеца четирима души са починали заради липса на възможност за трансплантацията. Проявата е планирана да се проведе от 10:00 ч. под надслов \"Здравен емигрант 3\". Организаторите от Асоциация \"Пулмонална хипертония\" ще настояват здравното министерство да даде адекватен отговор на въпроса колко още ще чакат белодробно болните българи, за да им се даде шанс за трансплантация.", "date": "2018.07.30", "title": "\"Здравни емигранти\" излизат на протест"}
{"url": "http://standartnews.com/balgariya/blizo_250_godishno_sa_intsidentite_s_propanbutan-374194.html", "text": "Между 200 и 250 годишно са инцидентите с бутилки с пропан-бутан. Най-често причините са нерегламентирано пълнене на автомобилни газ станции, неправилна експлоатация, както и непроверени уреди и бутилки. В момента в оборот са над 2 милиона бутилки, като 90% от инцидентите стават заради теч от вентилация. През летните месеци с по-високи температури инцидентите с уреди с пропан-бутан зачестяват и затова държавата започва активни проверки на газовите бутилки на пазара.", "date": "2018.07.30", "title": "Близо 250 годишно са инцидентите с пропан-бутан"}
{"url": "http://standartnews.com/balgariya/opalchentsite_se_biha_kato_raneni_lavove__spomeni_na_zapasniya_polkovnik_stefan_iv_kisov-374181.html", "text": "   Не беше се още съвсем зазорило и светлината от горящите околни села още се бореше с настъпващата дневна светлина, когато почти всичките опълченци се вдигаха от сън. - Трябва да се приготвим за кървавото хоро, което днес ще играем - казваха опълченците. - Трябва пушките си да прегледаме, патрони да наредим, а и Богу да се помолим. И опълченците като мравки се разшаваха по бивака, но и този път, както и снощи, не се позволи да се палят огньове. Още малко и утринното слънце освети със своите огнени лъчи, първо върховете на Средна гора, а след това и цялата низина. Листата на дърветата и тревите треперливо заблещукаха... Пресният въздух бе пропит с аромат от полските и растящите в околните градини цветя. Леко се дишаше. Водата, която протичаше край бивака, тихо лъкатушеше. Опълченците бяха доволни от перспективата за встъпването в бой. Всичко наоколо бе весело и засмяно, само зловещите пламъци и издигащите се нагоре към небето облаци дим от горящите, ей там на югоизток, села и орляци гарги, които със зловещо грачене се виеха над Чадър могила, нарушаваха общата хармония. Само те, посред веселата и прекрасна природа, ни напомняха, че недалече от нас върлува Сюлейман паша със своята разбойническа армия, с която неизбежно днес, а най-късно утре, предстоеше да се счепкаме, както казват русите: \"не на жизнь, а на смерт\", че там пространството се оглушава от писъците на жените и децата, от охканията и предсмъртните стенания на ранените и, най-насетне, че там се търкаляха хиляди човешки трупове, оставени за кървавите пиршества на хищните зверове... Но това напомняне не намаляваше ентусиазма у опълченците по-скоро да се срещнат с противника, а напротив, то го удвояваше. Това се виждаше не само от думите им, но и от изражението на очите им. ...Нашият незначителен отряд, състоящ се от четири дружини от българското опълчение и три кавалерийски полка, беше разположен така: 1-ва дружина - на възвишението - на крайния ляв фланг; 3-та дружина - в центъра на същото възвишение - Чадър могила, 5-та дружина на южната страна на Стара Загора - там, където беше бивакът на опълчението и, най-после, 2-ра дружина вдясно от 5-та дружина, като обхващаше града откъм Запад. Двата кавалерийски полка се намираха на левия ни фланг, а казашкият полк - между града и Чадър могила. Двете оръдия от конната 4-фунтова батарея бяха разположени на възвишението на левия фланг - зад 1-ва дружина и, най-после, планинската батарея - в центъра на позицията, зад 5-та дружина. С тези сили - приблизително 4500 души, ние трябваше да се борим с най-добрата, закалената в боевете с черногорците, армия на Сюлейман паша, която ни превъзхождаше с числеността си няколко пъти. Но опълченците не искаха и да знаят за числеността на противника. Те жадуваха час по-скоро да се срещнат с вековния си мъчител и да отмъстят за теглилата на своите прадеди, за своите и за жертвите, които сега се търкаляха в района на неприятелското разположение. В същото време ние всяка минута очаквахме пристигането на генерал Гурко, който бил нощувал с целия си отряд при с. Карабунар, по пътя между Стара Загора и Нова Загора. Да се удържи града и изхода на Дервентската теснина беше твърде важно и необходимо. Желанието да се запази тая теснина и да не се оставя в жертва на безжалостния противник беззащитният град, както и надеждата за помощ от генерала Гурко, накара началството да вземе решение отрядът да се отбранява пред града. ...Аз не мога да опиша чувството, което ме беше обхванало в това време, а следователно и онова, което обхващаше и опълченците! Едно само ще кажа, че мене ми се струваше, че не вървях, а хвърчах и че притежавах такава сила, че скала да се изпречеше пред мене, щях да я катурна. Вървим полу надясно. Ето, турците са вече близо... - Ура! - извика ротният командир, когато се приближихме до левия фланг на нашата стрелкова верига. - Ура! - гръмовито изреваха опълченците от 3-та рота, - ура - подхванаха онези от веригата и всички като хала налетяха към турската верига, която беше по-многочислена от нашата - заедно с резервите й. Когато викът \"ура\" се разнесе далече по бойното поле и утихна, зачуха се звуци от удари на желязо в желязо. Щиковете вече работеха... Хвърлянето в боя \"на щик\" на 3-та рота, заедно с веригата върху турците ги изненада. Вместо да усилят огъня, те почти го прекратиха, а когато стигнахме тяхното разположение, едната част от турците се хвърли да бяга назад, а другите заседнали, заровени в кръстците, стреляха в упор срещу опълченците. Тук именно между кръстците закипя боят на щик. Опълченците като ранени лъвове се хвърляха върху своите върли врагове. Ето, един рови с щика си между снопите, откъдето избухна по-рано облак дим, друг гони спасяващия се с бягство турчин, по-нататък трети удря с приклада... Справедливостта изисква да се отбележи, че опълченците яростно нападаха ония турци, които бяха с пушки в ръце, но ранените не закачаха. Аз сам лично виждах и чувах, когато опълченците минаваха покрай ранените турци и им казваха: - Не бойте се, българите не убиват беззащитните и ранените, както вие правите. По едно време гледам \"мальчик\" Иванов от 3-та рота да се боричка с един турчин. Работата беше такава: Иванов забелязал един турчин между кръстците, който стрелял срещу опълченците. Той се хвърлил с щик върху турчина, но последният успял да му хване пушката, вследствие на което произлязло сборичкване. В това време друг турчин се спуска върху Иванов, но за негово щастие, в тая критична за него минута, дойде помощ и двамата турци като снопи се повалиха мъртви. - Ваше благородие, двоица турци пронизах с щика си - се обърна към мене Иванов с ентусиазъм. - Вижте ми щика... ей дотук го муш... - но горкият Иванов не успя да довърши думите си. Около мене се чу един тъп удар, Иванов изохка и падна на земята. ...По това време дружинният командир се намирал на 200-300 крачки зад дружината, а когато видял, че няколко турски колони се готвели да ни атакуват, той дойде, за да даде заповед за атака. И заповедта му беше действително навреме дадена. Турските колони, които се бяха показали в градините, все още не бяха се приближили до резерва на веригата им, когато нашият сигнал: \"Атака!\" се разнесе по позицията. Цялата дружина, по-добре да кажа остатъкът от дружината, с гръмогласно \"ура\" се хвърли върху неприятеля. Тя бе посрещната с убийствен огън от турската верига, на която резервите бързаха да я подкрепят. Но нашата атака беше тъй дружна и стремителна, че тя огъна турската гъста верига. Турците, с вик \"Аллах\", \"Аллах\", се спуснаха да бягат назад, преследвани от наша страна първо с щикове, а след това с дружни залпове. Но турската верига се съедини с резервите си и се хвърлиха върху ни с вик \"Аллах\", \"Аллах\". Техните редове редеят от нашите залпове. При все това, окуражени от настъпващите сгъстени колони, не напират напред. Ето ги вече на няколко десетки разкрача от нас... Предните редове се доближиха до нашите. Искаше им се да вземат знамето, което се развява на няколко крачки от тях... Смесиха се. Обаче, войнишкият дух, щиковете и дружното \"Ура, ура\" и тоя път показаха, че не само числеността е тая, с която се печели победата. Турците се пуснаха да бягат в пълен безпорядък с вик \"Аллах\", \"Аллах\" и като лава нахлуха върху тичащите на помощ турски табори. Настъпи объркване, такъв хаос, че трудно беше на началствата да възстановят реда, който повече се разстройваше от нашите дружни и успешни залпове на разстояние, не по-голямо от 150-200 крачки. ...Под знамето вече паднаха пет човека, а на самото знаме дръжката се бе пречупила, а турците продължаваха да настъпват. - Юнаци! Дайте ми знамето - извика подполковник Калитин, когато видя, че С. Минков, който бе взел знамето след раняването на знаменосеца, падна убит. И като пое подаденото му знаме, изкомандва: \"Подире ми, юнаци!\" И дръпна юздите на коня си, за да го обърне. В този момент два неприятелски куршума, единият в шията, другият в гърдите, свалиха героя Калитин от коня. Ние с Попов бяхме почти до него. Когато се спуснахме и повдигнахме нашия началник от земята, той беше неподвижен - мъртъв. Това обстоятелство направи потресаващо впечатление на всички ни. Турците се възползваха от намалената стрелба от наша страна, понеже се събирахме в сгъстен строй, и се хвърлиха напред. Техните предни редове се смесиха с нашите. Те извикаха още веднъж \"юруш\" и се хвърлиха към знамето... Раздадоха се от наша страна няколко единични и от упор пушечни гърмежи, щабскапитан Попов извика \"ура\" и събраните около него опълченци като един се хвърлиха върху турците - обърнаха ги в бяг, но не ги преследваха, защото на помощ на турците бързаха други... След това решително счепкване, няколко опълченци, между които забелязах Д. Митков, Попов, Радев, Мицов, Ст. Данев и унтерофицер Тома Тимофеев, последният със знамето в ръце, бързо започнаха да отстъпват по заповед. Впрочем, и другите не трябваше да губят време и затова Попов извика: \"Назад, юнаци!\" Започна отстъплението. Опълченците спираха и стреляха срещу настъпващите по петите ни турци. Щом падна подполковник Калитин, щабскапитан Попов заповяда на четирима опълченци да вземат тялото на героя и да отстъпят.", "date": "2018.07.30", "title": "Опълченците се биха като ранени лъвове - спомени на запасния полковник Стефан Ив. Кисов"}
{"url": "http://standartnews.com/balgariya/arheologicheskiyat_muzey_i_ulitsa_v_sozopol_shte_nosyat_imeto_na_bozhidar_dimitrov-374195.html", "text": "На 01.08. 2018 г., сряда в 9.00 ч. от пристанището на Созопол ще отплава кораб, с който близки, приятели и съграждани на Божидар Димитров ще вземат участие в ритуала по разпръсване на праха му в Созополския залив в близост до остров св. Иван. Така волята на големия родолюбец  прахът му да бъде разпръснат в морето край Созопол ще бъде изпълнена. Част от праха му бе разпръсната в Македония- земята, за която се бореше и болееше през последните години от живота си Божидар Димитров. Прахът му ще бъде разпръснат в морето, за да остане завинаги в Созопол. Останалата част от праха му ще бъде поставена в гроба на майка му в градските гробща на Созопол. Същият ден, по време на редовното заседание на Общински съвет- Созопол, ще бъде представена за гласуване от общинските съветници докладна с предложения за именуване на Археологическия музей и улица в Созопол на името на проф. Божидар Димитров. Докладната за именуване на Археологическия музей е по предложение на директора на Общински Културен институт „Музеен център\"- Созопол Димитър Недев. В мотивите си Димитър Недев посочва неоценимия принос на проф. Божидар Димитров- бележит учен, историк и политик, за опазване и популяризиране на културно- историческото наследство на гр. Созопол като част от националното и общоевропейско  културно наследство. Освен Археологическия музей докладната от кмета Панайот Рейзи  е допълнена с предложение името на проф. Божидар Димитров да носи улица в Стария град на Созопол. В нея се казва : Внасям настоящето предложение във връзка с именуване на обекти в гр.Созопол на името на наш съгражданин, световноизвестен историк и забележителен българин-проф.Божидар Димитров. Божидар Димитров посвети живота си на историята и археологията на България и на Созопол. Роден в Созопол, той бе неразривно свързан с града и неговото развитие. Благодарение на неговите усилия бяха привлечени държавни средства за възстановяване на храм „Св. св. Кирил и Метозий\", извършени бяха множество археологически разкопки и експонирани археологически обекти. Благодарение на него бяха открити мощите на св. Йоан Кръстител, а други ценни християнски реликви бяха предоставени на Созопол. Проф. Божидар Димитров е почетен гражданин на Созопол и през целия си живот е популяризирал града. Неговата дарителска дейност е пример за подражание. Написал е редица научни и популярни книги за историята, археологията и църквите на Созопол и населените места в община Созопол. Неговото дело, посветено на Созопол е част от историята на града, която ще остане за бъдещите поколения. Предложената улица се намира в Стария град, пресечка свързваща улиците „Аполония\" и „Кирил и Методий\" и на нея се намира музея „Старинен Созопол\", т.н. бивща данъчна служба.", "date": "2018.07.30", "title": "Археологическият музей и улица в Созопол ще носят името на Божидар Димитров"}
{"url": "http://standartnews.com/balgariya/tsarskite_konyushni_shte_poluchat_predvaritelen_statut_na_kulturna_tsennost-374196.html", "text": "„Царските конюшни\" ще получат предварителен статут на културна ценност от национално значение след пожара през уикенда. Това каза министърът на културата Боил Банов в предаването „Тази сутрин\" по bTV. „Моето притеснение е, че той ще бъде съборен в съда поради многото дела, които водят собствениците помежду си, и неуточнената собственост\", призна той. „Това го правя не защото съм убеден, а за да отговоря на един популизъм в общественото мнение, което не ми е присъщо\", подчерта Банов. „Ще се докаже дали е умишлен палеж, или е случайност. В известна степен към момента това няма значение. Има значение, че тази сграда се охранява по реда на Закона за културното наследство и към момента\", каза още министърът. Той допълни, че е безсмислено собственици на такива сгради да се опитват да палят и рушат, защото законът е такъв, че те са длъжни наново да възстановят всичко по начина, по който е изглеждало. По-голямата част от сградите, които горяха, са на МВР, отбеляза още Банов. „Тази сграда, дали вчера беше от национално значение, или утре ще бъде обявена, се съхранява по един и същи начин и сега\", увери  културният министър. В момента той не вижда основания да подава оставка. „Не мога да подам оставка, защото някой пали някъде, където обаче съм осигурил необходимата охрана на обекта от гледна точка на Закона за културното наследство\", категоричен беше той. По думите му самото обявяване на процедура за статут вкарва сградата в режим на специална охрана. „Няма хипотеза да се случи нещо друго с този паметник, освен да се възстанови във вида, в който е\", подчерта министърът. „Тази сграда, както и други знакови сгради в центъра на София, са под възбрана и под наша защита по Закона за културното наследство. Злонамерените действия не променят възбраната и защитата\", каза още той. Зам.-кметът на София Тодор Чобанов изтъкна, че сградата е знакова старина за София и трябва да бъде съхранена на всяка цена. По думите му общината е положила сериозни усилия за нейното опазване. „Още през 2015 г. е приет подробен устройствен план за целия комплекс, който предвижда пълното му съхраняване в оригинален вид и разрешава единствено консервационни и реставрационни работи за отделните му части. В този смисъл сме гарантирали сме неговото оцеляване\", посочи Чобанов. „През 2017 г. сме отказали на едно доста амбициозно инвестиционно намерение за многоетажно застрояване, тоест отново сме защитили обекта. А последната зима изпратихме на Министерството на културата подробно искане за това комплексът най-накрая да получи статут на културна ценност от национално значение\", допълни зам.-кметът. Той призова без отлагане „Царските конюшни\" да получат такъв статут. „Искаме оставката на министъра на културата, тъй като това е поредният казус със сграда или паметник на архитектурата, или кандидат за такъв, която бива унищожавана\", каза пред bTV Борис Бонев от „Спаси София\". „Министърът на културата оперативно и организационно очевидно не се справя, щом през два месеца ние се събираме, за да си говорим за поредната сграда, която е унищожена\", допълни той. „Не изключвам отговорността и на Столичната община. Наистина ли някой вярва, че кметът Фандъкова толкова години няма лостове и инструменти, за да повлияе на този процес и тази сграда да стане например паметник на архитектурата\", каза Бонев.", "date": "2018.07.30", "title": "„Царските конюшни” ще получат предварителен статут на културна ценност"}
{"url": "http://standartnews.com/balgariya/chetirima_sa_zadarzhani_za_strelbata_po_ohranitel_v_plovdiv-374198.html", "text": "Четирима души са задържани заради стрелбата по охранител в Пловдив през уикенда. Мъжете са арестувани в Слънчев бряг. Има информация, че част от тях имали стари спорове с простреляния охранител. Полицията проверява кой от тях е съпричастен към стрелбата. Очаква се по-късно да бъдат изнесени подробности. 33-годишният охранител беше прострелян вчера рано сутринта в Пловдив, когато се прибирал към дома с колата си. Той беше откаран в болница с няколко куршума в краката, без опасност за живота.", "date": "2018.07.30", "title": "Четирима са задържани за стрелбата по охранител в Пловдив"}
{"url": "http://standartnews.com/balgariya/sotsialniyat_ministar_obeshta_uvelichenie_na_parite_za_horata_s_uvrezhdaniya-374201.html", "text": "Социалният министър Бисер Петков обеща тройно увеличение на интеграционната добавка за хората с 3-та група инвалидност. В тази група попадат най-много хора с увреждания. В 3-та група влизат увреждания под 75%. Сега тяхната добавка е 11 лева и 25 стотинки. Занапред тя ще се изчислява на друга база – като 10% от линията на бедността. Това означава 34 лева вместо сегашните 11. Значително увеличение се предвиждат и за хората в най-тежко положение. \"Проектът на Закона за хората с увреждания ще се разглежда в понеделник\", поясни Петков за \"Нова телевизия\". По думите му увеличението ще е по линия на предвидената месечна финансова подкрепа, която ще замени интеграционните добавки, които сега се получават от хората с увреждания: \"Тази подкрепа ще бъде в по-значителен размер. Предложението е най-значителното увеличение да бъде за тези хора с увреждания, които получават социална инвалидна пенсия с добавка за асистентска услуга, т.е. те не са работили и не могат да работят заради състоянието си\", каза той.", "date": "2018.07.30", "title": "Социалният министър обеща увеличение на парите за хората с увреждания"}
{"url": "http://standartnews.com/balgariya/roditeli_zakaraha_sina_si_s_uvrezhdaniya_v_priemnata_na_boyko_borisov_ostaviha_mu_go_za_den-374199.html", "text": "Семейство от Пловдив оставя сина си на грижите на премиера Бойко Борисов за ден, като знак на протест срещу безразличието на държавата. Родителите на 18-годишния Петър го закараха в приемната на Министерски съвет, за да покажат трудностите, пред които са изправени ежедневно. С помощта и на други протестиращи, Емил Мавродиев, баща на момчето, успя да качи инвалидната количка, заедно със сина си, по стълбите на правителствената сграда до приемната на премиера и го остави с писмени указания от какви грижи и лекарства всекидневно синът му. Днес предстои национален протест на родителите на деца с увреждания. От 17 часа те ще се съберат пред парламента, след което ще тръгнат към Министерски съвет. Очаква се днес в социалното министерство да бъдат обсъждани и двата варианта за Закона за личната помощ.", "date": "2018.07.30", "title": "Родители закараха сина си с увреждания в приемната на Бойко Борисов, оставиха му го за ден"}
{"url": "http://standartnews.com/balgariya/borisov_naredi_barzi_merki_za_spasyavane_na_tsarskite_konyushni-374206.html", "text": "Да се направи необходимото, така че възможно най-скоро сградата на „Царските конюшни\" да получи статут на културна ценност, разпореди министър-председателят Бойко Борисов по време на съвещание в Министерския съвет, съобщиха от правителствената информационна служба. Във връзка с пожара в имота, на премиера докладваха министърът на културата Боил Банов, министърът на вътрешните работи Валентин Радев и кметът на Столична община Йорданка Фандъкова. В съвещанието участваха също вицепремиерът Томислав Дончев и заместник-кметът на София Тодор Чобанов. Министър-председателят Борисов подчерта, че е изключително важно да има пълна координация в действията на отговорните институции, така че да се съхрани културната ценност. От своя страна МВР поема ангажимента за възстановяване на щетите от пожара.", "date": "2018.07.30", "title": "Борисов нареди бързи мерки за спасяване на „Царските конюшни“"}
{"url": "http://standartnews.com/balgariya/mashtabna_operatsiya_v_romski_mahali_v_starozagorsko_politsiyata_nahlu_v_desetki_imoti-374200.html", "text": "Мащабна полицейска операция се извършва на територията на двете ромски махали на градовете Гурково и Николаево, област Стара Загора. Акцията е свързана с незаконен добив на дървесина. Извършва се претърсване на десетки адреси. Жандармеристи са разположени на всички входове и изходи на двете общини. Кучета и много жива сила е включена в операцията.", "date": "2018.07.30", "title": "Мащабна операция в ромски махали в Старозагорско, полицията нахлу в десетки имоти"}
{"url": "http://standartnews.com/balgariya/otmeniha_bedstvenoto_polozhenie_v_obshtina_teteven-374207.html", "text": "Със заповед на кмета на Тетевен Мадлена Бояджиева от днес се отменя обявеното на 24 юли бедствено положение за общината, съобщават от общинската администрация. Ситуацията в засегнатите райони е нормализирана, няма бедстващи хора. Водоподаването е възстановено и са ремонтирани всички водопроводи. Към момента няма наводнени домове и дворове. Пожарната служба се е отзовала на 37 сигнала през изминалите дни, допълват от администрацията. От там припомнят, че комисия за оглед, установяване и оценяване на техническата инфраструктура на територията на община Тетевен е направила остойностяване на всички засегнати обекти от общинската инфраструктура. На 27 юли е внесено искане към Междуведомствената комисия за възстановяване и подпомагане към Министерски съвет. Днес тя ще заседава извънредно и ще стане ясно колко средства ще бъдат отпуснати на Община Тетевен за възстановяване на щетите от поройните дъждове миналата седмица, съобщи областният управител на Ловеч Георги Терзийски. В искането на Община Тетевен се посочва, че до момента са извършени неотложни аварийно-спасителни дейности за отстраняване на щети по общинската инфраструктура на стойност около 51 хиляди лева, като част от работите за изграждане на защитни диги около речните корита, почистване на дерета в населени места продължават. За предстоящи неотложни възстановителни дейности Общината е описала щети на стойност 6 130 000 лева. Сумата не е окончателна, тъй като последици от наводненията, водещи до повреждане на инфраструктурни обекти, се регистрират и в момента. Комисията за огледи на засегнати от наводнението имоти на територията на община Тетевен извършва огледи по постъпили общо 66 сигнала, допълват от администрацията.", "date": "2018.07.30", "title": "Отмениха бедственото положение в община Тетевен"}
{"url": "http://standartnews.com/balgariya/premierat_se_angazhiral_da_ima_reforma_za_horata_s_uvrezhdaniya-374208.html", "text": "Министър-председателят Бойко Борисов се е ангажирал да има реформа за хората с увреждания, стана ясно от изявленията пред журналисти на Емил Мавродиев и на сина му Петър Мавродиев, които се срещнаха днес в Министерския съвет с премиера. По-рано днес Мавродиев остави сина си в приемната на сградата на правителството като протестна акция. Идеята на инициативата беше \"детето занапред да бъде обгрижвано от премиера\", тъй като по думите на баща му семейството няма достатъчно средства за това, а държавата няма ресурс като специалисти да предостави необходимото за интеграция на момчето. Мавродиеви излязоха удовлетворени от срещата с премиера, като подчертаха, че разговорът е бил много човешки и Бойко Борисов се е ангажирал да помогне максимално за решаването на проблемите на всички хора с увреждания, съобразно нуждите им. Те посочиха, че премиерът утре ще има среща с протестиращите майки на деца с увреждания. Премиерът Бойко Борисов се срещна и говори повече от час с 18-годишния Петър Мавродиев. След срещата младият мъж каза: „Той говори с мен, както, как да ви кажа, както аз си говоря с вас. Като нормален човек, първо на вие, после на ти, той реално се поинтересува какви са моите потребности и след това какво може да се промени. Това, което чух до момента ми харесва, защото има напредък, в смисъл такъв,  от страна на интерес, вижда се, че той наистина се интересува от проблема, а не го неглижира и наистина се радвам, защото той е човека, който има  възможността да направи нещо\". Бащата на момчето - Емил Мавродиев, допълни: „Искам да изкажа благодарност на господин Борисов, че дойде и седнахме да разговаряме, първо с него, в последствие и ние се включихме, стигнахме до консенсус, че трябва да се работи. Той има някакви идеи, които ще трябва да се случат в последствие и така нататък. Обяснихме му, че ние не сме излезли да търсим пари, както и на вас одеве ви обясних, а сме излезли да търсим един нормален живот на хората с увреждания, а не просто да се хвърлят едни пари, което до момента се случва и отиват незнайно къде.\" Петър Мавродиев наскоро е навършил 18 години. Изучил се е в Търговската гимназия в Пловдив. Сега е приет в университета в града, там той ще учи \"Специална педагогика\". По-рано младежът обясни, че остава в приемната на правителството за отглеждане от министър-председателя, по следния начин: \"Реално нищо не очаквам, защото когато човек очаква, накрая остава разочарован. Просто искам да видя дали реално на някой от тези хора, които са отговорни за законопроектите, за финансирането и за цялата държава ще обърне внимание на един такъв обикновен човек, като мен, който има нужда от рехабилитация и други терапевтични процедури, за да може да се чувствам по-добре физически и да мога да покажа интелектуалния си потенциал\". По-рано родители на деца с увреждания призоваваха премиера Бойко Борисов да слезе при тях на протеста тази вечер пред Министерския съвет. Следобед е националното шествие с надслов \"Системата ни убива\".  Протестът, в който се очаква да участват активисти от цялата страна, започва от 17.30 часа пред парламента. Шествието ще се придвижи към сградата на Министерския съвет. Продължава заседанието та работната група по готвените промени в Закона за хората с увреждания. Представители на майките са внесли писмено исканията си пред социалния министър Бисер Петков и омбудсмана Мая Манолова.", "date": "2018.07.30", "title": "Премиерът се ангажирал да има реформа за хората с увреждания"}
{"url": "http://standartnews.com/balgariya/zhena_napravi_zabranen_obraten_zavoy_i_prati_v_koma_motorist_v_blagoevgrad-374189.html", "text": "Моторист е в кома след катастрофа в Благоевград тази нощ. 45-годишният мъж е транспортиран по спешност в \"Пирогов\" в състояние на кома и политравма. Състоянието му е много тежко и той е с опасност за живота. Инцидентът е станал на булевард \"Св. св. Кирил и Методий\" в Благоевград, около 22.30 часа снощи. 31-годишна жена, управляваща лек автомобил \"Ауди\" прави обратен завой на двойна непрекъсната линия. Правейки забранената маневра, засича мотора, който се блъска в автомобила. Водачът му отхвръква и се удря в лявата странична част на преминаващ градски автобус по линия №2. Мотористът е бил с каска. На място пристигат линейка, полиция и пожарна заради разлив на масло по пътното платно. Мотористът е приет в Спешно приемно отделение на МБАЛ-Благоевград в много тежко състояние – безсъзнание, черепно-мозъчна травма, фрактури на крайници и ребра. Интубиран е от реаниматор и транспортиран за УМБАЛСМ „Пирогов\" в София. Пробата за алкохол на водачката на \"Ауди\"-то е отрицателна, на моториста му е взета кръвна проба.", "date": "2018.07.30", "title": "Жена направи забранен обратен завой и прати в кома моторист в Благоевград"}
{"url": "http://standartnews.com/balgariya/zhalt_kod_v_golyama_chast_ot_severna_balgariya-374188.html", "text": "Жълт код за опасно време е обявен за 7 области в Северна България. Предупреждението е за обилни валежи и гръмотевици и важи за областите: Видин, Монтана, Враца, Плевен, Ловеч, Габрово и Велико Търново. \"Ще има валежи от дъжд, в следобедните часове, придружени с гръмотевици. Остават условия за локални градушки. Сумарни количества за денонощието 20-35 л/кв.м\", сигнализират от Националния институт по метеорология и хидрология. Инаце днес над страната ще бъде по-често с разкъсана облачност. Преди обяд в отделни райони, а в следобедните часове на много места отново ще има краткотрайни валежи придружени с гръмотевици. На отделни места, главно в северозападната половина на страната и Родопите валежите ще са временно интензивни. Остават условията за локални градушки. Ще духа слаб до умерен вятър от север-североизток. Температурите ще останат без съществена промяна и максималните ще са между 27° и 32°, малко по-високи в крайните югозападни райони. Атмосферното налягане е по-ниско от средното за юли и ще остане без съществена промяна. Над Черноморието ще бъде предимно слънчево, с временни увеличения на облачността. На места, главно в следобедните часове, ще има краткотрайни валежи придружени с гръмотевици. Ще духа слаб до умерен вятър от север-североизток. Максималните температури ще са 27°-29°. Температурата на морската вода е 25°-27°. Вълнението на морето ще бъде 1-2 бала. Над планините ще се развива купесто-дъждовна облачност и ще има краткотрайни, временно интензивни валежи, придружени с гръмотевици и временно усилване на вятъра. Максималната температура на височина 1200 метра ще е около 21°, на 2000 метра – около 16°.", "date": "2018.07.30", "title": "Жълт код в голяма част от Северна България"}
