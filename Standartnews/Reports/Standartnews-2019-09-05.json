{"url": "https://standartnews.com/kultura/ranniyat-barishnikov-na-tants-film-festa-400965.html", "text": "Изпълнения от ранните години на легендите Баришников и Нуреев, както и неми сцени на звездата на Руския балет Тамара Карсавина, са само някои от изненадите, които организаторите на Танц филм феста са подготвили за публиката в кино „Люмиер”. Форумът, предшестващ 33-то издание на Киномания, ще продължи от 24 до 30 септември, пренасяйки на големия екран 12 специално селектирани ленти – премиери, класики, екранни хитове, посветени на балета, модерния танц и фламенкото, документалистики.    Зрителите ще могат да се потопят във „Величието на балет „Киров” на 26 септември от 18, 30. Филмът събира заснети сцени от най-великите постановки на знаменития ленинградски балет. Най-ценната находка са изпълнения от ранните години на легендите Нуреев и Баришников, които преди са считани за изгубени. Балет „Киров” (преди 1935 и след 1992-а  – Мариински театър) винаги е бил основния конкурент на талантите в Болшой театър. Сред другите безценни моменти в този уникален филм, плод на дългогодошно проучване, са неми сцени на звездата на Руския балет Тамара Карсавина и па дьо дьо на Галина Уланова като Белия лебед от 1940-а.  60-те години са представени с откъси от „Раймонда” на Глазунов, „Спартак” на Хачатурян, „Ромео и Жулиета” на Прокофиев, хореографията на Мариус Петипа за „Корсар”, както и две версии на „Умиращия лебед” по Михаил Фокин – на Олга Мойсеева и на Наталия Макарова. Кадри от живота на Охад Нахарин ще оживеят на екрана на 25 септември от 20, 30 в „Г-н Гага”. Артистичният директор на танцовата трупа „Батшева” е считан за един от най-влиятелните хореографи. Показвайки го в критичен и повратен момент от личния му живот, този вдъхновен и проникновен документален филм представя творец със забележителна артистична цялост и впечатляваща визия. Работил по филма цели 8 години, в „Г-н Гага” режисьорът Томер Хейман съчетава моменти от репетиции с непоказвани досега архивни кадри и сцени от спектакли.", "date": "2019.09.04", "title": "Ранният Баришников на Танц филм феста"}
{"url": "https://standartnews.com/kultura/venelin-shurelov-s-izlozhba-v-parizh-400966.html", "text": "40 картини и някои от емблематичните фигури-обекти на визуалния артист Венелин Шурелов ще бъдат представени в първата му самостоятелна изложба в Париж „Rotations“ /“Ротации“/ по покана на Българския културен институт във Франция тази есен.  Експозицията се открива на 19 септември и може да бъде видяна от жителите и гостите на френската столица в галерията до 10 ноември. Изложбата на Шурелов събира най-новите му, неизлагани до момента работи, както и някои творби от дългогодишния му проект SubHuman Theatre - платформата, която художникът разработва от 2004 година насам. Шурелов създава в областта на съвременното изкуство и дигиталните технологии. Стилът и в картините, и в сценографиите, които прави за театъра, е провокативен, прям, гротесков и синтез на новото време. Проектите му са многопластови, включват рисунка, интерактивна инсталация и пърформанс, дигитални технологии, видео и арт теория. Работите му носят разпознаваем визуален код, а цялото му творчество изгражда собствени образи и митология, функция на епохата, в която живее.  Изследва и интерпретира все по-технологизиращото се битие на съвременния човек, техно-естетиката, машината, създаваща особена естетика на чудовищното. То очарова и отблъсква, съблазнява и плаши, легитимира и дестабилизира.  Теми на произведенията му са забравената емоция, потиснатата човечност и субкултурите, които те създават.  Човекът, утопията, мисълта, изведена до синтез. Венелин Шурелов /1977/ е съосновател и преподавател в магистърска програма \"Дигитални изкуства\" в Националната художествена академия в София. Има редица участия в галерии и сцени в България, страни от Европа и САЩ. Награждаван е многократно за работата си в областта на театъра и съвременното изкуство.", "date": "2019.09.04", "title": "Венелин Шурелов с изложба в Париж"}
{"url": "https://www.standartnews.com/sport/marsel-khirsher-spira-ss-skite-401003.html", "text": "Най-голямата звезда в алпийските ски в последното десетилетие Марсел Хиршер (Ав) обяви края на спортната си кариера. Осемкратният носител на големия кристален глобус намекна за подобно решение още в края на миналия сезон и държа феновете си в напрежение цяло лято, но вече е взел важното решение. 30-годишният Хиршер обяви решението си в пряко предаване в ефира на австрийската национална телевизия. Хиршер мотивира решението си с желанието си повече време да прекарва със семейството си. Освен 8 поредни големи кристални глобуса Марсел има и 67 победи за Световната купа, олимпийски титла, а също така и 7 световни титли.", "date": "2019.09.04", "title": "Марсел Хиршер спира със ските"}
{"url": "https://www.standartnews.com/sport/barchovski-otnovo-poema-natsionalniya-po-basket-400999.html", "text": "Росен Барчовски се завръща начело на националния отбор по баскетбол за мъже, съобщи  BGbasket.com след заседанието на УС на федерацията ни. Той води тима ни при последната победа на европейско първенство, която датира отпреди осем години. Барчовски е роден на 16 август 1960 г. в София. Той е син на покойните величия в родния баскетбол Ваня Войнова и Цвятко Барчовски. Дългогодишен баскетболист на ЦСКА и националния отбор. Треньорската му кариера започва в Португалия, а у нас - в мъжкия тим на Славия. Постига дубъл, титла и купа с \"белите\" през 1997 г. С ЦСКА печели Купата през 2005-а. Класира националния отбор на Европейското първенство през 2005 в Сърбия и Черна гора и го води и на това през 2011-а в Литва. В момента ръководи школата на Рилски спортист, след като години наред бе треньор на тима.", "date": "2019.09.04", "title": "Барчовски отново поема националния по баскет"}
{"url": "https://standartnews.com/biznes/spirat-dva-ot-generatorite-na-toplofikatsiya-pernik-400994.html", "text": "Регионалната инспекция по околната среда и водите - Перник издаде принудителна административна мярка за спиране на дейността на парогенератори 4 и 5 на „Топлофикация – Перник” . Мярката е наложена заради установено използване на неразрешен вид гориво – биомаса, в нарушение на издаденото комплексно разрешително на дружеството, съобщават от МОСВ. Спирането ще бъде извършено, като се преустанови подаването на горива към котлите с цел принудително извеждане от експлоатация. Срокът на действие на мярката е до изпълнение на условията на действащото комплексно разрешително. Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация – Перник“ АД, ТЕЦ „ Бобов дол“ ЕАД, „Топлофикация – Сливен“ ЕАД и ТЕЦ „Брикел“ ЕАД. Проверките се извършват от командировани служители на Регионални инспекции по околната среда и водите, които са различни от тези, на чиято територия се намират проверяваните дружества. Всички разпоредени от главния прокурор проверки за спазване изискванията на Закона за опазване на околната среда и Закона за управление на отпадъците ще бъдат извършени от МОСВ в указания срок от 1 месец. Ще бъдат проверени издадените разрешителни за съхранение и изгаряне на отпадъци, документите за осъществяване на производствената дейност на топлофикационните дружества; видът и количеството съхранявани и използвани за горене отпадъци и съответствието им с документацията на дружествата. На прокуратурата ще бъдат предоставени и данни за извършени измервания и проби.", "date": "2019.09.04", "title": "Спират два от генераторите на „Топлофикация-Перник“"}
{"url": "https://standartnews.com/biznes/62-ekipa-na-erp-sever-dezhuryat-prez-praznichnite-dni-400964.html", "text": "По време на предстоящите празнични дни 62 дежурни екипа на Електроразпределение Север ще бъдат в готовност да реагират при възникване на повреди по електроразпределителната мрежа в областите Варна, Добрич, Силистра, Шумен, Търговище, Велико Търново, Габрово, Русе и Разград. Екипите са оборудвани със специализирани автомобили, инструменти и материали, и поддържат постоянна връзка с Центровете за управление на мрежата за обмен на информация. Електроразпределителното дружество преустановява всички планови прекъсвания по мрежата в Североизточна България по време на празниците. Отчетниците на ЕРП Север ще отчитат консумираната електрическа енергия по график. Денонощният телефонен център на компанията 0700 1 61 61 е на разположение на клиентите за информация и за подаване на сигнали в случаи на непредвидено прекъсване на електрозахранването. През празничните дни клиентите на компанията могат да заплатят сметките си за консумирана електроенергия безкасово по начините, описани на интернет страницата на компанията: https://www.energo-pro.bg/bg/Nachini-na-plashtane-Bitovi-klienti. На 6-и, 22-ри и 23-ти септември касовите салони на „Български пощи“ няма да работят, а на 7-и и 23-ти ще работят с обичайното съботно работно време.  ", "date": "2019.09.04", "title": "62 екипа на ЕРП Север дежурят през празничните дни"}
{"url": "https://standartnews.com/svyat/dshcheryata-na-uilyam-i-keyt-trgva-na-uchilishche-401001.html", "text": "Само ден дели 5-годишната дъщеричка на херцозите Кейт и Уилям от първия в живота ѝ училищен звънец. На 5 септември принцеса Шарлот ще прекрачи прага на Thomas's Battersea – училището, което посещава и по-големият ѝ брат Джордж. Задължителният график на първокласничката ще включва часове по френски език, театър, рисуване, танци и музика. Шарлот ще се потопи за първи път и в дебрите на приложните изкуства, балета, математиката, четенето и компютрите. В сайта на училището е посочено още, че в приемната година децата в него ще имат възможност, под формата на игри, да изследват, да взимат решения, да развиват креативното си мислене. Разбира се, в първия учебен ден принцесата ще бъде придружена и от двамата си родители. ", "date": "2019.09.04", "title": "Дъщерята на Уилям и Кейт тръгва на училище"}
{"url": "https://standartnews.com/kultura/muzikalniyat-teatr-otkriva-sezona-s-kontsert-400967.html", "text": "Музикалният театър открива новия си сезон на 29 септември, неделя, от 17 часа с концерта “Влез в моя сън“ - жест на признание към своята вярна публика. Със спектакъла трупата ще отбележи и 60-тия юбилей на главния диригент  и художествен ръководител Юли Дамянов. Заглавието идва от дует от „Любов и омраза”- опера-мюзикъл от Юли Дамянов по пиесата „Херцогинята на Падуа” от Оскар Уайлд. В концерта ще прозвучат рядко изпълнявани произведения като увертюрите „Цар и дърводелец” от Лорцинг и „Кандид” от Бърнстейн, фрагменти от мюзикълите „Кабаре” от Кандер и „Уестсайдска история”, както и любими арии, дуети, ансамбли, хорове и балети от оперети. Концертът ще завърши със Sanctus, написан от Юли Дамянов. На финала публиката ще види и масовата сцена „Маскарад” от началото на второ действие на „Фантомът на операта”от А.Л. Уебър. Новите дати на „Фантома” са между 3 и 17 ноември. Наред със звездите на Музикалния театър в представлението ще участват и бивши членове на трупата – диригентът Любомир Денев, солистите Олга Скеклиова, Марияна Попзлатева, Юлия Миланова, Цветан Цветков, Живко Желев, Николай Петров. Към тях ще се присъедини и певецът Васил Петров. „Бих се радвал да събера изпълнители от различни поколения”, казва диригентът, който работи в театъра от 33 години. „За мен Музикалният е любов”, признава той. Преди официалното откиване на сезона Оперетата гостува на 21 септември от 20 часа в Летния театър в Сандански с концерта –спектакъл „Музикална феерия“.  ", "date": "2019.09.04", "title": "Музикалният театър открива сезона с концерт"}
{"url": "https://standartnews.com/biznes/zapochva-grozdobert-v-plevensko-400976.html", "text": "Пред 117-годишната изба на единствения у нас Институт по лозарство и винарство в Плевен бе даден стартът на гроздоберната кампания за тази година. Началото на гроздобера започна с възстановка на стария празник на Дионисий, съобщи БНР. Девойки с боси крака ще мачкат гроздето от тазгодишната реколта. Освен това, лозарите предлагат и дегустация на грозде и вино от сортове, създадени от плевенският институт. Доцент Ваньо Хайдуров ще покаже и професионална дегустация на вино. Целта е ритуалът да стане традиционен, каза професор Иван Пачев, директор на института. \r\n„Имаме бутилки от 1892-1896 година. И тогава са отделяни бутилките от най-хубавите години за производство на вина. Може да се направи и дегустация на вина с автентични български вина“, обясни той.", "date": "2019.09.04", "title": "Започва гроздоберът в Плевенско"}
{"url": "https://standartnews.com/svyat/reshitelen-vot-za-brexit-tazi-vecher-400982.html", "text": "Tази вечер се очаква решителен вот за Brexit. След драматичната нощ вчера, днес депутатите могат да отнемат от правителството на Борис Джонсън контрола върху напускането на Европейския съюз. Очаква се да бъде гласуван закон, който спира Brexit, ако няма сделка по условията на напускане. Премиерът иска консерваторите да гласуват против, но 21 от неговите депутати не му се подчиниха снощи, когато гласуваха и дадоха начало на днешния процес. за наказание ги изгониха от партията. депутатите искат да отложат излизането от ЕС с 3 месеца, като все по-вероятно е преди новата дата да има избори. Борис Джонсън вече каза, че това е единственият вариант и внесе в парламента необходимия законопроект. „Парламентът е напът да разруши всяка възможност да постигнем сделка с Брюксел. След като аз не искам да се съобразя с това, хората трябва да решат кой ще отиде в Брюксел, за да преговаря. Единственият вариант остава нови избори”, коментира британският премиер.", "date": "2019.09.04", "title": "Решителен вот за Brexit тази вечер"}
{"url": "https://standartnews.com/balgariya-obshtestvo/otlizhikha-sreshchata-borisov-mitsotakis-400983.html", "text": "Срещата на министър-председателите на България и Гърция Бойко Борисов и Кириакос Мицотакис, която трябваше да се състои на 4 септември вечерта в Атина, е отменена заради разминаване в програмите на двамата премиери, предаде БГНЕС. \r\n \r\nПо-рано държавната гръцка агенция АНА-МПА съобщи, че тази вечер е трябвало да се състои неофициална среща на Мицотакис и Борисов в Атина. Според информацията българският премиер е на частно посещение в Гърция. \r\n \r\nВизитата на Бойко Борисов не е частна и тя не се е състояла заради разминаване в програмите на двамата министър-председатели, съобщава БГНЕС, като се позовават на Министерския съвет. От МС припомниха, че Борисов тази сутрин е водил редовното правителствено заседание, което е продължило няколко часа. \r\n \r\nЗа момента не е ясно дали и кога ще има нова визита и какви ще бъдат темите, които ръководителите на двете правителства ще обсъждат.", "date": "2019.09.04", "title": "Отложиха срещата Борисов-Мицотакис"}
{"url": "https://standartnews.com/svyat/italiya-ima-novo-pravitelstvo-400998.html", "text": "Премиерът на Италия Джузепе Конте сформира ново правителство, подкрепено от антисистемното Движение \"5 звезди\" и лявоцентристката Демократическа партия, която досега беше в опозиция, след като предишното правителство се разпадна след оттеглянето на дяснопопулистката партия \"Лига\" от коалицията. Новината бе съобщена от канцеларията на президента на страната. \"Президентът Серджо Матарела прие проф. Джузепе Конте, който се съгласи да оглави правителството и представи министрите на президента\", съобщи генералният секретар на президентството Уго Дзампети, цитиран от Франс прес и ТАСС. Той уточни, че новото правителство ще положи клетва утре в 10 ч. местно време (11 ч. българско) в президентството. След срещата си с президента Матарела премиерът Джузепе Конте обяви, че лидерът на ДПЗ Луиджи ди Майо, който  е лидер на Движение \"Пет звезди\", ще е новият министър на външните работи и международното сътрудничество. Членът на Демократическата партия и влиятелен евродепутат Роберто Гуалтиери ще е министър на икономиката, а вътрешен министър ще е Лучана Ламорджезе, която е без политическа принадлежност. Тя до миналата година беше високопоставен служител във вътрешното министерство, а в момента е член на Държавния съвет, върховния административен съд на Италия, предадоха Ройтерс и ДПА. Ламорджезе заменя лидера на крайнодясната \"Лига\" Матео Салвини, който свали предишното правителство миналия месец, като изтегли партията си от управляващата коалиция в неуспешен опит да предизвика предсрочни избори.", "date": "2019.09.04", "title": "Италия има ново правителство"}
{"url": "https://standartnews.com/svyat/dzhonsn-predlozhi-izbori-na-15-oktomvri-400996.html", "text": "Министър-председателят на Великобритания Борис Джонсън предложи провеждането на предсрочни парламентарни избори в страната на 15 октомври. В разгорещен дебат в парламента Джонсън заяви, че ако председателят на Лейбъристката партия Джереми Корбин гласува в подкрепа на законопроект срещу правителствената стратегия за Брекзит, тогава той трябва да подкрепи и предложението за провеждане на предсрочни избори, за да \"позволи на хората от тази страна да имат своето мнение\". ", "date": "2019.09.04", "title": "Джонсън предложи избори на 15 октомври"}
{"url": "https://standartnews.com/sport/barchovski-otnovo-poema-natsionalniya-po-basket-400999.html", "text": "Росен Барчовски се завръща начело на националния отбор по баскетбол за мъже, съобщи  BGbasket.com след заседанието на УС на федерацията ни. Той води тима ни при последната победа на европейско първенство, която датира отпреди осем години. Барчовски е роден на 16 август 1960 г. в София. Той е син на покойните величия в родния баскетбол Ваня Войнова и Цвятко Барчовски. Дългогодишен баскетболист на ЦСКА и националния отбор. Треньорската му кариера започва в Португалия, а у нас - в мъжкия тим на Славия. Постига дубъл, титла и купа с \"белите\" през 1997 г. С ЦСКА печели Купата през 2005-а. Класира националния отбор на Европейското първенство през 2005 в Сърбия и Черна гора и го води и на това през 2011-а в Литва. В момента ръководи школата на Рилски спортист, след като години наред бе треньор на тима.", "date": "2019.09.04", "title": "Барчовски отново поема националния по баскет"}
{"url": "https://standartnews.com/sport/marsel-khirsher-spira-ss-skite-401003.html", "text": "Най-голямата звезда в алпийските ски в последното десетилетие Марсел Хиршер (Ав) обяви края на спортната си кариера. Осемкратният носител на големия кристален глобус намекна за подобно решение още в края на миналия сезон и държа феновете си в напрежение цяло лято, но вече е взел важното решение. 30-годишният Хиршер обяви решението си в пряко предаване в ефира на австрийската национална телевизия. Хиршер мотивира решението си с желанието си повече време да прекарва със семейството си. Освен 8 поредни големи кристални глобуса Марсел има и 67 победи за Световната купа, олимпийски титла, а също така и 7 световни титли.", "date": "2019.09.04", "title": "Марсел Хиршер спира със ските"}
{"url": "https://standartnews.com/regionalni/vv-vidin-gostuva-delegatsiya-ot-ortenau-germaniya-400957.html", "text": "Областният управител на Видин Албена Георгиева бе домакин на гостуваща делегация от област Ортенау, провинция Баден-Вюртемберг, Германия,  водена от Франк Шерер, областен управител на област Ортенау. В делегацията участват още кметове, общински съветници, експерти от областната администрация на Ортенау, представители на бизнеса. По време на визитата си, гостите посетиха Индустриалната зона на Видин, където се запознаха с терените, с които разполага зоната. Областният управител Албена Георгиева разясни възможностите за закупуване или наемане на терени. В отговор на поставен въпрос, бе дадена подробна информация относно данъчните преференции и облекчения, които биха могли да ползват при наемане или закупуване на имот. Гостите посетиха и Професионалната техническа гимназия „Васил Левски“ и Професионалната гимназия по туризъм „Михалаки Георгиев“, където подробно се запознаха  със системата за професионално образование у нас, както и със специалностите, които се изучават в двете училища. Проведени бяха беседи с учители и ученици от двете гимназии с цел бъдещо сътрудничество. В Конферентния център на Областна администрация Видин се проведе трудова борса, в която се включиха 11 компании от област Ортенау и организация, която представлява 170 фирми от областта. „Днешната трудова борса е следствие на нашето добро сътрудничество“, каза областният управител при откриването на борсата и изказа надежда, че сътрудничеството между двете области ще продължи и занапред. От своя страна областният управител на Ортенау Франк Шерер благодари на Албена Георгиева и изказа задоволство, че идеята за трудовата борса, родила се при миналогодишната среща помежду им, се е превърнала в реалност. На борсата бяха представени свободните работни позиции и условията за кандидатстване. Събитието премина при голям интерес, като бе посетено от десетки ученици от областта, интересуващи се от дуалната форма на обучение и възможността за стаж в област Ортенау. В края на работната визита Албена Георгиева и Франк Шерер се обединиха около мнението, че приоритет в партньорството им е привличане на немски инвеститори в област Видин и продължаване на Квалификационната програма за обучение Ортенау-Видин, насочена към изпращане на ученици от област Видин в област Ортенау на стаж и запознаването им с дуалното обучение в Германия.", "date": "2019.09.04", "title": "Във Видин гостува делегация от Ортенау, Германия"}
{"url": "https://standartnews.com/regionalni/remont-na-ptya-spira-reysa-razgrad-kubrat-400960.html", "text": "Ремонт на пътя Разград Кубрат е причина да спре временно автобусният транспорт между двата града, съобщават от общинската администрация в Кубрат. От днес до 12 септември рейсовете в това направление няма да се движат по обичайното маршрутно разписание. Осигурен е алтернативен маршрут с обществен транспорт, който обаче предвижда смяна на автобус в село Брестовене. Ремонтът на пътя Разград–Кубрат в участъка между селата Топчии и Каменово започна в началото на септември след серия протести на  местните хора, които на няколко пъти блокираха  шосето, недоволни от разбития асфалт. Това лято АПИ отпусна от бюджета си 7,3 милиона лева за рехабилитация на най-компрометираната отсечка. Планирано е строителните дейности  да приключат до края на ноември.  ", "date": "2019.09.04", "title": "Ремонт на пътя спира рейса Разград-Кубрат"}
{"url": "https://standartnews.com/regionalni/poveche-politsai-po-ptya-za-makaza-400962.html", "text": "Заради очаквания засилен трафик по международния път за Гърция през ГКПП ”Маказа” в празничните дни около официалния празник 6  септември – Денят на Съединението, ще има засилено полицейско присъствие по републиканската пътна мрежа на територията на област Кърджали. \r\n      \r\n„Целият ресурс ще бъде мобилизиран с организацията на движението и контрола на водачите на моторни превозни средства. Също ще бъдат използвани максимално всички технически средства за контрол на скоростта, алкохол и наркотични вещества”, обясни директорът на ОД на МВР старши комисар Атанас Илков. Той  уточни, че на невралгични места КАТ „Пътна полицая” ще регулира движението на МПС, а ако се наложи в помощ на полицаите ще бъдат включени и служители от СЖО. \r\n     \r\nСтарши комисар Атанас Илков призова водачите да не излагат на риск себе си, близки си и всички останали участници в движението по пътищата. Той посъветва тези, които пътуват в празничните дни от 5 до 8 септември, да не оставят жилищата си без надзор и при подозрителни сигнали да съобщят в полицията или позвънят на тел 112.", "date": "2019.09.04", "title": "Повече полицаи по пътя за \"Маказа\""}
{"url": "https://standartnews.com/regionalni/kambitov-se-sreshchna-futbolistite-ot-ofk-pirin-nabor-2005-g-400973.html", "text": "Кметът Благоевград д-р Атанас Камбитов посрещна в кабинета си футболистите на ОФК „Пирин“, родени през 2005 г, които спечелиха купата на тазгодишния Международен турнир по футбол в Благоевград. Те дойдоха заедно с Васил Петров, директор на ДЮШ, Георги Забунов, треньор на футболистите и кондиционния треньор Благой Калпачки. Кметът поздрави гостите и им пожела успехи и занапред. „Благодаря на треньорския екип за всичко, което прави. Истината е, че много се гордеем с победата. Да победиш отбори като „Войводина“, Апоел“, „Цървена звезда“, това не става случайно. Вие сте на прав път, а ние ще помагаме с каквото можем“, каза д-р Камбитов. Ръководството и треньорите благодариха на Община Благоевград за отличните условия, които им се предоставят. „Почти се доближихме до професионалния футбол. Децата се справиха добре. Те се отблагодариха за отношението, което показвате към тях“, каза Георги Забунов, треньор на футболистите, набор 2005 г.   В края на срещата, младите надежди получиха раници от кмета Камбитов. От своя страна футболистите му подариха снимка на отбора, която вече е поставена на почетно място в кабинета на кмета.", "date": "2019.09.04", "title": "Камбитов се срещна с футболистите от ОФК \"Пирин\",  набор 2005 г."}
{"url": "https://standartnews.com/regionalni/mladezhi-ot-tri-strani-posetikha-perperikon-400993.html", "text": "Млади хора от България, Италия, Испания и Словения посетиха Историческия музей в Кърджали и Перперикон, вкусиха автентична българска кухня и се запознаха с богатото културно наследство и природни ресурси на Източните Родопи. Те са участници в международен семинар, на който обменят добри практики в решаването на проблеми, свързани с расовата дискриминация, бежанската криза, езика на омразата. „Основен акцент в работната програма в Кърджали бе и  стратегическото планиране и организиране на онлайн-кампании, насочени към младите хора, отнасящи се до кибератаки към мигрантите, насърчаването на културата на толерантност и ненасилие и активността в мрежата за равни права и възможности”, съобщи Веселина Юрукова, ръководител на Сдружение \"Омега”. Форумът бе реализиран в рамките на проекта SendHateAway, по програма „Еразъм +“. Семинарът продължи в ,\"Младежкия център\" в Пловдив, където участниците се потопиха в арт-атмосферата на Европейската столица на културата.  ", "date": "2019.09.04", "title": "Младежи от три страни посетиха Перперикон"}
{"url": "https://standartnews.com/regionalni/starozagortsi-sbrakha-8-t-kapachki-kupuvat-kuvozi-400974.html", "text": "\r\n  В Стара Загора беше монтирано второ метално сърце за събиране на пластмасови капачки, съобщи инциаторът на кампанията, общинския съветник, Янко Янков. Тя започна в края на миналата година, когато беше поставено първото сърце, в градинката на Пингвините. До момента старозагорци са събрали вече 8 тона капачки. Идеята е с парите от капачките събрани да се купят и дарят кувьози за университетската болница в Стара Загора, каза инициаторът. Шефът на здравното заведение, проф.  д-р Йовчо Йовчев е заявил, че родилното отделение наистина имало нужда от кувьози.  \r\n  Янков е успял да издейства преференциални цени, както за цената за изкупуване на капачките, която е 500 лв. на тон, така и за цената на кувьозите от лицензиран доставчик на медицинска апаратура - за 5 000 лв бройката. Оставали да се съберат още 2 тона пластмасови капачки, за да стигнат парите за първия кувьоз.  \r\n  До момента в кампанията са се включили редица училища, детски градини, ясли, фирми, граждански организации, стотици физически лица. Очаквало се и общественият дарителски фонд да се присъедини към местната кампания.", "date": "2019.09.04", "title": "Старозагорци събраха 8 т  капачки, купуват кувьози"}
