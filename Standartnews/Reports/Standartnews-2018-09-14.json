{"url": "http://standartnews.com/biznes/pregovori_s_verigite_za_tsenata_na_hlyaba-375734.html", "text": "Среща на търговските вериги с премиера Бойко Борисов заради цената на хляба подготвя земеделският министър Румен Порожанов. \"Започнал съм разговори с големите търговски вериги. Ще предложа на премиера, след като направя индивидуалните срещи, да направим и при него среща за цените на хляба, защото те са регулатор\", посочи земеделският министър. Той обясни, че веригите имат една своя надценка на продуктите. И даде пример с млечните. \"Ако едно сирене или кашкавал отидат на цена от 10 лева, 30 % остават във веригите. Направихме много разговори тези месеци с производители, преработватели от млечния сектор за това кой прибира разликите. При калкулацията на сиренето и на кашкавала, надценките отиват във веригите. Така че ще направим тези разговори, особено за цената на хляба. Надявам се да няма увеличение\", коментира Порожанов. Министърът обаче обясни, че има реални предпоставки да се увеличи цената на самуните, но темата е много чувствителна. Порожанов посочи, че нивата на пшеницата са стигнали близо 350 лв. за тон, като кампанията е стартирала на 290-295 лв. Увеличението е близо 20%, което е една от предпоставките за вдигането на цената на хляба. Друг фактор е скокът на природния газ и тока. Порожанов коментира още, че по данни на статистиката, за последните 8 г. консумацията на хляб у нас е намаляла - от 109 кг на година на човек, на 80 и няколко килограма. В чирпанското село Могилово, където откри гроздобера, Порожанов коментира и темата с чумата по овцете и козите. Той съобщи, че от вторите проби, взети от добитъка в Болярово,  има такива, които отново са изпратени за потвърждение на комисията във Франция за наличие на антитела. Министърът отбеляза още, че в края на миналата седмица на специален форум в Брюксел страната ни е получила положителни оценки за превантивните мерки срещу болестта.", "date": "2018.09.13", "title": "Преговори с веригите за цената на хляба"}
{"url": "http://standartnews.com/biznes/kmetat_fandakova_imame_proekti_za_opazvane_na_okolnata_sreda-375707.html", "text": "Имаме проекти, с които ще кандидатстваме по ОП „Околна среда\", като основно е подмяната на битовото отопление с по-екологично. Това каза кметът на София Йорданка Фандъкова в интервю за БНТ. По повод доклад на Европейската сметна палата за мерките срещу намаляването на фините прахови частици в столицата, според който не се взимат достатъчно мерки в последните 9 години от управляващите в София, Фандъкова заяви: „Аз прочетох доклада и отговорите на ЕК по него, тъй като той е правен за да може да оцени Европейската директива за качество на въздуха, както и политиките за подобряване качеството на въздуха в Европа. В него като част от оценката са разгледани показателите на 6 европейски града – София, Брюксел, Краков, Милано, Щутгарт и Острава. Данните са показателни. Те показват, че от 2009 до 2016 година София има подобрения по всички показатели. Включително по-добри от Брюксел и Милано. По отношение на фините прахови частици подобрението се вижда. През 2009 имаме 161 дни с превишения, през 2016 имаме 71 дни с превишение – отново са 2 пъти повече, отколкото е необходимо, но няма една мярка и една институция, която да се справи с този проблем\". По думите и градове като Краков са с много по-лоши показатели по всички критерии, а в самия доклад се дава добра оценка за мерките, взети за модернизацията на градски транспорт. „По отношение на мерките за замърсяването от битово отопление вече имаме програма с мерки. Нещо повече – имаме подготвени проекти, с които ще кандидатстваме по ОП „Околна среда\" като основно е подмяната на битовото отопление с по-екологично. Няма позната мярка в европейски град, по която да не работим. Нека хората да знаят, че когато се отопляват с по-евтини дърва и въглища, те не само замърсяват околната среда, но и отделят по-малко топлина. В 30 домакинства миналата година предоставихме печки с екопелети- ефекти ще видим тази година и на тяхна база можем да разширим този проект\", заяви още кметът на София.", "date": "2018.09.13", "title": "Кметът Фандъкова: Имаме проекти за опазване на околната среда"}
{"url": "http://standartnews.com/biznes/ima_realni_predpostavki_tsenata_na_hlyaba_da_se_uvelichi_prizna_zemedelskiyat_ministar-375719.html", "text": "Има реални предпоставки да се увеличи цената на хляба. Това каза пред журналисти министърът на земеделието, храните и горите Румен Порожанов, цитиран от Агенция Фокус. „Темата за цената на хляба е наистина чувствителна. В момента имаме едни достигнати нива на пшеницата, които са близо 350 лева на килограм, при стартиране на кампанията от около 250-295 лв. Това е едно увеличение от близо 20%, което когато започваме да го пречупваме през различните себестойности, първо на брашното, после на хляба, има реални предпоставки в рамките на производството на хляба да се увеличава цената\", заяви Порожанов. Министърът отбеляза и факта, че цената на природния газ и електричеството се повишиха, което оказва своето влияние и върху цената на хляба. Порожанов коментира, че през последните години консумацията на хляб у нас е спаднала от 109 кг на човек от населението на осемдесети няколко килограма на човек. „Започнал съм разговори с веригите. Ще предложа на премиера след като направя индивидуалните срещи, да направим и при него среща именно по цените на хляба, защото те са регулатор. Истината е, че веригите имат една своя надценка, която включително и на млечните продукти, ако едно сирене или кашкавал отидат на 10 лева, едни 30 % си стоят в тези вериги. Направихме безкрайно много разговори тези месеци с производители, преработватели на млечния сектор, кой прибира разликите. При калкулацията на сиренето и на кашкавала, надценките отиват във веригите. Така че ще направим тези разговори, особено в цената на хляба. Надявам се да няма увеличение\", завърши той.", "date": "2018.09.13", "title": "Има реални предпоставки цената на хляба да се увеличи, призна земеделският министър"}
{"url": "http://standartnews.com/sport/sportniyat_ministar_otkri_svetovnoto_parvenstvo_po_voleybol_v_ruse-375701.html", "text": "Министърът на младежта и спорта Красен Кралев, кметът на Русе Пламен Стоилов и вицепрезидентът на Българската федерация по волейбол Любо Ганев откриха снощи Световното първенство по волейбол за мъже в дунавския град, на което сме домакини заедно с Италия от 9 до 30 септември. „За мен е огромна чест да бъда тук сред Вас в първия ден от най-голямото спортно събитие в историята на България в Русе. Аз съм горд, че Вашият град е част от Световното първенство по волейбол, защото съм голям приятел на дунавския град. Дълго време работим с г-н Стоилов по различни спортни проекти и съм много щастлив, че Русе намери своето място на спортната карта на България\", заяви министър Кралев. Той изрази задоволството си от перфектната организация на шампионата и увери русенци, че ги очакват още големи събития. „Обещали сме през 2021 г. националният отбор на България по волейбол за жени да домакинства тук Европейско първенство. В Русе предстоят още значими събития \", каза министърът. Красен Кралев пожела на жителите на града прекрасни и незабравими мигове в „Монбат Арена\". „Двата най-силни отбора в момента Бразилия и Франция са гости на Русе и ще имате възможност да гледате един неповторим спектакъл. Вие го заслужавате. Надявам се Вашите деца да посетят това събитие, за да могат да се запалят по най-успешния колективен български спорт\", допълни той. Кметът на Русе Пламен Стоилов благодари на министър Кралев за всичко, което прави за спорта в Русе и за гласуваното доверие. „Днес започва уникален празник за града, защото стартира такова събитие, каквото историята на Русе не познава. Отговорността, гордостта и радостта е още по-голяма, защото градът ни е домакин на една от най-силните групи\", заяви Стоилов. Зала „Монбат Арена\" в крайдунавския град ще приеме 15 мача от група „B\" на шампионата, в която са отборите на Бразилия, Канада, Франция, Египет, Китай и Холандия. В първия мач от състезателната програма финалистите в Лигата на нациите Франция стартираха с безапелационна победа над Китай с 3:0 (25:20, 25:21, 25:17). Непосредствено преди церемонията по откриването отборът на Канада се наложи над Холандия също с 3:0 (25:15, 25:23, 25:18), а в късния мач олимпийският шампион от Рио 2014 Бразилия се изправя срещу Египет.", "date": "2018.09.13", "title": "Спортният министър откри Световното първенство по волейбол в Русе"}
{"url": "http://standartnews.com/biznes/grazhdanska_skochi_tiho_s_okolo_50-375731.html", "text": "Задължителната застраховка \"Гражданска отговорност\" скочи тихомълком с около 50%, оплакаха се потресени граждани в редакцията на \"Стандарт\". \"Миналата година \"Гражданската\" ми струваше 186 лева, а при подновяването й сега платих с над 90 лв. повече, което е скок от 50%\", проплака собственик на 22-годишен автомобил. \"Аз съм професионален водач и нямам никакви нарушения през последните години - нито зад волана на личния си автомобил, нито със служебния. Нали уж щяха да увеличават задължителната застраховка само на водачите с регистрирани ПТП и нарушения, което е и редно, тъй като именно от тях губят застрахователите\", негодуваше читателят ни. Само през август автомобилните застраховки са се повишили с 20.5% спрямо предходния месец, сочат последните данни на Националния статистически институт (НСИ). Такова рязко покачване на цените няма при нито една от останалите нехранителни стоки и услуги, които НСИ следи. Самите застрахователи обясняват вдигането на полиците с решение на Върховния касационен съд (ВКС), според което право да търсят компенсации за вреди при ПТП със смърт вече имат по-широк кръг роднини на починалия. Това ще увеличи разходите на застрахователите и ще увеличи дефицита между приходите от задължителните полици и разходите за щети.  ", "date": "2018.09.13", "title": "\"Гражданска\" скочи тихо с около 50%"}
{"url": "http://standartnews.com/biznes/pribirame_dobra_rekolta_ot_grozde-375730.html", "text": "Очакваме добра реколта от грозде тази година, с добра захарност. Това заяви земеделският министър Румен Порожанов, който откъсна първата чепка за откриването на гроздобера в чирпанското село Могилово. На събитието присъстваха още Красимир Коев – директор на Изпълнителната агенция по лозата и виното, агрономи и технолози от региона. Церемонията започна в 11.30 часа в лозовия масив на винарска изба „Мидалидаре Естейт\". Детски ансамбъл \"Чирпанлии\" зарадва гостите с изпълненията си, а отец Иван отслужи специален водосвет за берекет в прибирането на гроздето. Порожанов обясни, че тазгодишната реколта няма да е по-лоша от миналогодишната, въпреки проблемите с градушките и наводненията. „Там, където нямаме покритие на противоградната система, имаше масиви, които пострадаха. Имаше и наводнени лозя - по един или друг начин това се отрази на самите насаждения от гледна точка на добив. Миналата година обаче имахме изсъхване на зърната на самия плод и той стана много по-лек\", обясни министърът. По думите му, изкупните цени са между 60-80 ст. \"Разбира се, всяко грозде е различно като сорт и качество. Така че цените зависят и от това\", поясни министърът. Той съобщи, че между 150 и 160 хил. тона грозде ще бъде прибрано за винопроизводство. Други 100 000 тона ще се ползват за ракия. От 50 - 60 хил. тона се приготвя оцет във винарните. Има и износ - ежегодно от България излизат около 10-20 хил. тона. Лозята у нас са близо 600 хил. дка, като 55% от тях са червени сортове, а 45% са бели и десертни. „Винарският сектор е сред  водещите за България, с добре структуриран бизнес, най-вече в преработката, но и в реализацията. Имаме над 266 лицензирани изби, други между 15 и 18 са в процес на подготовка. Очакваме постепенно и плавно надграждане във винения сектор. Не можем да разширяваме масивите от гледна точка на ограниченията, които са дадени в рамките на Европейския съюз, защото България има квота за лозята и опции до 1% увеличение на година\", обясни министър Порожанов. За преструктуриране на сектора през следващите 4 години са планирани 50 млн. лв., а до няколко дни наредбата ще бъде представена за обществено обсъждане. Новият програмен период започва от 16 октомври. През последната година на миналия в областта на лозарството са финансирани 150 проекта. Порожанов каза още, че в новата лозарска  програма, по настояване на бранша, е включена и мярката за съфинансиране на застрахователните премии. Управителят на \"Мидалидаре естейт\" Александър Алексиев пък заяви, че по отношение на преработката на гроздето във вино не могат да си позволят никакви грешки, а технологията им е от най-съвременните. 95% от вината на \"Мидалидаре\" са за вътрешния пазар, а 5% са за експорт. Домакините отглеждат около 15 сорта лозя върху 1540 декара и осигуряват работа на близо 200 човека. Те очакват да преработят към 450 тона грозде - две трети от реколтата им. Останалата една трета от продукцията им е за продан. Само в Старозагорска област има 23 300 дка, от които 1 300 са с десертни сортове. Работят и първите 7 изби за производство на биовина от масиви, при които се прилагат изцяло екологични стандарти. Продукцията им отива най-вече за Германия, коментираха домакините. Те демонстрираха първата си продукция на пенливо вино, произведено по традиционна за района на Шампан технология. Общо 1 800 са бутилките, приготвени с набраното през 2014 година грозде, които ще бъдат реализирани изцяло на родния пазар.", "date": "2018.09.13", "title": "Прибираме добра реколта от грозде"}
{"url": "http://standartnews.com/biznes/erp_sever_gotovo_za_parviya_ucheben_den-375732.html", "text": "Във връзка с началото на учебната година екипи на ЕРП Север, част от групата на ЕНЕРГО-ПРО, извършиха обстоен оглед и подмяна на елементи от електроразпределителните съоръжения в близост до училищата в Североизточна България. Това е задължителна част от ежегодната профилактика на дружеството като подготовка за есенно-зимния сезон. Проведени бяха тестове на електрическите елементи, захранващи учебните заведения, за да се осигури безаварийната им работа по време на тържествата в първия учебен ден и при учебния процес. Специалистите на ЕРП Север са в готовност да реагират незабавно при непредвидени повреди по съоръженията на територията, обслужвана от дружеството. Телефон 0700 1 61 61 е на денонощно разположение на клиентите за подаване на сигнали във връзка с електрозахранването", "date": "2018.09.13", "title": "ЕРП Север готово за първия учебен ден"}
{"url": "http://standartnews.com/svyat/prezidentite_na_balgariya_i_gartsiya_se_sreshtnaha_v_riga_-375723.html", "text": "С позиция за общо споделяне на отговорността за укрепване на стабилността в Югоизточна Европа и развитието на добросъседски отношения излязоха след съвместна среща президентите на България и Гърция Румен Радев и Прокопис Павлопулос, съобщиха от пресцентъра на държавния глава. Разговорът между двамата е в рамките на XIV среща на държавните глави от групата \"Арайолуш\" в Рига. Държавите членки на ЕС от Балканите трябва да бъдат много по-активни при формирането и запазването на фокуса върху цялостния процес на европейска интеграция в региона, подчертаха Румен Радев и Прокопис Павлопулос. Реализацията на европейската перспектива за страните от Балканите, които се стремят към пълноправно членство в ЕС, е процес, който изисква както външна подкрепа, така и ясна политическа воля и реални реформи от страна на нашите съседи, за да отговорят на критериите за членство, беше посочено още на срещата. Румен Радев беше категоричен, че не трябва да се допуска фрагментацията на региона дори и когато възниква напрежение между отделни държави в Югоизточна Европа. Двамата президенти откроиха позитивната тенденция на увеличаване на двустранния стокообмен между България и Гърция, който надхвърля 3 млрд. евро през 2017 г., и по думите им, развитието на свързващата двете държави инфраструктура и туризъм е фактор за последващо увеличение на взаимните инвестиции. Според президента Радев окуражаващите сигнали за възстановяване на гръцката икономика след финансовата криза в страната ще стимулират както двустранната търговия, така и икономическия обмен в региона.", "date": "2018.09.13", "title": "Президентите на България и Гърция се срещнаха в Рига"}
{"url": "http://standartnews.com/svyat/zapodozrenite_za_otravyaneto_na_skripal_se_oplakaha_che_zhivotite_im_sa_razbiti-375721.html", "text": "Двамата заподозрени в отравянето на бившия агент Сергей Скрипал твърдят, че са само туристи. Александър Петров и Руслан Боширов проговориха пред руската медия RT. Те са обвинени, че са опитали да убият бившия руски агент и неговата дъщеря Юлия с отровното вещество \"Новичок\". Петров и Боширов признават, че посетили Солсбъри, където беше и самото нападение, но са били там само за час, за да разгледат забележителностите, и после са се прибрали в Лондон. Двамата категорично отричат да имат връзки с руското разузнаване. \"Британските разследващи разбиха живота ни\", каза Петров. Той разказа, че двамата с Боширов са пристигнали във Великобритания на 2 март. На следващия ден отишли да се разходят в Солсбъри, но не останали много, защото всичко било покрито със сняг: \"Намокрихме се и решихме да си хванем следващия влак към Лондон. На следващия ден - 4 март, се върнахме обратно в Солсбъри\". Те категорично отричат да са носили със себе си \"Новичок\" или друг вид отрова. Боширов коментира бутилката от парфюм на \"Нина Ричи\", която беше приведена като доказателство от британските власти: \"Не е ли глупаво нормални мъже да носят със себе си дамски парфюм? На митниците проверяват всичко. Те биха ни попитали, ако бяха видели дамски парфюм в багажа ни. Ние не сме носили със себе си подобно нещо\". Той разкри, че с Петров се страхуват да излизат навън и са уплашени за живота си и този на своите близки.", "date": "2018.09.13", "title": "Заподозрените за отравянето на Скрипал се оплакаха, че животите им са разбити"}
{"url": "http://standartnews.com/mneniya/koyto_e_sreshtu_ungariya_iska_evropeyski_sssr-375729.html", "text": "- Тези хора смятат, че унгарското правителство трябва да бъде наказано, защото има мнение, по-различно от тяхното. Това си е чист болшевизъм, това е Европейски СССР. Те смятат, че нахлуването на мигранти не е опасно, докато аз мисля, че е заплаха. Те мислят, че еднополовите бракове са ценност, но аз мисля, че това е болестно състояние. Те мислят, че e ценност да не даваш на другия да говори, когато не си съгласен с него, докато аз смятам, че това е диктатура. - Розовият либерализъм е продължение на комунизма с други средства. Забележете кои в България са привърженици на розовата диктатура -наследници на комунистически фамилии, хора, които заграбиха националото богатство през 1944 г. и досега не искат да отстъпят и мислят,че са прави. Но не са, те са на бунището на историята. - Според мен колкото е опасност, толкова е и възможност. За пръв път Европейският парламент ясно се раздели на два полюса. От една страна са розовите либерали, които насърчават ислямистката инвазия и нашествието на милиони афганистанци и африканци, а срещу тях са хората, които защитават исконните човешки ценности. Ние смятаме, че Ес трябва да се върне там, откъдето тръгна - като съюз на суверенни държави, които имат своята свободна воля и могат да решават дали да пазят своите граници или не. Също така могат сами да решават въпросите, касаещи семейството и брака. Затова двете възможности пред ЕС са добре очертани. Дали ще се превърнем в един Европейски Съветски съюз, ръководен от едни общи структури, които са държат като късния Брежнев или ще се върнем към изворите на една Европа, която е видимо витална и може да се развива. - Нека ви дам един пример. В доклада срещу политиката на Орбан са се записали организациите, които са съдействали за изготвянето му. Там е унгарското Отворено общество, както и още 7-8 организации, всичките до една зависими от Сорос. Този финансов спекулант, който причинява нещастия на милиони хора по света, се опитва да води война срещу законното правителство на Унгария. Затова за мен е безспорно, че Сорос е в основата на тази завера. Не е тайна, че и в Европейския парламент много хора са на негова издръжка, има много мои колеги, които работят за него. - Няма да е изненада, даже е задължително, това да се случи. Виждаме, че европейските нации се събуждат, на хората им омръзна да ги използват, да им нареждат как да си подреждат леглото, къщата и гардероба. И нямат нужда Сорос да им казва как да го правят. Затова прогнозирам много силно присъствие на гласа на разума в бъдещия Европарламент в наше лице. - Тези търкания са породени от личните отношения на тримата партийни лидери. Аз обаче разчитам на гласа на разума и на едно много ясно и вече потвърдено от живота и практиката правило - \"Съединението прави силата\". Ако се явим поотделно, както сме правили и преди, резултатът ще бъде лош. Можем да се явим заедно и резултатът ще бъде много по-добър. Няма нужда да бъркаме в контакта, за да се убедим, че ще ни удари ток. Няма нужда да изядем едно кило сол и сто тояги, за да разберем, че сме на грешния път. Разумът показаа, че трябва да се явим заедно. Това между другото е и желанието на нашите поддръжници. Те винаги са ни казвали: \"Стига вече! Оставете тези лични дрязги, големи мъже сте, кой дядо, кой баща. Хайде спрете с тези простотии и глупости !\". - Съвсем откровено казано, разчитам на здравия разум на г-н Симеонов, който той е показал и в бизнеса си, и в политиката. Ако тръгне да търси други партньори това би било грешка. Други съюзници може да търсим само, за да увеличим тежестта на Обединени патриоти. ? - Разбира се, че е възможно и полезно дори. Това е целта на всяка политика - да прибавя гласове, да прибавя влияние и да бъде по-силна, за да решава проблемите на българите. Патриотизмът е силен, когато е отворен към обществото и към неговите проблеми, а не когато се затваря в котерийни и лични битки. - Предполагам, че ще ви изненадам с този отговор, но това противопоставяне според мен не е лошо, даже е здравословно. Президентът се радва на силно обществено доверие и най-вероятно го е заслужил. Всяко едно управление има нужда от силен контрапункт. В лицето на БСП нямаме силна опозиция, а едни истерични хора, които правят глупости. Като \"слизането\" на соцдепутатите при народа. Затова е по-полезно за властта президентът да бъде силен контрапункт, който да мобилизира дейността на мнозинството и така да мотивира управлението ни да бъде по-успешно и по-ефективно. - БСП и на тези избори няма да надскочат боя си. Партията страда от тежки поколенчески и междуличности въпроси, както и тежки приватизационни въпроси. БСП не може да вземе повече от това, което има като електорат, а дори да го направи, трябва да управлява с ДПС. Така че аз притеснения от БСП нямам.", "date": "2018.09.13", "title": "Който е срещу Унгария, иска Европейски СССР"}
{"url": "http://standartnews.com/mneniya/iztochniyat_ikonomicheski_forum_i_noviyat_svetoven_pasians-375712.html", "text": "Динамиката на процесите в световната политика е свързана с необходимостта сцените на действия да се разглеждат в тяхната многообразност. С Източния икономически форум във Владивосток устойчиво се показва, че Далечният изток, заедно с Централна Азия, придобиват възродено, ключово значение при разглеждането на световната политическа сцена. Програмата на икономическия форум показва синтез между бизнес, икономика и образование, като чрез тях се начертава пътят за развитието както на търговията и енергетиката в района, но и на засилващите се отношения на страните Русия, Китай, Япония, Южна Корея.  Събирането на едно място на премиера на Япония, президентите на Китай и Южна Корея, както и домакина на събитието - Владимир Путин, де факто прави икономическия форум и среща на високо равнище. на Източния икономически форум преди 4 г. Предстоящите години ще очертават все по-ясно необходимостта да се търсят алтернативи не само за стоковите пазари, но и за чистата природа, чистата питейна вода, както и за всички, свързани с глобалното затопляне, процеси. От гледна точка на конвенционалните енергоресурси,  от там преминава и „Силата на Сибир\" – един от най-дългите газопроводи в света, чиято дължина е почти равна на разстоянието между Лисабон и Москва. Китайският енергиен пазар се развива изключително динамично, като се очаква до 2023 г. да достигне до 300 млрд. куб. м. природен газ за година, доближавайки като консумация ЕС. Нарастващата нужда оформя пред Китай две възможности за осигуряването на необходимото синьо гориво – краткосрочна и дългосрочна. Краткосрочната възможност е необходима и необратима, изразяваща се във вноса на втечнен газ. През 2018г. Китай ще стане вносител номер 1 на втечнен природен газ, измествайки Япония и Южна Корея, а трите държави ще имат 60% дял от общата консумация в света. Тази краткосрочна нужда създаде необходимостта от поръчването и построяването на голям брой танкери за пренос на втечнен газ през последните 10 години. Над 440 танкера в света и над 10 поръчани само през 2018 г. създават усещане за стремглаво увеличаване на влиянието на страните и корпорациите, търгуващи с втечнен газ. Отвъд танкерите стоят субектите, които добиват и създават втечнен газ. Китайската национална петролна корпорация, чрез нейната дъщерна компания PetroChina, в началото на 2018 г. за 10% участие в 2 газови находища в териториалните води на Обединените арабски емирства. Подобна инвестиция показва две заключения – първо, че Китай търси допълнителни възможности за задоволяване на газовите нужди чрез втечнен газ, но и второ – инвестицията от 1 млрд. долара и 10% участие изглежда твърде скромно, за да може да се заключи, че тази политика е с най-висок приоритет. Интензивно развитие се забелязва и при концесиите за добив на газ в Мексиканския залив – израелски и американски компании се борят и успяват да придобият 40-годишни договори за концесии.  Мексиканският вектор заслужава отбелязване, тъй като е възможно част от добивания газ да бъде пренасочен за китайския пазар. Но и като пример, че енергийното варварство може да влезе в конфликт с екологичния фактор при енергийните проекти. Вече станахме свидетели на екологични катастрофи там, а когато става дума за пробиване на морското дъно в Мексиканския залив, е добре погледът да бъде насочен  към сеизмично активните райони на Северна Америка. От тази гледна точка прекаленото инвестиране в производство на танкери за пренос на втечнен газ може в дългосрочен план да се окаже  недалновидна и лоша инвестиция. За Китай изпълняването на краткосрочния вариант е част от пътя, започнат от Си Дзинпин, към енергийна осигуреност чрез тръбопроводи и собствен добив. Логиката енергията в дългосрочен план да се осигури чрез газопроводи отговаря на програмата „Един пояс – Един път\". „Силата на Сибир\" ще даде около 40 млрд. куб. м. газ годишно на китайската икономика и население, което ще задоволява около 25% от общата консумация. Почти завършеният до китайската граница газопровод следва да бъде въведен в експлоатация през 2019 г. Преди 6 години, когато беше обявено началото на многомилиардната инвестиция, бяха изразени съмнения, че тя все пак ще бъде завършена. Подобни съмнения видяхме и при сключването на договорите на стойност 400 млрд. долара между Китай и Русия преди 3 години, една голяма част от които са свързани с енергетика. При сегашната интензивност в отношенията и успешна реализация на настоящия газов проект е много вероятно инвестирането във втори газопровод под същото име. Вторият вектор на „Един пояс – Един път\" преминава през страните от Централна Азия, които са друга част от китайската енергийна осигуреност. Туркменският газ, които трябва да пресече Узбекистан и Казахстан, ще осигури значителните 65 млрд. куб. м газ. От своя страна Китай се ангажира с директни инвестиции във всички изброени страни с целта да реализира амбициозната си визия. Подобни отношения изглеждат прагматични, основани на взаимен интерес и е логично освен икономически алтернативи, те да носят и увеличаване на китайското влияние – през Русия и Централна Азия към Европа, но и много силно към Африка. Реализацията на енергийните проекти, в комбинация със собствения добив и подпомагането от вноса на втечнен газ, е пътят към дългосрочната осигуреност на Китай с природен газ. Зарядът на енергийните проекти дава тласък на междудържавните отношения във всички останали сфери и спомага реализацията на китайския мегапроект, който ще направи Евразия и Африка по-тясно свързани икономически чрез новия „път на коприната\". Форуми като този във Владивосток ще показват все по-ясно нарастващото значение на Далечния изток и Централна Азия в преформатирането на световния пасианс.", "date": "2018.09.13", "title": "Източният икономически форум и новият световен пасианс"}
{"url": "http://standartnews.com/svyat/chehiya_shte_mesti_posolstvoto_si_v_izrael_ot_tel_aviv_v_erusalim-375702.html", "text": "Чехия смята да премести посолството си в Израел от Тел Авив в Ерусалим по примера на САЩ, които направиха това по-рано тази година, предаде ДПА. Откриването на чешки културен център в Ерусалим през ноември може да бъде възприето като \"първа стъпка\", каза вчера говорител на президента Милош Земан. Той добави, че такъв ход може да бъде предприет само \"в съгласие с международното право\". САЩ вбесиха палестинците, когато преместиха посолството си през май. Палестинците се надяват Източен Ерусалим един ден да стане столица на тяхната бъдеща държава, отбеляза ДПА. Израел смята Ерусалим за своя единна и неделима столица и през 1967 г. анексира източната част на града.", "date": "2018.09.13", "title": "Чехия ще мести посолството си в Израел от Тел Авив в Ерусалим"}
{"url": "http://standartnews.com/svyat/es_udalzhava_s_oshte_shest_mesetsa_sanktsiite_sreshtu_rusiya_zaradi_ukrayna-375711.html", "text": "Съветът на ЕС прие решение да удължи с още шест месеца, до 15 март догодина, санкциите, въведени заради нарушаването на териториалната цялост на Украйна. Засегнати от решението са 155 души и 44 организации, се посочва в съобщението. Санкциите представляват ограничения за пътуване и запор на имущество. Отбелязва се, че обстановката в Украйна не предполага засега отмяна на наложените санкции. Решението влиза в сила от утре. ЕС въведе санкциите срещу Русия през март 2014 г. заради незаконното анексиране на Крим и умишленото дестабилизиране на Украйна. Също до март догодина остават в сила решенията за запор на имуществото на отговорните за присвояване на украински държавни финансови средства. До юни догодина са в сила забрана за внос на стоки от Крим и Севастопол, ограничения за търговията и инвестициите в някои икономически области, забрана за предоставяне на туристически услуги в Крим или Севастопол, забрана за износ на стоки и технологии. До края на януари догодина са в сила икономически санкции върху търговския обмен с Русия заради неспазването на споразуменията от Минск.", "date": "2018.09.13", "title": "ЕС удължава с още шест месеца санкциите срещу Русия заради Украйна"}
{"url": "http://standartnews.com/balgariya/imperiyata_soros_otvrashta_na_udara-375735.html", "text": "Ден след като част от българските евродепутати от управляващата у нас коалиция подкрепиха Виктор Орбан и отказаха да му отнемат правото на глас в ЕС, враговете на унгарския премиер в България се задействаха. Кръгът \"Капитал\", който е дългогодишен бенецифиент на средства от империята на Джордж Сорос стартира план за предизвикване на правителствена криза. Първата жертва стана номинираният за транспортен министър Александър Манолев. Рано сутринта електронното издание на Иво Прокопиев тиражира информация от далечното минало на сегашния зам.министър на икономиката. За да парира по-нататъшни атаки, Манолев обаче изненадващо се отказа от поста и заяви, че започва съдебни дела. Така министерските рокади се отлагат за следващата седмица, още повече, че президентът Румен Радев също спъна избора на новите министри като не подписа указа за освобождаване на Младен Маринов от поста главен секретар на МВР. И президентът Румен Радев спъна избора на новите министри. Той замина за Рига без да подпише указа за освобождаването на главния секретар на МВР Младен Маринов и без да каже защо не го е направил. Това провали гласуването в парламента на рокадите в кабинета, защото предложението на премиера Бойко Борисов е общо за тримата нови членове на кабинета - Младен Маринов, Александър Манолев и Петя Аврамова. Те бяха определени за наследници на подалите оставка Валентин Радев, Ивайло Московски и Николай Нанков. Поведението на президента изненада депутатите, още повече, че председателят на НС Цвета Караянчева лично му се обадила в сряда по обед, за да го попита дали ще подпише указа. Останала с впечатление, че това ще стане до края на деня. Две версии за неочаквания ход на Румен Радев обиколиха светкавично кулоарите на НС. Първата бе, че президентът си отмъщава на ГЕРБ за отхвърленото вето върху Административнопроцесуалния кодекс. Втората - че е обиден за решението на кабинета българската делегация за 73-ото Общо събрание на ООН да се води от премиера Бойко Борисов, а не от него. Някои стигнаха още по-далече, развивайки сценарий, че със забавянето на министерските рокади Радев искал да попречи на Борисов да бъде в САЩ на 18 септември, когато се открива сесията на ООН и ще говори американския президент Доналд Тръмп. Каквато и да е истината, не прави чест на президента да замине без нито една дума за  неподписването на указа, коментираха депутати. Според тях не подхожда на обединител на нацията да мълчи, докато от негово име прессекретариатът му охотно разказва на всеки журналист най-различни версии за мотивите: няма срок за парафиране на документа, президентът не искал да бъде притискан, давал урок по етика и морал, защото научил за издигането на Маринов от медиите и т.н. Случайно или не обаче този ход на президента Радев съвпадна с организираната атака на кръга \"Капитал\" - дългогодишен бенецифиент на средства от империята на Джордж Сорос, срещу друг от номинираните нови министри: Александър Манолев. Сегашният зам.-министър на икономиката бе предложен за транспортен министър. Рано сутринта сайтът на Иво Прокопиев започна да тиражира информации от далечното минало на експерта. За да парира понататъшни спекулации и интриги около името си, Манолев даде извънреден брифинг и обяви, че се отказва от поста. \"Искам от премиера номинацията ми за министър на транспорта да бъде оттеглена. Причината за това е координираната атака, която се провежда срещу мен от една определена група. Със скалъпени твърдения и без доказателства се опитват явно да блокират работата ми в министерство на транспорта\", каза Манолев. Той подчерта, че атаката не е само срещу него, а срещу целия кабинет. Давам си сметка, че всички тези съшити твърдения нямат нищо общо с истината, напротив, има доказателства точно в обратната посока, каза още Александър Манолев. И допълни: \"Много въпроси си задавам. Сигурен съм, че и вие имате. Най-важният за мен е защо точно сега някой реши да съшива подобни твърдения, при положение, че аз съм заемал ръководни позиции и преди. Явно обаче някой се притеснява от реформите и политиката, която бих провеждал в Министерството на транспорта. Не мога да допусна да ме вкарат в обяснителен режим\". Александър Манолев съобщи, че е имал \"открит мъжки разговор\" с премиера Борисов и ресорния му вицепремиер Валери Симеонов. Припомни, че за него има над 6700 преференции. \"Явно е, че точно сега е моментът да се атакува. Разбирам каква щета се цели да се постигне с това и не мога да го допусна\", категоричен бе Александър Манолев. Той ще обсъди с адвокатите си какви контрадействия да предприеме. А по въпроса дали ще продължи да бъде заместник-министър на икономика заяви: \"Не искам да вземам решения под емоции\". Ударът по Александър Манолев от соросоидите у нас дойде само ден, след като част от българските евродепутати от управляващата у нас коалиция подкрепиха Виктор Орбан и отказаха да му отнемат правото на глас в ЕС. Международният спекулант Сорос е най-големият враг на Орбан, защото унгарският премиер изгони структурите му от страната си и спря влиянието му в нея. Най-коментираният въпрос в кулоарите на властта снощи бе има ли връзка между неподписания от президента указ и удара по Манолев. Депутати заподозряха, че президентът е имал информация за опита на грантаджиите на предизвикат правителствена криза и е заел изчаквателна позиция. Акцията срещу Александър Манолев е дело на \"прикритата опозиция\" и кръга \"Капитал\", защото те нямат министри в кабинета на ГЕРБ като преди. Така лидерът на \"Атака\" Волен Сидеров разтълкува събитията с оттеглянето на номинирания за транспортен министър. \"ГЕРБ плащат данък \"опозиция\", защото всичко това е организирано от кръгове, които са по-прикритата опозиция. Този удар идва от кръга \"Капитал\". Това са бизнес и политически формации, които навремето сложиха министри. Нека не забравяме, че този кръг сложи Трайчо Трайков, Росен Плевнелиев, Симеон Дянков. Това бяха министрите на \"Капитал\". Сега кръгът \"Капитал\" няма министри и много го е яд!\", заключи Сидеров. Според него и сега, и друг път ГЕРБ отговарят на тези атаки, като лесно оттеглят хората си от постове.\"Познавайки Борисов, той със сигурност е решил Манолев да се оттегли, за да няма никаква сянка на съмнение, че той е човек, който ще трябва да се оправдава. ГЕРБ ще предложат кой да замести Манолев\", каза още лидерът на групата на Обединените патриоти в НС. По повод обстоятелствата от биографията на Манолев за бизнеси и свързаности в миналото, Сидеров смята, че това е \"предмет на мемоари\", защото е важно, когато е бил на постове във властта, тогава да няма обвързаности, а не преди това. \"Наистина има една доста концентрирана атака, защото, на когото се сетим могат да се извадят от преди 15-20 години неща, които така да се навържат, че този човек да изглежда лош. Нито ни е работа да гледаме кои фирми с кого са били свързани, гледа се обикновено съдебно чисто минало или не, обвързаности сега, откакто той е бил два пъти зам.-министър, има ли участия във фирми. Всичко друго трябва да бъде предмет на мемоари\", заключи лидерът на \"Атака\". Освен кръга \"Капитал\" той вкара в сценария срещу властта и президента. Сидеров настоя президентът Радев да излезе и да обясни какви са причините да не подпише указа за освобождаване на главния секретар на МВР Младен Маринов. \"Ходовете на един президент трябва да бъдат добре премислени, да не са игра напук, а да бъдат в обществен интерес. Очевидно опираме до темата дали президентът умишлено бави този указ, за да причини правителствена криза - да, но това не е много мъдър държавнически ход\", категоричен бе Сидеров. \"За мен най-важна е държавността. Не искам да ставам съпричастен във войната между двете институции. Българите са избрали и президентът и управляващата партия\". Това заяви вицепремиерът Валери Симеонов пред БТВ след което благодари на премиера, че променил своето досегашно поведение и го е поканил на обсъждането с Манолев. \"Манолев не беше притиснат да оттегли номинацията си, това беше личен акт. Неговото достойнство на професионалист беше засегнато. За него мога да изявя положително становище. Работили сме заедно, той е доказал добри професионални качества\", каза още Симеонов. Той не приемал версиите, че Манолев има вина за случая, описан в \"Капитал\". \"Щом съдът доказва, че не е катастрофа, тогава защо са тези нападки от медии. Не видях нито един факт в тази статия. В самото съдружие на Манолев няма нищо за упрекване, защото изброените в статията фирми, никога не са функционирали\", каза още лидерът на НФСБ. Нека първо да се запознаем с фактологията за липса на президентски указ за освобождаването на Младен Маринов и тогава да си правим изводите. Това каза пред журналисти в парламента председателят на ДПС Мустафа Карадайъ. На въпрос дали вижда умисъл в действията на президента Румен Радев, Карадайъ отговори: „Във въпроса Ви се съдържа теза, но нека по-скоро да видим каква е фактологията и тогава да коментираме. Вчера (б.р.- в сряда) в Народното събрание не беше постъпило такова искане, не знам кога уведомлението е постъпило в президентството. Бих препоръчал да се запознаем с фактическата картина и тогава да правим изводите.\" Председателят на ДПС посочи, че според него отношенията между институциите не са на необходимото ниво. „Държавата и обществото имат нужда от координация между институциите. За съжаление, наблюдаваме обратен процес\", посочи той. Карадайъ обясни, че оценката на ДПС за управлението е дадена още от самото начало. „Формулата на това управление е грешна и това управление нищо добро не може да роди за нашето общество\", коментира Карадайъ.", "date": "2018.09.13", "title": "Империята Сорос отвръща на удара"}
{"url": "http://standartnews.com/balgariya/bsp_se_iznenadali_che_ministerskite_ostavki_nyama_da_badat_glasuvani_dnes-375716.html", "text": "От БСП са изненадани, че трите министерски оставки няма да бъдат гласувани днес от Народното събрание. Определено в парламентарната група бяхме изненадани, но това се дължи явно на лошата комуникация на президентската институция и администрацията на Министерския съвет, обясни пред журналисти в НС Драгомир Стойнев. В крайна сметка, подчерта той, в тази държава институциите трябва да работят - било президентска, било на МС, и е хубаво да има комуникация. Тук по никакъв начин НС не е замесено - за липсата на комуникация между двете институции, обясни Стойнев. Той не вижда умисъл в действията на президента, но уточни, че е задължение на държавния глава да отговори защо веднага не е подписал исканото освобождаване на главния секретар на МВР. Депутатът от левицата Георги Стоилов е в страната, вероятно ще дойде утре в парламента, каза в отговор на журналистически въпрос Драгомир Стойнев. Няма как, смята той, народният представител Георги Стоилов да отговаря за действията на своя брат, още повече че днес чухме от вътрешния министър в оставка, че Илия Стоилов законно напуснал България, и от главния прокурор - всеки е невинен до доказване на противното.", "date": "2018.09.13", "title": "БСП се изненадали, че министерските оставки няма да бъдат гласувани днес"}
{"url": "http://standartnews.com/balgariya/deputatite_othvarliha_vetoto_na_prezidenta_varhu_promenite_v_apk-375717.html", "text": "Парламентът отхвърли ветото на президента върху разпоредби от промените в Административнопроцесуалния кодекс /АПК/. Измененията бяха приети отново със 146 гласа \"за\" и 69 \"против\". Само от \"БСП за България\" подкрепиха аргументите на държавния глава и гласуваха против повторното приемане на промените. От левицата обявиха, че са готови с жалба до Конституционния съд и ще я внесат в деня, в който измененията в кодекса бъдат обнародвани. \"Днес тук водим спор за основни граждански права\", коментира председателят на ПГ на \"БСП за България\" и на БСП Корнелия Нинова. Тя отбеляза, че затова президентът, БСП, над 50 граждански организации и специалисти не са съгласни с предложенията, внесени от ГЕРБ и подкрепени от \"Обединени патриоти\" и ДПС. Тя възрази срещу принципа, че заседанията, на които гражданите защитават правата си срещу актове на властта, стават закрити, по изключение открити, като досега е било обратното. Нинова отбеляза, че не са съгласни и с увеличението на таксите в касационното производство. Тя посочи, че досега гражданите са имали право да обжалват решенията на първоинстанционния съд, сега няма да имат това право - една инстанция и каквото реши съдът. \"Властта си осигурява решения на тъмно\", коментира Нинова. Много хора няма да могат да търсят правата си, защото увеличението на таксите няма да е посилно вероятно за онези, които искат да оспорват акт на властта за отпускане на социални помощи, даде пример тя. Ако досега са ви били необходими 5 лева, сега ще са ви необходими 30, отбеляза Нинова и попита управляващите дали са увеличи с толкова доходите, за да повишават с толкова таксите. Ако днес приемете отново този закон, депутатите от \"БСП за България\" сме подготвили и подписали жалба до КС. В деня, в който бъде обнародван, внасяме жалбата, заяви Корнелия Нинова. Данаил Кирилов /ГЕРБ/ цитира новите текстове в АПК, според които \"държавна такса по производства не се внася от граждани, за които е признато от съда, че нямат достатъчно средства да я заплатят\". Ние твърдим, че сме предоставили, без вие да знаете дори и макар че заблуждавате публиката, адекватна социална защита на всички лица в неравнопоставено положение, и то за първи път в толкова широк обхват, посочи той. Корнелия Нинова възрази, че законодателят прехвърля тежестта на доказване на гражданина, който трябва да представи документи за доходи, имуществено състояние, семейно и здравно положение, трудова заетост. Хамид Хамид /ДПС/ коментира, че тези аргументи във ветото на президента не са нови. Ново обаче беше присъствието на гостите в правната комисия във вторник, посочи той. 95 процента от гостите идваха за първи път по този законопроект, къде бяха близо две години, докато той се обсъждаше, попита Хамид. По думите му 90 процента от тези хора били представители на станалия известен \"зелен октопод\", които генерирали огромни приходи от проекти, а говорели, че няма откъде да намеря 370 лева за такса за касационно обжалване. Хамид обърна внимание и на текст от мотивите за ветото, според който при местната подсъдност законопроектът създавал известни проблеми на администрацията. Той отбеляза, че измененията в АПК са насочени към гражданите и даде пример, че бай Пенчо от село Синигер, община Каолиново, вече няма да се разхожда до София да води дело, а ще си води делото в съда в Шумен. Или гражданите нека да пътуват, пък администрацията да си стои в София, коментира Хамид. Христиан Митев от \"Обединени патриоти\" също не се съгласи, че се ограничава достъпът до правосъдие.", "date": "2018.09.13", "title": "Депутатите отхвърлиха ветото на президента върху промените в АПК"}
{"url": "http://standartnews.com/lyubopitno/mezhdunarodno_izlozhenie_za_elektromobilnost_startira_v_sofiya-375700.html", "text": "София е домакин на първото международно специализирано изложение за електромобилност под надслов \"Предизвикай бъдещето\", съобщава БНР. В рамките на три дни ще бъдат представени концепциите за електрическа мобилност и постиженията на автомобилните производители в алтернативното придвижване. Изложението е съпътствано и от конференция, която ще обсъжда развитието на електромобилността и възможностите за производство и продажби на електромобили в България. От днес до 16-ти септември най-големите представители на бранша ще обсъждат глобалните перспективи за развитието на автомобилната индустрия и бъдещето на мобилността. Водещи производители и експерти ще обменят идеи и информация, ще представят и ще разработват съвместно устойчиви концепции за интегриране на технологиите. Свои разработки ще представят научни институти, университети и специализирани училища. Очаква се интерес да предизвикат всички видове автомобили на алтернативно зареждане - с електрическо предвижване, природен газ, водородни клетки и хибридни двигатели. Изложението включва 4-дневна експозиция, тест драйв и демонстрации.", "date": "2018.09.13", "title": "Международно изложение за електромобилност стартира в София"}
{"url": "http://standartnews.com/balgariya/dps_otnosheniyata_mezhdu_institutsiite_ne_sa_na_neobhodimoto_nivo-375718.html", "text": "Отношенията между институциите не са на необходимото ниво. Това заяви пред журналисти в парламента председателят на ДПС Мустафа Карадайъ в коментар на неподписания от президента указ за освобождаване на Младен Маринов от поста главен секретар на МВР. Указът е необходим, за да може Маринов да бъде избран за министър на вътрешните работи. \"Държавата и обществото имат нужда от координация между институциите. За съжаление наблюдаваме обратен процес\", коментира Карадайъ. Той припомни, че още в началото на управлението на правителството от ДПС са заявили, че формулата му е грешна и няма да роди нищо добро за обществото. Попитан за коментар на информацията в публичното пространство за това, че почетният председател на ДПС Ахмед Доган е придобил 70 процента от ТЕЦ Варна, Мустафа Карадайъ заяви, че Търговският регистър е публичен. Не бих могъл да коментирам чийто и да е бизнес, посочи той. \"Вече почти шест години г-н Доган не се занимава с актуална политика\", каза Карадайъ. По думите му всеки български гражданин е свободен да се занимава с икономическа и търговска дейност.", "date": "2018.09.13", "title": "ДПС: Отношенията между институциите не са на необходимото ниво"}
{"url": "http://standartnews.com/balgariya/aleksandar_manolev_ottegli_kandidaturata_si_za_ministar_na_transporta_obnovena-375720.html", "text": "Номинираният от премиера Бойко Борисов за транспортен министър Александър Манолев оттегли кандидатурата си. На извънреден брифинг в Министерски съвет той заяви: \"Искам от премиера номинацията ми за министър на транспорта да бъде оттеглена. Причината за това е координираната атака, която се провежда срещу мен от една определена група. Със скалъпени твърдения и без доказателства се опитват явно да блокират работата ми в министерство на транспорта\". Манолев подчерта, че атаката не е само срещу него, а и срещу целия кабинет. Давам си сметка, че всички тези съшити твърдения нямат нищо общо с истината, напротив, има доказателства точно в обратната посока, каза още Александър Манолев. И допълни: \"Много въпроси си задавам. Сигурен съм, че и вие имате. Най-важният за мен е защо точно сега някой реши да съшива подобни твърдения, при положение, че аз съм заемал ръководни позиции и преди. Явно обаче някой се притеснява от реформите и политиката, която бих провеждал в Министерството на транспорта. Не мога да допусна да ме вкарат в обяснителен режим\". \"Днес имах открит мъжки разговор с премиера и вицепремиера Валери Симеонов. Получих над 6700 преференции. Срещал съм се с много хора по време на последните парламентарни избори. Явно е, че точно сега е моментът да се атакува. Разбирам каква щета се цели да се постигне с това и не мога да го допусна\", заяви Александър Манолев. Той се обсъди с адвокатите си какви контрадействия да предприеме. А по въпроса дали ще продължи да бъде заместник-министър на икономика заяви: \"Не искам да вземам решения под емоции\".", "date": "2018.09.13", "title": "Александър Манолев оттегли кандидатурата си за министър на транспорта (ОБНОВЕНА)"}
{"url": "http://standartnews.com/balgariya/sluzhitel_be_uvolnen_na_letishte_sofiya_zaradi_pusnati_bez_proverka_patnitsi_ot_livan_-375722.html", "text": "За уволнение и наказания след случая на пуснати без проверка пътници от Ливан на Летище София съобщиха от столичната аерогара. По случая от 3 септември 2018 г., при който на Летище София бе допуснато смесване на пътници от „трета страна\" с вече проверени такива, е направена проверка. С оглед на констатираните факти и обстоятелства е уволнен един служител от дирекция „Сигурност\" на Летище София, а супервайзори и началници на отдели са наказани с предупреждение за уволнение, забележка и понижение в длъжност, съобщиха от летището. Пътници от Ливан са влезли в ЕС без проверка на Летище София миналата седмица, се разбра вчера. Полетът от Ливан бил транзитен, затова пътниците не трябвало да минават граничен контрол. Въпреки това обаче проверка трябвало да бъде извършена от служба „Сигурност\" на Летище София. На борда имало 40 души, които продължавали пътуването си към други европейски дестинации. От летището обясниха, че просто е допуснато смесване на пътниците, пристигащи от „трета страна\" с вече проверени заминаващи пътници. От аеропорта допълниха, че веднага след констатиране на пропуска са били взети необходимите мерки, гарантиращи общите стандарти за сигурност и недопускане на пробив в сигурността. В крайна сметка 30 от пасажерите били установени и проверени, другите 10 заминали за следващия си полет, без да бъдат намерени. Гранична полиция няма общо с пропуснатите без проверка на летище София пътници от Ливан, заяви преди това пред журналисти в Народното събрание министърът на вътрешните работи в оставка Валентин Радев. Той посочи, че отговорността в случая е на летищните власти.", "date": "2018.09.13", "title": "Служител бе уволнен на Летище София заради пуснати без проверка пътници от Ливан"}
{"url": "http://standartnews.com/balgariya/visshiyat_sadeben_savet_iska_17_rast_na_zaplatite_v_sistemata_ot_2019_g-375724.html", "text": "В проекта си за бюджета на съдебната власт за следващата година Висшият съдебен съвет (ВСС) е предвидил 17% увеличение на заплатите на магистратите и служителите, информира сайтът news.lex.bg. Крайното решение ще е на финансовото министерство при разпределянето на държавния бюджет за 2019 г. Предложението на ВСС взема предвид и увеличението от 10% на възнагражденията в бюджетния сектор от началото на 2019 г., за което наскоро съобщи премиерът Бойко Борисов. Това се разбра на днешното заседание на съвета, който единодушно гласува бюджетът за следващата година да е в размер на 769 400 000 лева. За 2020 г. прогнозата е за 811.4 млн. лева, а за 2021 г. - 870.8 млн. лева. Представляващият ВСС Боян Магдалинчев, който е и председател на бюджетната комисия, обяви, че кадровиците са длъжници на магистратите по отношение на възнагражденията. Той обясни, че в края на 2017 г. средната заплата в бюджетната сфера е била 1088 лева. А според Закона за съдебната власт основното месечно възнаграждение за най-ниската магистратска длъжност се определя в размер на удвоената средномесечна заплата на заетите в бюджетната сфера. Т.е. заплатата на младшите магистрати трябваше да бъде 2176 лева, но те не са били увеличени поради липса на средства в бюджета. Заплатите в системата бяха увеличени от 1 април 2018 г., като за магистратите ръстът беше с 98 лева, а за служителите - около 2%. По прогнози на ВСС в края на тази година средната заплата в бюджетната сфера ще бъде 1200 лева, което е съобразено в заложеното 17-процента увеличение на възнагражденията в съдебната система. Повече пари и през следващата година ще бъдат дадени и на спецправосъдието, към което бяха прехвърлени делата за корупция по високите етажи на властта. Магдалинчев обясни, че ВСС е заложил за догодина до три допълнителни заплати за съдиите и прокурорите в специализираните и в по-натоварените съдебни органи, докато финансовото министерство предлага този бонус да е до една заплата. От доклада на Боян Магдалинчев се разбра и че всички съдебни органи искат по-големи бюджети за следваща година. В проектобюджета са предвидени средства и за 44 нови щатни бройки за магистрати и 45 за служители, в които са включени разкриването на 18 места за пресаташета и 27 за служители по сигурността на информацията. Зам.-председателят на Комисията за атестирането и конкурсите към Съдийската колегия Красимир Шекерджиев обясни, че по отношение на бройките на магистрати не става дума за разкриване на нови такива, а за финансовото обезпечаване на незаети, които са обявени за заемане чрез конкурси. С 38.8 млн. лева повече са средствата за облекло на магистратите и служителите. Магдалинчев обясни, че се предвижда догодина магистратите да получат 2437 лева за облекло, през 2020 г. - 2730 лева, а през 2021 г. - 3058 лева. 71 млн. лева са заложени в бюджета за издръжка на сградите.", "date": "2018.09.13", "title": "Висшият съдебен съвет иска 17% ръст на заплатите в системата от 2019 г."}
{"url": "http://standartnews.com/balgariya/shte_ima_elektronni_vinetki_za_godina_3_mesetsa_mesets_sedmitsa_i_uikend-375727.html", "text": "С окончателни промени в Закона за пътищата депутатите решиха винетните такси да бъдат годишна, тримесечна, месечна, седмична и уикенд. Винетките ще бъдат електронни и ще важат от деня, посочен като начална дата при заплащането им. Минималната пътна такса, която се дължи за ползване на платената пътна мрежа, е тази за уикенд винетка. Винетките ще се заплащат след деклариране на регистрационния номер на превозното средство и ще важат само за него. В случай на прехвърляне на собствеността на превозното средство, винетката ще запазва валидността си. На винетката ще бъде регистрационният номер на пътното превозно средство, категорията му, датата на плащане и валидността. Винетна такса ще се заплаща от МПС за превоз на пътници и за превоз на товари, както и такива с повишена проходимост. Ако към превозното средство има ремарке и за него ще се заплаща винетна такса. Национално тол-управление към АПИ ще събира пътните такси, решиха още депутатите с изменения в същия закон. Тол-таксата ще се заплаща за всички превозни средства над 3,5 тона. Плащането ѝ дава право за изминаване на определено разстояние. Създава се възможност собствениците или ползвателите на превозното средство да закупят еднократна пътна карта. С нея ще могат да изминат предварително заявено от тях разстояние по определен маршрут. Превозните средства от екологична категория ще заплащат по-ниски такси. За днес депутатите приключиха с гласуването на предложените промени в Закона за пътищата. За гласуване остават преходните и заключителни разпоредби. Предстои парламентът да реши от кога да влязат в сила тол-таксите и електронните винетки, както и дали в автобусите задължително да има колани.", "date": "2018.09.13", "title": "Ще има електронни винетки за година, 3 месеца, месец, седмица и уикенд"}
{"url": "http://standartnews.com/balgariya/kontrera_zeleni_vkarvat_sos_v_kapan_za_liftovete-375728.html", "text": "От името на „Патриоти за София – ВМРО и Атака\" желая да изразя позиция по една невралгична тема за града ни – Витоша и неслучилото се за поредна година отпушване на планината. В изминалите седмици темата беше поставено на публично внимание от Столична община, но се изненадах, че вместо да вървим напред, отново затъваме в полуистини и мимикрия. Учуден съм, че след толкова години мъки – да, това е думата, която точно описва състоянието на Витоша, отново се връщаме към витиевати формулировки и концепции, които няма да се случат. Така например разбрах, че общината щяла да придобива лифтовете, които са частна собственост. Въпросът е как ще стане това – ще ги национализиралите ли, колеги? Или ще ги купувате? Ама те не се продават. Ако пък се продават, кой ще плаща сметката, защото ще е десетки милиони в евро. Следващо нещо – ако не бъдат подменени съоръженията (това няма как да стане без да се промени Плана за управление на Витоша и всички го знаете), ще задължите собственика да ги премахне за негова сметка. Това остава да направите, да останете в историята като хората, нарязали за скрап лифтовете на Витоша. Тук се обръщам към всички политически групи, колеги, опомнете се. И сега малко фактология, защото с почуда установих, че на Витоша имало концесия. Не, няма концесия на Витоша, лифтовете са придобити чрез транслативни сделки и са частна собственост. Добре известно е, че в Министерството на младежта и спорта е имало работна група (във връзка с лифт „Заека\") и становището е било, че може да се възстанови само ако се промени плана за управление. Имало е представители на Столична община. Също толкова добре знаете, че съоръженията са стари – от 50-те, 60-те, 70-те години. Подмяната им с нови означава нови фундаменти и стълбове, няма друг начин. Обаче е забранено от Плана за управление на Витоша. Защо ли? Няколко пъти съм Ви призовавал в тази зала – да се обединим и да излезем със становище на СОС, че настояваме за изменение на плана за управление на Витоша, за да се подменят съоръженията с нови. До момента само работни групи и приказване. Вече се питам не сте ли паднали и Вие под давлението на „зелените\" лобисти, които мило и драго дават да пречат на туризма на Витоша. Уважаеми колеги, новият план за Витоша, който се прави от 4 години е зациклил поради процедурни хватки на „зелените\" - изпратени са стотици писма – тип „копи-пейст\", с еднакъв текст до МОСВ, на които по закон трябва да се отговори. Отделно, те ще обжалват приемането на плана в съда, както става с новия план за Пирин и се подписвам под това си твърдение. Така нареченият нов план на Витоша ще изтече преди да е приет. Правилната стъпка е да се промени сега действащият план, който забранява новото строителство, защото за да подмени собственикът един стълб и да сложи нов модерен лифт,  е ново строителство по смисъла на ЗУТ. Всички други действия, които се предлагат, са демагогия и тупане на топката в стил „ден да мине друг да дойде\". Промяната на сега действащия план ще даде възможност да се подменят лифтовете и влековете и разрухата на Витоша да спре. Тест за всеки от Вас, като представител на столичани, ще бъде да го подкрепите и то публично. Ако не, то ще се наредите в кохортите на зелените кресливи НПО-та, които блокират и задушават Витоша. Какъв парадокс само! Пак повтарям, опомнете се, преди да станете съучастници в унищожението на лифтовете на Витоша.", "date": "2018.09.13", "title": "Контрера: \"Зелени\" вкарват СОС в капан за лифтовете"}
{"url": "http://standartnews.com/balgariya/mareshki_borisov_da_glasuva_protiv_sanktsii_sreshtu_ungariya_v_saveta_na_es-375725.html", "text": "Заместник-председателят на Народното събрание и лидер на ПП \"Воля\" Веселин Марешки призова премиера Бойко Борисов при обсъждането на санкциите срещу Унгария в Съвета на Европейския съюз да гласува против, съобщиха от партията. Лидерът на \"Воля\" е изпратил писмо за подкрепа до премиера на Унгария Виктор Орбан по повод задействаната процедура за отнемане гласа на страната му в Съвета на ЕС, се посочва в съобщението. Категорично заставаме зад позицията на премиера на Унгария Виктор Орбан и не приемаме задействаната процедура в Европейския парламент срещу него. Този акт говори много зле за европарламента, се казва в позиция на \"Воля\". Виктор Орбан има смелостта да се опълчи срещу криворазбрания либерализъм и да защити страната си. \"Воля\" споделя тази политика. Виновните за кризата в ЕС ще трябва най-после да поемат отговорността си и да се оттеглят, се казва също в нея. Лидерът на \"Воля\" Веселин Марешки ще обсъди темата със своите европейски партньори от \"Партията на свободата\" в Австрия по време на работно посещение във Виена в началото на следващата седмица.", "date": "2018.09.13", "title": "Марешки: Борисов да гласува против санкции срещу Унгария в Съвета на ЕС"}
{"url": "http://standartnews.com/balgariya/nova_agentsiya_shte_sledi_za_kachestvoto_na_sotsialnite_uslugi-375726.html", "text": "Проектът на Закон за социалните услуги предвижда създаването на Агенция за качеството на социалните услуги. Това обяви социалният министър Бисер Петков при представянето на напредъка по изготвянето на Закон за социалните услуги. Проектът се очаква да бъде публикуван за обществено обсъждане на 15 октомври, а през ноември вече да е в Народното събрание. Новата структура ще е изпълнителна агенция към министъра. Тя ще отговаря на лицензирането на доставчици за социални услуги, контрол върху качеството на услугите, ще оказва методическа помощ при разработването на стандартите, ще има възможност да налага имуществени санкции. Агенцията ще проверява спазването на правата на потребителите, които ползват социалните услуги, ще се грижи за ефективността на услугата и резултатите от нея. По думите на министър Бисер Петков създаването на новата агенция е в отговор на вече немалкото случаи на сериозни проблеми в различни социални услуги. Идеята е качеството им сериозно да се подобри. Законопроектът предвижда и държавата да гарантира минимален пакет от социални услуги, заложени в национална карта на социалните услуги, които се финансират от държавния бюджет. Услугите в националната карта ще бъдат планирани в зависимост от потребностите на населението в различни общини. Така се поема ангажимент от страна на държавата за създаване на пълна мрежа от социални услуги в дългосрочен план, отбеляза министър Бисер Петков. В момента се отчита недостиг и много чакащи. Проектът предвижда да има общодостъпни безплатни услуги, които са насочени за всички, а не само към хора от уязвимите групи. В момента от безплатни услуги могат да се ползват само деца и пълнолетни без доходи. Безплатните услуги са свързани предимно с информиране, консултиране и подкрепа на родители по въпросите на ранното детско развитие и отглеждане на деца, ранна интервенция за увреждане, помощ в кризисна ситуация. Предвидено е тези услуги да се предоставят в срок от два месеца. Те ще бъдат ползвани без специално насочване. Създават се и две нови услуги за заместваща грижа. Те са насочени към подкрепа на хора, полагащи неформална грижа за свои зависими близки, както и за деца, настанени извън семейството по закона за закрила на детето. Полагащите грижа ще имат право на безплатни почивки в рамките на всяка календарна година. Предвидено е тази услуга да може да се ползва годишно до 30 дни. Ще има и услуга в подкрепа на родители, полагащи неформална грижа за зависими членове на семейството. Законопроектът предвижда да се облекчи достъпът до социални услуги чрез премахване на издаването на заповеди за социално настаняване. Всеки човек ще има право на информация и консултация. Важно е, че се дава право на избор на хората сами да определят конкретният доставчик на услуга, докато досега дирекциите към АСП избираха доставчиците, уточни министър Бисер Петков. Въвеждат се възможности за публично-частно партньорство - общината може да възложи на частен доставчик предоставянето на услуга, която не може сама да създаде. Ще има възможности за сключване на споразумения между общини за предоставяне на услуги от няколко общини от цялата област. Сега предоставянето на услугите е лимитирано в рамките на общината. Общините ще имат ключова роля при планирането на социални услуги, като анализът на потребностите ще е в основата на националната карта на услугите. Общински съвети ще приемат годишни планове за социалните услуги. Те ще извършват контрол и мониторинг, ще има и повече правомощия на кметовете по контрола. Въвеждат се правила за по-правилното прилагане на финансовите стандарти, като за високоспециализираните услуги към основния стандарт се предвижда да се разработят и допълващи стандарти, защото за услугите в т.нар. 24-часова грижа потребностите са по-високи по отношение на разходите, каза министър Бисер Петков. По отношение на професионалистите в сферата се въвеждат изисквания за професионална компетентност на хората, регламентира се право на въвеждащо и надграждащо обучение. Поема се ангажимент за финансиране само на услуги, включени в националната карта. Към този момент в България има 1322 социални услуги с общ капацитет над 35 000 места. 630 са с услугите за деца, 692 са социалните услуги за пълнолетни. В тазгодишния бюджет сумата към общинските бюджети за тях е 231 милиона лева.", "date": "2018.09.13", "title": "Нова агенция ще следи за качеството на социалните услуги"}
{"url": "http://standartnews.com/balgariya/volen_siderov_vidya_umisal_v_nepodpisvaneto_na_ukaz_za_mladen_marinov-375715.html", "text": "Със сигурност има умисъл, какъв обаче - технически причини или по-дълбочинни, не знам, президентът трябва да отговори. Така председателят на ПГ на Обединените патриоти Волен Сидеров коментира пред журналисти в парламента отлагането на гласуването на промените в състава на правителството, поради липса на указ на държавния глава за освобождаването на главния секретар на МВР Младен Маринов. Без този указ Маринов не може да бъде избран за министър на вътрешните работи. Сидеров изрази надежда президентът Румен Радев да не цели с този си ход предизвикване на правителствена криза. Това не би било държавнически ход, защото паузата, липсата на влизане във функции на новите министри се отразява зле, коментира Сидеров. Ходовете на един президент трябва да бъдат много добре премислени, да не са игра напук, а да бъдат в обществен интерес, заяви той и допълни: \"В обществен интерес ли е да се бави изборът на нов министър на вътрешните работи? Нека всеки си отговори сам.\" \"Не вярвам този ход да доведе до правителствена криза и предсрочни избори. Самият президент съвсем наскоро каза, че не вижда условие за такова развитие на нещата. Смятам, че той не цели това\", каза Волен Сидеров. Депутатът отбеляза, че не трябва да има битка между институциите. Той дори бил склонен да предложи на колегите си от ГЕРБ да подкрепят ветото на президента върху промените в АПК, но мотивите на държавния глава били слаби. И ветото като че ли е игра напук, коментира Сидеров.", "date": "2018.09.13", "title": "Волен Сидеров видя умисъл в неподписването на указ за Младен Маринов"}
{"url": "http://standartnews.com/balgariya/vanshniyat_ministar_pravitelstvoto_e_stabilno_i_raboti_dobre-375697.html", "text": "Правителството е стабилно и работи добре, каза пред журналисти във Велинград вицепремиерът и министър на външните работи Екатерина Захариева. Тя подчерта, че всеки от членовете на правителството може да поема политическа отговорност. \"Аз работих прекрасно с тримата министри в оставка, но това е поемането на политическа отговорност, отбеляза още Захариева. В курортния град външният министър участва в обществена дискусия с младежи на тема \"Равносметка на Председателството на България и как виждаме бъдещето на ЕС - ролята на младите хора\". На нея присъства и ръководителят на представителството на Европейската комисия у нас Огнян Златев. По време на форума Захариева посочи, че успехите на българското председателство са видими. \"Лицето му бяха младите хора, а с визията, че нашите съседи на Западните Балкани трябва да са част от европейското пространство, показахме, че можем да налагаме приоритетите си, да ги направим и европейски приоритети. Показахме, че можем да водим така диалога и дебата с всички 28 държави, че да постигнем тези цели\", каза външният министър. По думите й страните от Европейския съюз са имали възможност да видят нашата култура, история, природни дадености. \"Те видяха най-вече човешкия потенциал, който имаме. През последните шест месеца се говореше толкова позитивно за България, колкото не се е говорило през последните 27 години\", каза също Захариева. Според нея позитивите от това ще се усетят чрез бизнеса и туризма и цялостно по-добро отношение към българите. След края на дискусията Екатерина Захариева обобщи впечатленията си пред журналисти. Според нея \"най- силното преимущество на България са младите хора\". \"Те искат силен Европейски съюз, добро образование, добро здравеопазване, но най-вече единен европейски съюз и това ме прави оптимист за бъдещето на Европа, посочи външният министър. Тя подчерта, че в днешната си реч председателят на ЕК Жан-Клод Юнкер е отчел позитивите, които България е направила по отношение на Западните Балкани. Според нея \"не трябва да губим инерцията, темпа и амбицията, за да продължат да се капитализират позитивите\".", "date": "2018.09.13", "title": "Външният министър: Правителството е стабилно и работи добре"}
{"url": "http://standartnews.com/balgariya/ban_izbira_vremenen_shef_na_meteorolozite-375698.html", "text": "Българската академия на науките (БАН) трябва да избере днес временно изпълняващ длъжността директор на НИМХ. Очаква се това да се случи на заседание на УС на БАН. Кандидатурите за директор трябва да постъпят от Общото събрание на учените на НИМХ, като идеята е да няма допълнително напрежение сред метеоролозите, които протестират вече 6 месеца. Министърът на образованието и науката Красимир Вълчев обясни, че до момента няма предложена кандидатура от страна на НИМХ. „Там има наслоени емоции, които трябва да се преодолеят. Служителите на Института казват, че никой не иска да изпълнява длъжността директор, защото се опасяват от лични нападки и компрометиране\", посочи Вълчев и увери, че такова наказателно отношение няма да има. Според него прекратяването на мандата на директора на НИМХ е било неуместно, с по-скоро наказателен характер. Той призова БАН и НИМХ да спрат с личните нападки. Кризата между Института и Академията бе тема на пресконференция на Общото събрание на БАН. На пресконференцията от Академията подчертаха, че бившият директор на Института проф. Христомир Брънзов не е уволнен, а отстранен и обърнаха внимание на дейността му. От Академията уточниха, че сред мотивите за отстраняването му са нарушаването на устава на БАН, неспазване на решения на Общото събрание и отказът от финансов одит на Института. Проф. Бойко Георгиев от БАН обясни, че от Академията имат съмнения, че нещата не са съвсем наред заради факта, че директорът на Института проф. Брънзов освен виден учен и ръководител на един научен институт, е и собственик на бизнес, който в голяма степен е свързан с дейността на НИМХ. Колегата му проф. Константин Хаджииванов (вляво на снимката) обясни, че това е в нарушение на устава на Академията. Той посочи, че не разбира защо не е допуснат и финансовият одит на Института, което също е сред мотивите за отстраняването му. „Не знам защо той не беше допуснат. При това положение обикновено се пращат сигнали към АДФИ, защото това са сериозни поводи за съмнения. Какво е положението аз не мога да ви кажа, защото нямаме никаква информация\", коментира проф. Хаджииванов. Проф. Лъчезар Аврамов допълни, че ръководството на НИМХ не е подало оставка, а заплашва, че ще саботира дейността на държавата. „Тези хора подлежат на административна отговорност, а ако настъпят последици, подлежат и на наказателна отговорност. Обръщам се към тези колеги, да не се правят на изнудвачи, а да си изпълняват задълженията\", заяви още проф. Аврамов. Според него трябва да изчакат два-три дни, докато бъде назначен временно изпълняващ директор, който да сложи в ред всичко до протичане на нормалния избор, ако бъде решено Институтът да остане или ако бъде изведен към неизвестния бенефициент. Проф. Аврамов обърна внимание, че никой не говори къде трябва да отиде НИМХ и се пошегува, че е добра идеята да мине към Светия синод, защото времето е Божа работа. Председателят на Общото събрание на БАН проф. Евелина Славчева (вдясно на снимката) отново потвърди съгласието на оглавявания от нея орган за частично изваждане на НИМХ в нова структура. По думите ѝ насила хубост не става. Според нея БАН не споделя надеждата на НИМХ, че излизайки от Академията, ще бъдат по-добре финансирани. Проф. Славчева поясни, че основната причина, зад която се крие автентичният протест на НИМХ, е липсата на достатъчно средства в бюджета, отпуснат от държавата.", "date": "2018.09.13", "title": "БАН избира временен шеф на метеоролозите"}
{"url": "http://standartnews.com/balgariya/prokuraturata_iska_postoyanen_arest_za_shofyora_pomel_baletist_vav_varna-375704.html", "text": "Прокуратурата ще поиска постоянен арест за шофьора, който блъсна и уби като велосипедист във Варна балетиста Мартин Чикалов (на снимката). Говорителят на Окръжната прокуратура коментира пред Нова телевизия, че засега задържаният се възползва от правото си да не дава обяснения пред разследващите. „Има достатъчно свидетели\", заяви Радослав Лазаров, говорител на Окръжната прокуратура. „Имал е спътник, който описа механизма на катастрофата\", обясни още Радослав Лазаров. Все още се очакват резултатите от пробите за наркотици. Лазаров обясни, че бягството от мястото на инцидента е по-тежко наказуемо от самата катастрофа. Освен това е престъпление и фактът, че шофьорът не е оказал помощ на пострадалия. Стана ясно още и защо досега се е разминавал само с глоби, въпреки че е неправоспособен и пътните полицаи са го засичали многократно зад волана. „Управлението без водаческа правоспособност е административно нарушение, затова са му наложени административни наказания\", обясни Лазаров. Същевременно част от велоклубовете във Варна се обединиха около 100 мерки, които искат да внесат в общината. „Трябва да бъдат предприети законодателни инициативи за по-високи санкции за подобни нарушители. Последните месеци има много такива случаи във Варна, с водачи без свидетелство за правоспособност\", заяви Недялка Александрова. Една от свидетелките на катастрофата, при която загина балетистът Мартин Чикалов, разказа, че, според нея, шофьорът е карал много бързо. „Не видях момента на сблъсъка, но видях човекът как излетя във въздуха. Той не спря\", разказва още Виктория Енева. Това е предумишлено убийство, този водач никога не е имал книжка и кара 8 години така. Всеки път той сяда зад волана с ясното съзнание, че няма право. Това посочи пред бТВ Иво Йорданов, приятел на загиналия Чикалов. Силвия Христова, също близка на Мартин, сподели, че е изненадана от отзвука, който случката има и добави, че се радва, че случилото не е било премълчано. Със сигурност е карал с над допустимата скорост, разказа свидетелка на инцидента, карала зад извършителя. „Как родител ще пусне детето си да кара и да няма книжка\", попита тя.", "date": "2018.09.13", "title": "Прокуратурата иска постоянен арест за шофьора, помел балетист във Варна"}
{"url": "http://standartnews.com/balgariya/sakskoburggotski_imal_palnoto_osnovanie_za_sobstvenost_varhu_imotite_si-375703.html", "text": "Като юрист смятам, че царят има пълното основание за собственост върху своите имоти. Това каза в предаването „Тази сутрин\" по бТВ Владимир Дончев, бивш депутат от НДСВ. „Задавам си въпроса защо след като комунистите навремето чрез закон са отнели личните имоти на наследниците на Фердинанд и Борис, сегашното демократично управление и справедлив съд не им ги връща\", допълни Дончев. „Тези вещи също са били одържавени и след това всъщност реално са били откраднати. Сега се намират по частни колекции, при бивши хора от „Държавна сигурност\".  Всички тези хора, които са ги присвоили, имат интерес въпросът с „царските имоти\" да не бъде разрешаван в полза на наследниците на цар Борис и цар Фердинанд. Някой от ценните часовници в колекцията на цар Борис може би е по-скъп и от двореца „Врана\", подчерта Дончев. Дончев беше категоричен, че дворците не са строени с държавни пари. „Позицията на адвокатите на държавата е основана на базата на твърдението на съда за правната същност на интендантството, като те приемат, че то представлява държавна институция. Това в никакъв случай не е така, защото според Търновската конституция всяка държавна институция трябва да бъде учредена със закон. Шефът на интендантството е бил назначаван от цар Фердинанд, той е управлявал от цивилната листа на царя и е действал по упълномощаване, тоест той е управлявал личните имоти на царя\", отбеляза юристът. По думите му самият Симеон Сакскобургготски не е искал да се създаде специален закон за имотите, „и то само от скромност\". „Неговото разбиране беше, че решението на Конституционния съд, с което беше обявена протиконституционността на закона, с който са отнети имотите, е напълно достатъчно\", уточни Владимир Дончев. „Сегашните политици тръгнаха по леката популистка линия да угодят на „вековната злоба на роба\" и да  бъде намерен отдушник за положението на хората в момента. Същите хора, които посрещаха Симеон и викаха: „Осанна\", сега първи вземат камък, за да хвърлят срещу него, защото не ги е оправил. Очакването някой да ги оправи води до твърде високи очаквания и оттам и злобата срещу Симеон\", коментира той. Дончев отбеляза, че със Сакскобургготски са били близки служебно, но от 10 г. не поддържат връзка. Той припомни също, че е един от изключените от НДСВ.", "date": "2018.09.13", "title": "Сакскобургготски имал пълното основание за собственост върху имотите си"}
{"url": "http://standartnews.com/balgariya/glasuvane_na_ostavki_i_izbor_na_novi_ministri_dnes_v_parlamenta-375699.html", "text": "Народните представители ще гласуват днес оставките на Николай Нанков, Ивайло Московски и Валентин Радев. Тримата депозираха заявленията си за напускане си по настояване на премиера Бойко Борисов заради тежката катастрофа край Своге, при която загинаха 17 души. Оставките предизвикаха напрежение в управляващата коалиция. От НФСБ обявиха, че ГЕРБ са нарушили коалиционното споразумение, като не са обсъдили с „Обединени патриоти\" кадровите промени в кабинета. След Коалиционен съвет на 10 септември премиерът Бойко Борисов обяви предложенията си за кандидати, които да заемат местата на тримата министри. Гл. секретар на МВР Младен Маринов бе предложен да оглави вътрешното министерство. Александър Манолев, който до момента беше зам.-министър на икономиката, е кандидатурата за министър на транспорта. Депутатът и областен координатор на ГЕРБ във Враца инж. Петя Аврамова е кандидатът за министър на регионалното развитие и благоустройство. ПГ на ГЕРБ ще подкрепи министерските оставки и съответно предложените от премиера кандидати. „Обединени патриоти\" остават разделени - Атака и ВМРО ще подкрепят и оставките, и кандидатите, а НФСБ - ще гласува „против\" оставките и „за\" новите лица. Очаква се ПГ на ДПС и БСП да гласуват „против\" трите министерски оставки и против новите министри, а „Воля\" да подкрепят оставките и кандидатите за министри.", "date": "2018.09.13", "title": "Гласуване на оставки и избор на нови министри днес в парламента"}
{"url": "http://standartnews.com/balgariya/glasuvaneto_na_ostavki_i_novi_ministri_se_otlaga-375706.html", "text": "Гласуването на министерските оставки отпадна от дневния ред на парламента. Председателят на парламента Цвета Караянчева обясни, че в деловодството на Народното събрание не е внесен указ на президента Румен Радев, с който освобождава Младен Маринов като главен секретар на МВР. Поради тази причина тя предложи гласуването да отпадне. „За\" предложението ѝ гласуваха 121 народни представители, 23 бяха „против\", а 32 се въздържаха. „Ако указът бъде внесен в рамките на днешния ден, гласуването отново ще бъде включено в дневния ред\", посочи Караянчева. Бойко Борисов внесе проекторешението си за кадрови промени в кабинета вчера. Николай Нанков, Ивайло Московски и Валентин Радев депозираха оставките си по настояване на премиера заради тежката катастрофа край Своге. С гласуването му народните представители трябва да освободят министрите от длъжност. На тяхно място да назначат инж. Петя Аврамова за регионален министър, Младен Маринов като вътрешен министър и Александър Манолев като транспортен министър.", "date": "2018.09.13", "title": "Гласуването на оставки и нови министри се отлага"}
{"url": "http://standartnews.com/balgariya/deputatskiyat_brat_iliya_stoilov_napusnal_legalno_granitsite_na_balgariya-375713.html", "text": "На 6 септември т.г. Илия Георгиев Стоилов е напуснал легално РБългария, не е обявен за издирване и не са му налагани никакви ограничения за напускане на страната, направил го е през ГПП Калотина. Това съобщи пред депутатите вътрешният министър в оставка Валентин Радев. Той и главният прокурор Сотир Цацаров бяха изслушани в Народното събрание по искане на ГЕРБ във връзка с тиражирана информация, че Стоилов е напуснал страната. Радев и обвинител номер едно обясниха хронологията и предприетите действия. На  съдебно заседание на 29 август т.г. Специализираният наказателен съд изменя мерките за неотклонение и на двамата подсъдими от \"задържане под стража\" в подписка. С други думи, те са били освободени от съда незабавно, разясни Цацаров. Специализираната прокуратура веднага е протестирала и протестът е разгледан на 11 септември т.г. като отново е постановена най-тежката мярка за неотклонение. Към настоящия момент мярката \"задържане под стража\" спрямо Илия Георгиев Стоилов не е изпълнена, защото от справката, представена от МВР, сектор БОП - Разград, е видно, че същият е напуснал територията на страната. Разполагаме с конкретни данни за лекия автомобил, за лицето, което го е придружавало, и евентуалната цел на пътуване, съобщи главният прокурор. В началото той уточни, че няма да споменава други имена, освен на Илия Стоилов. Понастоящем делото е в съдебна фаза. Министърът в оставка Валентин Радев припомни, че на  10.11.2016 г. в ГДБОП се е получил сигнал за рекет, изнудване, нанасяне на побой и склоняване към проституция, а седем дни по-късно се установява, че лидер на групата е Илия Георгиев Стоилов, адресно регистриран в гр. Русе. На 5 април 2017 г. с постановление на прокурор от специализираната прокуратура е образувано досъдебно производство срещу ОПГ на територията на Русе, установени са лица, потърпевши от дейността на групата, и те са разпитани като свидетели. На 14.10.2017 г. е проведена специализирана операция от ГДБОП под ръководството на специализираната прокуратура и са задържани лица, сред които са и лидерът на престъпната група Илия Стоилов и неговата съпруга. БСП за България напуснаха залата преди изслушването на Сотир Цацаров и Валентин Радев, защото не приемали изслушване \"по слухове\".", "date": "2018.09.13", "title": "Депутатският брат Илия Стоилов напуснал легално границите на България"}
{"url": "http://standartnews.com/balgariya/tsvetanov_bratat_na_deputata_ot_bsp_georgi_stoilov__iliya_e_napusnal_stranata_s_ogromna_suma-375709.html", "text": "Братът на депутата от БСП е напуснал страната с огромна сума пари за Чехия. Това каза председателят на ПГ на ГЕРБ Цветан Цветанов по повод случая брата на депутата от БСП Георги Стоилов - Илия Стоилов, който беше арестуван при спецакция в Русе. „Братът на депутата от БСП иска да се укрие, започваме да си мислим дали депутатът от опозицията не му е съдействал това да се случи\", обяви той. „Има промяна на мярката на брат на депутат от БСП, финансирал кампанията им за парламентарните избори. Говорим за конкретни факти, не слухове\", посочи Цветан Цветанов. „На вас ви изнася да се придържате към слухове, да хванете друга тема и да отвлечете вниманието от проблем\", коментира той към депутатите от БСП. „Въпросният брат на депутат е обвинен за рекет, изнудване, побоища, участие в организирана престъпна група. Предстои гледането на мярката пред Апелативния специализиран съд\", обясни Цветанов. „Искате да се скриете зад публикации, излезли в жълти вестници. Да бъдем обективни, да се придържаме към закона\", призова той. Цветан Цветанов отново раздава присъди от трибуната, за подобни негови действия държавата е платила над половин милион лева, възмути се народният представител от БСП Антон Кутев. „Не бива да принизяваме Народното събрание до нивото, на което беше току-що. Призовавам Ви, г-жо Караянчева, да направите нещо, защото вие сте човекът, който отговаря това да не се случва и сте призвана да върнете парламента, където му е мястото\", каза още Кутев. Той посочи, че Цветан Цветанов неведнъж е издавал присъди от трибуната. „Както го прави и сега. Само че искам да кажа, че за подобни действия на Цветанов държавата е платила над половин милион лева. Цветанов да каже колко са делата, по които по негова вина е осъдена България да плаща заради негови изявления с присъди. Колко пъти полицията е влизала в къщите на хора, които след това бяха невинни\", обясни Кутев. Нямам за какво да се срамувам от периода, в който бях министър на вътрешните работи, отговори Цветан Цветанов. „Г-н Кутев, спомням си периода, в който бях министър на вътрешните работи и мога да ви кажа, че няма нещо, за което да се срамувам. Защото в периода, в който вие управлявахте, имаше 18 отвличания и нямахте никакъв резултат за противодействие и ограничаване страданията на тези жертви. Нека да ви припомня за поръчковите убийства и „Килърите\", убийството, което беше извършено 2 месеца преди изборите през 2009 г. на Румен Рачев, защо не бяха разкрити, господа? Защото нямате компетентност и нямате политическа воля. Само да ви кажа, че престъплението е разкрито и виновните изживяват доживотни присъди без право на замяна – най-тежката присъда, която е давана по време на Прехода\", каза още Цветанов. Той посочи, че тогава обществеността е вярвала на правоохранителната система. „Тя получаваше доверието и от ЕК, защото имахме политическа воля да се борим с престъпността\", коментира Цветанов.", "date": "2018.09.13", "title": "Цветанов: Братът на депутата от БСП Георги Стоилов - Илия е напуснал страната с огромна сума"}
{"url": "http://standartnews.com/balgariya/prezidentat_ne_barza_da_osvobodi_ot_dlazhnost_glavniya_sekretar_na_mv_mladen_marinov-375708.html", "text": "В Президентската администрация е постъпило решение на Министерски съвет, което предлага на президента да издаде указ за прекратяване на правомощията на главния секретар на Министерството на вътрешните работи главен комисар Младен Маринов. Когато президентът се върне от пътуването си до Латвия, където участва във формата „Арайолуш\", това решение ще бъде разгледано, съобщиха прессекретариата на държавния глава. Срещата на държавните глави от групата „Арайолуш\" се провежда на 13 и 14 септември в столицата на Латвия, Рига. Групата „Арайолуш\" обединява 14 президенти на държави членки на ЕС – Португалия, Германия, Латвия, Финландия, Италия, Австрия, Полша, Унгария, Словения, Естония, Малта, България, Хърватия и Гърция.", "date": "2018.09.13", "title": "Президентът не бърза да освободи от длъжност главния секретар на МВ Младен Маринов"}
{"url": "http://standartnews.com/balgariya/v_nedelya_puskat_ednata_lenta_na_patya_smolyanmadan-375710.html", "text": "На 16 септември ще бъде отворена едната лента за движение при най-голямото срутище в страната - по главния път Смолян-Мадан. Това реши късно снощи работна група от 17 специалисти - проектанти, геодезисти, представители на КАТ, Горското стопанство, пътноподдържащата фирма, местната и регионалните власти, след инспекция на място в късния следобед вчера. Само преди дни транспортни фирми в региона заплашиха, че ако пътят не бъде отворен, ще има протести. „Свлачището продължава да е активно, то не се е успокоило, но предвид безопасността, са набелязани мерки, които трябва да се свършат до 15 септември. След като бъде отворен пътят, дейностите ще продължат, може би до края на месеца. Ако тяхното естество налага затваряне, може би временно ще затваряме, но за кратки интервали\", обясни областният управител Недялко Славов. От огромното срутище и затварянето на пътя са засегнати 11 села. В началото на месец март тази година тонове земна маса и скали се свлякоха и затвориха основния път, свързващ област Смолян с област Кърджали и съседна Гърция. Жителите на 11 села останаха без достъп до Смолян и се наложи да обикалят 40 километра обходен маршрут през село Смилян, за да стигнат до Смолян. Веднага след акитивизиране на срутището беше сформирана експертна група - 20 топ специалисти от страната с председател доц. Стефчо Стойнев от Минно-геоложкия университет. На мястото беше и министърът на регионалното развитие и благоустройството Николай Нанков.", "date": "2018.09.13", "title": "В неделя пускат едната лента на пътя Смолян-Мадан"}
{"url": "http://standartnews.com/balgariya/shefkata_na_ns_govorila_vchera_s_prezidenta_za_osvobozhdavane_na_glavniya_sekretar_na_mvr-375714.html", "text": "Председателят на парламента Цвета Караянчева е разговаряла вчера по обед с президента Румен Радев относно указа за освобождаване на Младен Маринов от поста главен секретар. Това стана известно от коментар на Караянчева пред журналисти в Народното събрание. \"Вчера на обед му позвъних да попитам кога има намерение да подпише документа. Останах с впечатлението, че до края на деня ще го имаме. Но все пак това е негово решение, аз го уважавам и очаквам да постъпи актът в Народното събрание другата седмица\", обясни Караянчева. По думите й очакването на българските граждани е кабинетът да работи. Нашата работа като парламент е да валидираме оставките и да гласуваме новите назначения, допълни председателят на Народното събрание. Цвета Караянчева каза, че няма проблем в комуникацията между институциите. Говорим си и с президента, и с министър-председателя, аз нямам причина да се притеснявам от отношенията с първите мъже в държавата, посочи тя. Караянчева обясни, че решението за промените в състава на правителството не може да се разделя и да се гласуват оставките само на регионалния и на транспортния министри, тъй като документът е за смяна на трима министри. Тя изключи вероятността смените в кабинета да бъдат гласувани на извънредно заседание следващата седмица. Според Караянчева гласуването вероятно ще е в сряда или четвъртък.", "date": "2018.09.13", "title": "Шефката на НС говорила вчера с президента за освобождаване на главния секретар на МВР"}
{"url": "http://standartnews.com/balgariya/vitosha_moyata_planina_v_s_6000_lv_nagraden_fond-375752.html", "text": "Петото издание на популярното планинско бягане \"Витоша моята планина\" ще ес проведе на 23 септември и ще е с внушителния награден фонд от 6000 лв. Организатори и тази година са \"Витоша ски\" АД, \"Витоша ски клуб\", Сдружение \"Маратон\" и  \"София - Европейска столица на спорта 2018\". Материалните награди за томболата сред участниците също са над 60 и са от спонсорите на атрактивната надпревара Fibank, Nestle, Salomon, EA7, \"Oland\", МаxSport и Tecnica. Право на участие имат всички физически и психически здрави хора, при спазване на маркировката и Закона за движение по пътищата. Няколко часа след като бе пусната регистрацията на сайта marathon.bg вече има над 15 записани. Очаква се както всяка година в състезанието да участват над 200 професионалисти, аматьори и ученици. Дистанции, състезателни категории: 16 км: Мъже, Жени М/Ж20 (родени 1998-2003г.) М/Ж40 (родени 1969-1978г.) М 50 (родени преди 1969г.) 3 км: М/Ж14 (родени след 2003г.) Програма - 23 септември: 8:15-9:15 ч. получаване на състезателните номера за 16 км на старта до Боянско ханче. Стартовите номера  на непълнолетните участници ще се получават с придружаващ родител или настойник; 10:00ч. старт 16 км, Боянско ханче. Координати 42°38'47.52″С   23°16'0.57″И; 11:00 – 11:30ч. получаване на стартовите номера за 3 км на х.Алеко с придружаващ родител или настойник. 12:00 ч. старт 3 км, х.Алеко; 13:00ч. награждаване на призьорите на х.Алеко без изчакване на всички завършили. Трасе 16км: Боянско ханче-Бялата вода-Златни мостове-х.Бор-Платото-Голи връх-х.Алеко. Рекорд на трасето: Мъже 01:16:33 – Пол Коеч, Жени 01:34:03 – Милица Мирчева. Трасе 3км: х.Алеко-Платото-Голи връх-х.Алеко Организаторите си запазват правото на промени по трасето при необходимост. Маркировка: Полиетиленови ленти. Контролно време: Контролен пост х.Бор приема до 13:00ч. Финалът приема до 14:00ч. Подкрепителни пунктове: Дендрариум(6,2км, 1230м Н.В), х.Бор(10.3км, 1500м Н.В), снабдени с мюсли барове и вода, на финала + банани. Класиране 16км: Индивидуално по реда на финиширане. В класирането за Мъже и Жени участват и останалите категории, разделени по пол. Класиране 3км: До 3-то място, отделно за момчета и момичета. Награди и томбола: Награди за 16км: Медали за призьорите във възрастовите групи. Купи на победителите при Мъже и Жени. Томбола с над 60 предметни награди между завършилите. Материални и парични награди както следва: Мъже и Жени: 1 място – 1000лв. 2 м – 500лв 3 м – 300лв 4 м - 200 лв 5 м - 100 лв 6 м - 50 лв Всички останали категории: 1м – 160лв 2м – 80лв. 3м – 40лв. За нов рекорд на трасето ще има допълнителна материална награда от организаторите. Награди за 3км: Първите три момчета и момичета ще получат материални награди и медали, а всички успешнo финиширали – подарък. Всички успешно завършили една от двете дистанции ще получат сувенирна тениска. Финансови условия: Стартова такса за 16км – 10лв. за заявилите се и платили до 23:59ч. на 21.09.2018 г. Заплаща се с карта, онлайн, чрез банков превод, на касите на easypay. Възможно е плащане в деня на старта – такса 15лв. Участието на 3км е без такса. Допълнителна информация: Организирано е извозване на багаж на участниците на 16км от Боянско ханче до х. Алеко. Организиран е безплатен транспорт за участниците с Драгалевския лифт след финала срещу представен стартов номер (ще се допуска един придружител за участници на 3км). Всички участници са застраховани. За контакт: 0882 111 703 Петър Панков,  Заявки за участие: Незаявилите се или неплатили стартова такса до 21.09.2017г. 23:59ч. могат да го направят на старта срещу такса от 15 лв., но не по-късно от 9:15ч.", "date": "2018.09.13", "title": "\"Витоша моята планина V\" с 6000 лв награден фонд"}
{"url": "http://standartnews.com/balgariya/patriotite_ot_vmro_v_sos_prizovaha_stolichna_obshtina_da_ne_uchastva_v_unishtozhavaneto_na_vitosha-375751.html", "text": "Патриотите от ВМРО в СОС призоваха Столична община да не участва в унищожаването на Витоша. „Настояваме СОС да излезе с решение, че предлага на МОСВ да започне процедура по изменение на действащия план за управление на Витоша\", подчертаха още Патриотите. Острата позиция беше изказана от  Карлос Контрера – председател на групата „Патриоти за София – ВМРО и АТАКА\" в Столичния общински съвет по време на първата му сесия за сезона. Контрера се изправи срещу спекулациите, че Столична община щяла да издаде предписание да се режат лифтовете на Витоша. На заседанието на СОС представителят на ВМРО – Българско национално движение заяви, че без да се измени сегашният план за управление на Витоша съоръженията не могат да се модернизират. Всички знаели това, но припявали в хора на „зелените\" НПО-та, чиято основна цел е да се противопоставят на всичко, което може да се направи на Витоша и в крайна сметка планината да остане затворена за хората. Той припомни, че именно подобни действия бавят и други големи инвестиционни проекти, които ще „отворят\" природата за хората и попита чии интереси всъщност защитават т.нар. еколози. Съветникът от Патриотите настоява СОС да излезе с решение, че предлага  на МОСВ промени в сега действащия план, което да даде възможност да се подменят съоръженията, всичко друго би било демагогия. Ето и пълния текст на изказването на Карлос Контрера: Уважаеми общински съветници, Уважаема госпожо кмет, От името на „Патриоти за София – ВМРО и АТАКА\" желая да изразя позиция по една невралгична тема за града ни – Витоша и неслучилото се за поредна година отпушване на планината. В изминалите седмици темата беше поставено на публично внимание от Столична община, но се изненадах, че вместо да вървим напред, отново затъваме в полуистини и мимикрия. Учуден съм, че след толкова години мъки – да, това е думата, която точно описва състоянието на Витоша, отново се връщаме към витиевати формулировки и концепции, които няма да се случат. Така например разбрах, че Общината щяла да придобива лифтовете, които са частна собственост. Въпросът е как ще стане това – ще ги национализиралите ли, колеги? Или ще ги купувате? Ама те не се продават. Ако пък се продават, кой ще плаща сметката, защото ще е десетки милиони в евро. Следващо нещо – ако не бъдат подменени съоръженията (това няма как да стане без да се промени Плана за управление на Витоша и всички го знаете), ще задължите собственика да ги премахне за негова сметка. Това остава да направите, да останете в историята като хората, нарязали за скрап лифтовете на Витоша. Тук се обръщам към всички политически групи, колеги, опомнете се. И сега малко фактология, защото с почуда установих, че на Витоша имало концесия. Не, няма концесия на Витоша, лифтовете са придобити чрез транслативни сделки и са частна собственост. Добре известно е, че в Министерството на младежта и спорта е имало работна група (във връзка с лифт „Заека\") и становището е било, че може да се възстанови само ако се промени плана за управление. Имало е представители на Столична община. Също толкова добре знаете, че съоръженията са стари – от 50-те, 60-те, 70-те години. Подмяната им с нови означава нови фундаменти и стълбове, няма друг начин. Обаче е забранено от Плана за управление на Витоша. Защо ли? Няколко пъти съм Ви призовавал в тази зала – да се обединим и да излезем със становище на СОС, че настояваме за изменение на плана за управление на Витоша, за да се подменят съоръженията с нови. До момента само работни групи и приказване. Вече се питам не сте ли паднали и Вие под давлението на „зелените\" лобисти, които мило и драго дават да пречат на туризма на Витоша. Уважаеми колеги, новият план за Витоша, който се прави от 4 години е зациклил поради процедурни хватки на „зелените\" - изпратени са стотици писма – тип „копи-пейст\", с еднакъв текст до МОСВ, на които по закон трябва да се отговори. Отделно, те ще обжалват приемането на плана в съда, както става с новия план за Пирин и се подписвам под това си твърдение. Така нареченият НОВ ПЛАН НА ВИТОША ще изтече преди да е приет. Правилната стъпка е да се промени сега действащият план, който забранява новото строителство, защото за да подмени собственикът един стълб и да сложи нов модерен лифт,  е ново строителство по смисъла на ЗУТ. Всички други действия, които се предлагат, са демагогия и тупане на топката в стил „ден да мине друг да дойде\". Промяната на сега действащия план ще даде възможност да се подменят лифтовете и влековете и разрухата на Витоша да спре. Тест за всеки от Вас, като представител на столичани, ще бъде да го подкрепите и то публично. Ако не, то ще се наредите в кохортите на зелените кресливи НПО-та, които блокират и задушават Витоша. Какъв парадокс само! Пак повтарям, опомнете се, преди да станете съучастници в унищожението на лифтовете на Витоша.", "date": "2018.09.13", "title": "Патриотите от ВМРО в СОС призоваха Столична община да не участва в унищожаването на Витоша"}
{"url": "http://standartnews.com/balgariya/manfred_veber_e_kategorichen_che_balgariya_e_izpalnila_vsichki_kriterii_za_shengen_-375705.html", "text": "\"България се справи отлично през миналите години, изпълнени са всички критерии. Позицията на Европейската народна партия е, че Европа трябва да даде това, което обеща на бъларите\", заяви кандидатът за шеф на Европейската комисия Манфред Вебер. В речта си той призова Европейския съвет да приеме България в Шенгенското пространство и направи пряка връзка между сигурността в Европа и разширяването на Шенген. Според него пространството осигурява обща база данни, с която държавите да се справят много по-ефективно с престъпността. Еврокомисията предложи увеличаване на средствата за контрол на границите. Вебер настоя за солидарност в борбата с нелегалната миграция. \"Инициативата на Жан-Клод Юнкер дава ясен знак, че това вече няма да е задача само на България, а общо усилие на европейско ниво - чрез финансиране, чрез бюджета на Европейския съюз  и чрез дейността на Фронтекс можем да споделим тежестта, която в момента е в ръцете на българите\", категоричен беше кандидатът. Сигурност и граничен контрол са едни от основните политики на унгарския премиер Виктор Орбан, но въпреки това Европарламентът гласува резолюция за активиране на чл. 7 срещу Унгария. Манфред Вебер подкрепя Орбан и смята, че неправителствените организации в Унгария са под заплаха. По негови думи това не е окончателно решение, а покана за диалог. \"Основното ми послание е, че Европа трябва да остане заедно. Трябва да търсим единство. Аз съм строител на мостове, няма Европа на севера и юга, няма бедни и богати, има само една Европа - ние сме европейци и това искам да постигна като председател на ЕК\", добави още Вебер.", "date": "2018.09.13", "title": "Манфред Вебер е категоричен, че България е изпълнила всички критерии за Шенген"}
{"url": "http://standartnews.com/balgariya/slanchevo_na_zapad_dazhd_i_gramotevitsi_na_iztok-375696.html", "text": "Днес над западната половина от страната ще преобладава слънчево време. Над източните, а след обяд и над планинските райони облачността ще е значителна и там на места ще има краткотрайни валежи от дъжд и гръмотевици, по-значителни в следобедните часове. Ще духа слаб, в източната половина от страната - до умерен вятър от изток-североизток. Максималните температури ще са между 25° и 30°, за София - около 25°. Атмосферното налягане ще се понижи и ще е по-ниско от средното за месеца. По Черноморието облачността ще е значителна и на много места ще има краткотрайни валежи от дъжд. По-значителни и интензивни ще са главно след обяд по южното крайбрежие. Ще духа умерен североизточен вятър. Максималните температури ще са 25-26°, колкото е и температурата на морската вода. Вълнението на морето ще е 2-3 бала. Преди обяд в планините ще бъде предимно слънчево, но в следобедните часове облачността ще се увеличи и на места, главно в масивите от Централна и Източна България ще превали. Ще духа умерен вятър от изток-североизток. Максималната температура на височина 1200 метра ще е около 16°, на 2000 метра - около 9°.", "date": "2018.09.13", "title": "Слънчево на запад, дъжд и гръмотевици на изток"}
