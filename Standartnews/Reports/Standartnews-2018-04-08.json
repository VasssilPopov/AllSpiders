{"url": "http://standartnews.com/svyat/atentat_okarvavi_germaniya_van_se_vryaza_v_tsentara_na_myunster-370233.html", "text": "Ван се вряза днес в тълпа хора в германския град Мюнстер. Има загинали и ранени, съобщи в \"Туитър\" германската полиция, цитирана от Франс прес. Според информация, поместена на сайта на сп. \"Шпигел\", германските власти смятат на този етап, че става дума за атентат. \"Водачът на автомобила се е самоубил с огнестрелно оръжие\", съобщи за АФП говорител на полицията. Той уточни, че има около 30 ранени. Властите призоваха жителите на града да избягват центъра, за да може спасителните екипи по-лесно да си свършат работата. Министерство на външните работи следи ситуацията около инцидента в Мюнстер, към момента няма данни за пострадали българи. Сънародниците ни могат да се обърнат към Посолството на страната ни в Берлин на телефон +49302010922 и на Генералното консулство в Мюнхен на телефони: +498917117614 и +498917117615. Дежурният телефон в Мюнхен за почивни и празнични дни е: +491728881056.", "date": "2018.04.07", "title": "Атентат окървави Германия, ван се вряза в центъра на Мюнстер"}
{"url": "http://standartnews.com/lyubopitno/boyadisanite_yaytsa_s_prirodni_produkti_sa_potrayni_i_bezopasni_za_zdraveto-370223.html", "text": "Традицията с боядисване на яйца за Великден е езическа и датира преди Христа. Още в Древен Рим, Китай и Египет краят на зимата се отбелязвал с пищни тържества, а основният символ бил яйцето, напомнящо за кръговрата на живота и настъпващата пролет. Създаването на багри от естествени продукти е хилядолетен обичай, а цветовете, постигнати с билки, са най-трайни и безопасни за здравето. Ето как да получите желаните багри: Основният цвят е червеният. Той се получава от варенето на люспите на червен лук във вода. Щом изстине се добавят сол и оцет 1 ч.л. куркума, 1 ч.л. оцет и 3 чаши вода дава жълт нюанс. Задължително се преварява около половин час, преди яйцата да се потопят. За зелен цвят пък се използва спанак, разтворен във вода. Начинът е същият. Оранжевият се получава от люспи на кромид, оцет и 3 чаши вода. Отново се вари около 30 минути, след което се изцежда. Небесносин цвят се прави от червено зеле. Вапцането на черупките и смесването на цветовете оставяме на вашето въображение.", "date": "2018.04.07", "title": "Боядисаните яйца с природни продукти са по-трайни и безопасни за здравето"}
{"url": "http://standartnews.com/svyat/amerikanski_kongresmen_izvadi_zareden_pistolet_v_restorant_-370220.html", "text": "Американски конгресмен извади зареден пистолет в ресторант в Северна Каролина, за да докаже, че оръжията според него са опасни само ако са в лоши ръце, предаде Франс прес. След като показа заредения пистолет, конгресменът републиканец Ралф Норман заяви: \"Няма да съм като Габи Гифърдс\". Тя е бивша депутатка в Камарата на представителите, която бе простреляна в Аризона и оттогава е с увреждания. \"Който се готви да стреля срещу мен, трябва да е сигурен, че стреля точно, защото в противен случай ще отвърна на огъня\", продължи Норман. Той изглежда намекна, че Гифърдс - която след нападението през 2011 г. се включи активно в кампанията за ограничаване на огнестрелните оръжия, е можело да не бъде ранена, ако е била въоръжена. \"Ако някой влезе в този ресторант и открие огън, аз показвам, че съм в състояние да защитя себе си и околните\", обяснява конгресменът в декларация и добавя, че е направил тази демонстрация пред група привърженици на по-строги закони срещу огнестрелните оръжия в САЩ. \"Просто показах, че проблемът не е в самите огнестрелни оръжия\", добавя той.", "date": "2018.04.07", "title": "Американски конгресмен извади зареден пистолет в ресторант"}
{"url": "http://standartnews.com/svyat/sergey_skripal_e_v_saznanie_i_mozhe_da_govori-370229.html", "text": "Бившият полковник от ГРУ Сергей Скрипал, пострадал най-вероятно от отравянето с нервнопаралитичен газ в английския град Солсбъри, се намира в съзнание и може да говори. Това съобщи телевизия „Скай Нюз\", цитирана от ТАСС. „Полицията скоро ще може да поговори с човека, намиращ се в центъра на историята с отравянето в Солсбъри. Бившият руски шпионин Сергей Скрипал вече не се намира в критично състояние, добре реагира на лечението, в съзнание е и разговаря\", обяви водещият на телевизионния канал, без да разкрива източника на тези сведения, напомняйки само, че след отравянето Скрипал е бил в кома. Главният лекар на болницата в градския окръг Солсбъри Кристин Бланшард каза по-рано, че Скрипал „добре реагира на лечение, неговото състояние бързо се подобрява и той повече не се намира в критично състояние\". Случаят Скрипал започна на 4 март, когато бившият полковник от ГРУ, осъден в Русия за шпионаж в полза на Великобритания, и неговата дъщеря Юлия бяха изложени на въздействието на невропаралитичен газ. От Лондон твърдят, че той е разработен в Русия и на тази основа се заключи, че Москва е отговорна за случилото се. Руската страна категорично отхвърли тези спекулации, посочвайки, че програмата за разработването на подобен вид газ не е съществувала нито в СССР, нито в Русия. Великобритания изгони 23-ма руски дипломати и предприе други антируски мерки, след което Москва отговори, изгонвайки същия брой служители на британското посолство. Русия също така затвори генералното консулство на Нейно Величество Елизабет II в Санкт Петербург и прекрати дейността на Британския съвет в РФ.", "date": "2018.04.07", "title": "Сергей Скрипал е в съзнание и може да говори"}
{"url": "http://standartnews.com/lyubopitno/nutela_shte_se_pravi_samo_ot_italianski_leshnitsi-370230.html", "text": "Компанията „Фереро\" представи своя стратегически план, според който за производството на течният шоколад „Нутела\" ще използва само лешници от Италия. Досега „Фереро\" освен лешници от родната Италия купуваше от Турция, Чили и Южна Африка. Производителят на прочутия течен шоколад обяви план до 2025 г. да засее 20 хил. хектара с лешници, което представлява 30% от сегашните земеделски земи, на които се отглежда този тип култура. Ботуша има голям потенциал за отглеждане на лешници. Страната има повече от 70 хил. хектара с насаждения, от които годишно се произвеждат около 110 хил. тона.", "date": "2018.04.07", "title": "„Нутела“ ще се прави само от италиански лешници"}
{"url": "http://standartnews.com/svyat/arnold_shvartseneger_sled_operatsiyata_varnah_se-370222.html", "text": "Американската екшън звезда и бивш губернатор на щата Калифорния Арнолд Шварценегер беше изписан от болница в Лос Анджелис след сърдечна операция.Арнолд Шварценегер претърпя спешна сърдечна операция В „Туитър\" говорителят на Шварценегер Даниъл Кетчъл каза, че актьорът вече се е прибрал у дома и си почива. Настроението му било „фантастично\". Шварценегер беше опериран на 29 март. По време на операцията му бе подменена клапа, поставена му през 1997 заради вроден сърдечен дефект. След като се събудил от упойката, актьорът, според думите на говорителя му, казал: „Върнах се\" – шега с репликата на героя на Шварценегер от филма „Терминатор\". Арнолд Шварценегер е на 70 години.", "date": "2018.04.07", "title": "Арнолд Шварценегер след операцията: Върнах се"}
{"url": "http://standartnews.com/svyat/velikobritaniya_otkaza_viza_na_plemennitsata_na_sergey_skripal-370224.html", "text": "Британското министерство на вътрешните работи съобщи, че е отказало да издаде виза на племенницата на бившия двоен агент Сергей Скрипал. Отхвърлихме молба за посетителска виза за Виктория Скрипал с мотива, че молбата не отговаряше на имиграционните правила, заяви говорител на Форин офис, цитиран от световните агенции. Лондон от хуманитарни съображения е длъжен официално да даде обяснения за отказа на виза за Виктория Скрипал, заяви говорителката на руското външно министерство Мария Захарова по телевизия \"Россия 24\". \"Ние настойчиво призоваваме Великобритания да направи официално изявление, да даде обяснения по повод случващото се с визата за Виктория Скрипал. Смятаме, че най-малкото от хуманитарни съображения длъжностните лица са длъжни да намерят сили в себе си и официално да се изкажат поне по този аспект\", каза Захарова, цитирана от Ройтерс и РИА Новости.", "date": "2018.04.07", "title": "Великобритания отказа виза на племенницата на Сергей Скрипал"}
{"url": "http://standartnews.com/balgariya/na_velika_sabota_kak_se_pravyat_tsarkovnite_sveshti-370232.html", "text": "За най-големия празник в християнския свят свещоливницата на Светия синод в София е изпълнила поръчките на всички храмове у нас. Около 80 кг восъчни свещи на ден излизат от ръцете на работниците в свещоливницата. „Църковната свещ е един вид и символ на вярата на хората. Не е само свещ. Тя ни помага да преодолеем трудностите, да имаме вяра за доброто\", казва Иванка Христова, която работи в свещоливницата от 6 години. Тя не крие, че се ядосва, когато среща фалшивите свещи извън храмовете и по пазарите. Според нея една от причините за този вид търговия е покачването на цените на свещите преди две години В свещоливницата се правят и парафинови свещи – с чист парафин от Израел. Тяхното производство е десетократно по-голямо: 800 кг на ден. Тези свещи са известни и като „бабините\" свещи.", "date": "2018.04.07", "title": "На Велика събота: Как се правят църковните свещи"}
{"url": "http://standartnews.com/balgariya/zhestoko_ubiystvo_s_nozh_potrese_zhitelite_na_selo_kray_sliven-370227.html", "text": "Жестоко убийство потресе сливенското село Гавраилово, в което снощи бе убита пред дома й местна жена. Убийството е станало снощи около 21:30 ч. 58-годишната Петя Андонова, която работи в магазина в селото, била нападната, докато се прибирала, съобщи бТВ. Полицията работи по случая.", "date": "2018.04.07", "title": "Жестоко убийство с нож потресе жителите на село край Сливен"}
{"url": "http://standartnews.com/balgariya/dazhdovno_i_na_velika_sabota-370214.html", "text": "Днес вятърът в цялата страна ще се ориентира от североизток и ще се усили, ще бъде умерен, в източната половина силен. Облачността ще е променлива, в Западна България предимно значителна. На места, главно в Родопската област, ще има краткотрайни валежи с гръмотевици. Преобладаващите максимални температури ще бъдат 16-21 градуса. Над Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Максималните температури ще бъдат 10-15 градуса. Температурата на морската вода ще бъде 9-11 градуса, а вълнението на морето ще бъде 3-4 бала. В планините ще духа умерен до силен източен вятър. Облачността ще е предимно значителна. На отделни места ще превали дъжд, по-интензивен и с гръмотевици в Родопите. Над 2000-2100 м надморска височина валежите ще са от сняг. Максималната температура на височина 1200 ме ще бъде около 10 градуса, на 2000 метра - около 4 градуса. В неделя ще продължи да духа до умерен, в Източна България и временно силен вятър от изток-североизток. Облачността над страната ще е променлива, само на отделни места в планинските райони ще превали слаб дъжд. Преобладаващите максимални температури ще бъдат между 16 и 21 градуса, а минималните - между 5 и 10 градуса. В понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е по-студено, но дневните температури ще се повишат.", "date": "2018.04.07", "title": "Дъждовно и на Велика събота"}
{"url": "http://standartnews.com/balgariya/velika_sabota_i_nyakoi_ot_nayinteresnite_obichai_po_sveta-370217.html", "text": "В края на Страстната седмица – на душната събота, жените ходят на гробищата и раздават за мъртвите от боядисаните яйца и от великденския хляб. Великден се празнува три дни, като в неделя е Възкресение Христово и всички, празнично пременени, отиват на тържествена служба в църквата. \"Но преди да ви разкажа етнографията на старите хаджи Генчови шалвари, то трябва да ви явя, че той има още два чифта, едните са нови и наричат се чекшири, а другите са чохени. Чохените шалвари хаджи Генчо облича само на Великден, на Коледа, на Богоявление и на Голяма задушница. Тия шалвари имат кафеен цвят и харизани му са от чорбаджи Вълка.\" (из \"Българи от старо време\", Любен Каравелов) Запалената там свещ отнасят вкъщи, като се поздравяват с \"Христос возкресе!\" Отговорът е: \"Во истина возкресе!\" Чукат се с боядисани яйца и чието яйце излезе най-здраво – борак, къцач, той ще е здрав и честит през годината. После се отговява с червено яйце и великденски хляб. Черупките от боядисаните яйца се заравят в нивата, за да ражда богато. \"Но да ви кажа право, той не всякога бие момченцата и понякогаж, например на Великден и на Коледа, не само че не повдига над хорските уши ръката си, а сам учи и другите да не бият никого, защото е возкреснал Христос. - Христос возкресе! – казва хаджи Генчо. – \"Правда, мир и любов возкресоша днес и бити людiе господне не подобает.\" Но тука всичката хитрост се заключава в това, че децата по тия празници донасят на хаджи Генча, като на свой учител и возпитател, кравай, червени яйца, черек с ракия и други неща. Хаджи Генчо сам посреща даровете и взема кравая, а после помилва ученика си по образа и рече му: - Да порастеш, мой синко, до тавана! Но твърде често навикът е много по-силен и от волята, и от разума и хаджи Генчо понякогаж заборавя за празника и със зло сърце опиня ушите на ония момчета, които му не са донесли кравай; ако е така, то тия не смеят нито да играят, нито да припкат по улицата, не смеят ни да се чукат с яйцата си; но най-повече той ги бие за това, защото не знаят науст \"Христос возкресе\" и \"Ангел вопияше\". (из \"Българи от старо време\", Любен Каравелов) На Великден традицията повелява младоженците да гостуват на родителите си, на кумовете и девера, като им носят каниска – кошница с боядисани яйца, шарени яйца и великденски краваи. Домакините също даряват младите с яйца. След това всички сядат около богатата великденска трапеза. Когато угощението свърши, връзват люлки на клоните на високи дървета и момите се люлеят, за да не бъдат похитени от змейове и самодиви. Люлеят се и млади жени и деца, за да се предпазят от лоши болести. Девойките пеят обредни песни, а през трите празнични дни на селския мегдан се извиват хора. Как празнуват Великден по света? В България писани яйца се раздават на всеки, прекрачил прага на дома, а на Великденската трапеза се провежда и прословутото „борене\". Яйцата се чупят едно в друго, а онзи, който успее да счупи яйцата на останалите, ще е здрав през цялата година. Тази традиция е характерна и за други страни, а в Северна Англия всяка година се провежда световно първенство по борене на яйца. В много страни по света пък се провежда \"търкаляне на яйца\". В Англия и Германия например яйцата се търкалят надолу по хълмовете и това символизира търкулването на камъка пред гробницата на Христос преди възкресението. През 1814 г. Доли Мадисън, съпруга на президента Джеймс Мадисън, поставя началото на търкалянето на яйца на Капитолия и стотици деца носят своите шарени притежания, за да се включат в играта. През 1876 г. конгресът на САЩ издава забрана децата да играят в парка на Капитолия и президентът Ръдърфорд Хейс отваря поляната на Белия дом за малките участници в търкалянето на великденски яйца. Традицията е прекратена при управлението на президента Рузвелт, но отново е възобновена от съпругата на президента Айзенхауер. Г-жа Айзенхауер е и първата дама, която отваря събитието за чернокожи деца. Оттогава насам търкалянето на великденски яйца в Белия дом се превръща в традиция. В Англия яйцата се търкалят по тревисти хълмчета и победител е онзи, чието яйце измине най-дълго разстояние. В САЩ децата търкалят своите яйца посредством лъжици с дълги дръжки, а в Литва състезателите имат правото да вземат яйцата на другите, докоснати от тяхното собствено яйце при търкалянето. Още една интересна традиция е ловът на великденски яйца, при който на различни места се скриват истински яйца или пък шоколадови, пълни с различни лакомства. Децата трябва да ги открият, а щом състезанието приключи, могат да бъдат раздадени награди в различни категории: за най-много събрани съкровища, за най-голямо и най-малко яйце или за каквото ви хрумне. Играта е много забавна и дори е намерила мястото си в рекордите на Гинес, в които градчето Хоумър, Вирджиния, е включено през 1985 г. с 80 000 яйца, издирвани от 950-те му жители. В Германия се среща традицията на яйчения танц, при която яйца се разпръскват по пода, а докато състезателите танцуват, не трябва да счупят нито едно яйце. Отново там боядисаните яйца се използват като декорация за дърветата в двора. В Унгария съществува обичай момчетата да поливат със студена вода девойките в понеделник след Великден. Ето какво научихме и за традициите в съседна Гърция от Весела Фламбурари: ГОСПОЖА ВЕЛИКДЕНСКИ ПОСТ В Атина е винаги топло и зелено по Великден. Но преди да дойде големият празник, тук се празнуват седемте седмици на великденския пост. За тези специални седмици всяко дете трябва да нарисува Госпожа Великденски пост. Не знаете коя е тя? Ооо... ето я и нея. Да, това е госпожа Великденски пост! Виждате ли, че няма уста? Това е защото пости. Думичката „пост\" означава „не яде\". Освен това Госпожа Великденски пост има седем крака. Точно като седемте седмици до Великден, да... Всяка седмица децата късат по едно краче. А седмото си го пазят. Майките им слагат седмото краче в козунака за Великден. И в деня на празника, който намери крачето в собственото си парче козунак, получава паричка от родителите си. Мдааа... и е много щастлив! ХРИСТОВИ КЪЩИЧКИ А в големият ден петък преди Великден, когато при нас се минава под масата в църквата... В Гърция правят Христови къщички от цветя. Цялата махала се събира в кварталната църква и решават с какви цветя ще е покрита тяхната Христова къщичка. Всяка махала избира различни цветя. Цял ден се трудят и наместват цветята едно по едно. Не е никак лесна работа. Христовите къщички стават много, много шарени и красиви. И много различни. Вечерта от всяка църква излиза различна цветна къщичка. И всичките заедно правят огромно цветно шествие по улиците на града. Знаете ли, че...? 1. Най-голямото великденско яйце, изработвано някога, е творение на италиански майстори. През 2011 г. те сътворяват високото 10,39 м и тежко над 7,2 тона яйце! 2. Над 90 милиона шоколадови яйца се продават във Великобритания всяка година, а децата получават средно по 8,8 шоколадови лакомства годишно по Великденските празници. 3. Идеята за великденския заек се появява за пръв път в Германия. Германските деца вярват, че този специален заек оставя писани яйца само на послушните момчета и момичета. Тази традиция е пренесена в Америка през 1700 г. 4. Великден е вторият празник в света, на който децата консумират най-много сладкиши. Първият е Хелоуийн. 5. Когато децата похапват шоколадови великденски зайци, по-голямата част от тях изяждат първо ушите. 6. Шоколадовите яйца се появяват след 1900 г. Преди това са се подарявали писани яйца, каквато все още е традицията в България, например. 7. Най-ранно произвежданите шоколадови яйца били малки и плътни, а не големи и кухи, както сега. 8. Бретцелите се свързват с традиционната великденска трапеза. Смята се, че през 610 пр. Хр. италиански монах използвал останалото му тесто, за да измайстори бретцелите, като прегънал краищата на разточеното тесто така, че да изобразяват ръцете на дете, което се моли. 9. В Швеция няма да срещнете великденски заек, а магьосник! Не пропускайте да научите повече за самия празник, за традициите и обичаите във всеки ден от страстната седмица, за писаните яйца и за вкусотиите, които можете да сготвите с децата си. Проверете какви спомени пазят Керана Ангелова, Весела Фламбурари и една дама на 80 години за празника Великден. * Източник на информация за народните обичаи: Шарланова, д-р Валентина, \"Български традиционни празници и обичаи\", изд. \"Ентусиаст\", София, 2010 г. ** Източник на информация за народните обичаи и традиции: Маринкова В., Крутилин З., Антонова И., \"Календарни празници и обичаи на българите\", Българска енциклопедия – БАН, София, 1998 г.", "date": "2018.04.07", "title": "Велика събота и някои от най-интересните обичаи по света"}
{"url": "http://standartnews.com/balgariya/slizaneto_na_blagodatniya_ogan_shte_mozhe_da_se_gleda_onlayn-370218.html", "text": "Слизането на благодатния огън в Йерусалим ще може да се гледа онлайн във фейсбук страницата на Българската патриаршия, както и в личния профил в социалната мрежа на митрополит Антоний. Това съобщи самият той в ефира на БНТ. Митрополитът ще ръководи делегацията на Светия синод на Божи гроб, за да донесе в България благодатния огън. Тук свещеници от цяла България ще дойдат на летището в София, ще вземат частица от благодатния огън, за да я занесат по всички епархии, а оттам и по енориите на църквата. Трябва да се използват съвременните технологии, обясни митрополитът.", "date": "2018.04.07", "title": "Слизането на благодатния огън ще може да се гледа онлайн"}
{"url": "http://standartnews.com/balgariya/61_ot_balgarite_odobryavat_vavezhdaneto_na_tol_sistemata-370226.html", "text": "61% от българите одобряват въвеждането на тол системата и електронната винетка, 30,9% не могат да преценят, а 8,1% са против. Това показва Национално представително проучване на общественото мнение за новата система на плащане при преминаване през републиканската пътна мрежа, съобщиха от пресцентъра на регионалното министерство. Изследването беше извършено от Exacta Research Group сред 1500 българи в 98 населени места през февруари – март 2018 г. Според 69,7% от запитаните по-справедливо е тежкотоварните камиони да плащат за изминато разстояние вместо на база време за преминаване, както е в момента. 56,9% от хората смятат, че така пътните инциденти ще намалеят, защото шофьорите на тирове няма да са принудени да бързат. 62,9 % споделят твърдението, че толът ще повиши приходите и тези пари ще бъдат реинвестирани в пътна инфраструктура и за повишаване на безопасността на движение. Отчетено е и друго предимство – 55,8% са убедени, че отчитането на трафика няма да доведе до забавяне, тъй като няма да се поставят бариери по пътищата, а камери ще засичат номерата на автомобилите. Най-голям процент от запитаните – 81,6%, споделят тезата, че превозните средства, които амортизират повече пътната настилка, трябва да плащат по-високи такси. Сега по данни на Агенция „Пътна инфраструктура\" през 2017 г. са продадени 7,5 млн. винетни стикери, което е с 736 147 повече от 2016 г. Реализираните приходи са 352 млн. лв. или с 25 млн. повече от 2016 г. От тях приходите от продажба на винетки за леки автомобили са близо 249 млн. лв., а 103 млн. лв. са от продажбата на винетки за ТИР. Дисбалансът е очевиден. Оказва се, че в малка България, където строителството на пътища е национална кауза, тези, които рушат  най-много, плащат по-малко. В момента например един товарен камион може да премине през страната само за 23 лв. – това е цената на винетката за едно денонощие. За сравнение в Сърбия толкова се плаща само по новия участък от магистралата от Ниш до Пирот. Интересни са и отговорите по отношение обхвата на тола. На въпрос „Одобрявате ли или не въвеждането на тол системата за тежкотоварните автомобили извън магистралите\", 53,1% отговарят с „да\", 12,9% - с „не\", а 34% не могат да преценят. Най-голям процент – 28,9 %, считат, че тировете трябва да се движат основно по магистрали и първокласни пътища. 28,1% са на мнение, че трябва да минават основно по магистралите, а 18,3% - по всички пътища от републиканската пътна мрежа. По отношение размера на таксите най-голям е процентът (47,1) на тези, които казват, че не могат да преценят колко да се плаща за километър от МПС над 3,5 т. 21,3% одобряват такса от 15 ст./км, 18,6% - 20 ст./км, а 13,1%  са за цена от 30 ст. на км. Според 39,9% таксите в България трябва да бъдат  близки до тези в държави като Гърция, Сърбия и Унгария.Анкетата показва и гледната точка на хората по отношение изразходването на събраните средства. Договорът за въвеждане на тол системата беше подписан от Агенция „Пътна инфраструктура\" с международния консорциум „КАПШ трафик солюшънс\" на 15 януари 2018 г. Очаква се системата да започне да носи приходи през 2019 г. По предварителни изчисления те ще бъдат най-малко три пъти по-големи от сегашните и ще са около 1 млрд. лв. годишно.", "date": "2018.04.07", "title": "61% от българите одобряват въвеждането на тол системата"}
{"url": "http://standartnews.com/balgariya/facebook_s_postrikten_kontrol_nad_politicheskata_reklama-370221.html", "text": "Facebook обяви серия от мерки за по-стриктен контрол над политическата реклама, както и над някои много посещавани страници в мрежата, предаде Франс прес, цитирана от БТА. \"Отсега нататък всеки, който иска да подаде политическа реклама или да засегне важна тема, ще трябва да бъде проверяван. За тази цел рекламодателите ще трябва да обявяват идентичността и местоположението си\", написа на своята страница във Facebook Марк Зукърбърг. Освен това политическите послания ще бъдат обозначавани и ще се посочва кой ги финансира. Зукърбърг трябва да се яви идната седмица пред американския Конгрес, за да даде обяснения за злоупотребите с лични данни на 87 милиона потребители на социалната мрежа. \"С приближаването на важни избори в Съединените щати, Мексико, Бразилия, Индия и Пакистан, един от моите приоритети за 2018 г. е да се уверя, че поддържаме позитивен дебат и не допускаме намеса в тези избори\", написа още Зукърбърг. Facebook работи с външни организации за изготвяне на списък от важни и полемични теми и е наела хиляди допълнителни служители, които да приложат новите мерки с оглед на парламентарните избори през ноември 2018 г.", "date": "2018.04.07", "title": "Facebook с по-стриктен контрол над политическата реклама"}
{"url": "http://standartnews.com/balgariya/i_predi_velikden_zhestokostite_kam_zhivotni_ne_sekvat-370225.html", "text": "Бездомно куче с отрязани и четирите лапи е открито в Централния гробищен парк на Пазарджик. Безпомощното животно е спасено от Зоополицията, която се е отзовала по сигнал на граждани. Предадено е на местни природозащитници, тъй като в града няма приют, където да бъде настанено. Животното е открито на 5 април, но се предполага, че дълго се е мъчило след нечовешкото издевателство. В опит да избяга от екзекуторите си се е завлякло в гробището и се е скрило. От доброволческата организация PAW-Pazardjik Animal Welfare светкавично са организирали приемането на тежко раненото куче в местната ветеринарна клиника „Стилвет\", където му е оказана първа помощ. Раните са промити и превързани, приложени са обезболяващи. Вчера е преместено в столичната клиника „Добро хрумване\"-Изток. Предстоят прегледи от ортопед и специалист по вътрешни болести. Жената, поела грижата за животното, е в майчинство и няма финансовата възможност да поеме цената на лечението. Затова от PAW-Pazardjik Animal Welfare разпространиха призив за помощ с банкова сметка и сметка в система за електронни плащания: IBAN - BG35FINV915010UB163292 SWIFT: FINVBGSF Aneta Nikolaeva Petkova Pay pal -  Полицията проверява случая и издирва извършителите. По влезлия в сила от 2015 година чл. 325б за такава жестокост над гръбначни животни са предвидени от 1 до 3 години лишаване от свобода и от 1000 до 5000 лева глоба. От публикации на организацията се разбира, че в последните дни в Пазарджишко е регистриран поредният бум на пребити, блъснати или изоставени на произвола четириноги. Доброволки са прибрали, ваксинирали и обезпаразитили над десет кучета – бебета и възрастни, за които се търси дом и помощ, тъй като благодетелите им не смогват с плащането на ветеринарните услуги. Две бити малки са били намерени край панагюрското село Бъта, едното от които в по-тежко състояние. То е прегледано от лекар, дадени са му медикаменти и вече е по-добре. Спасени са още женска, блъсната от автомобил и изоставена, както и друга с кученца. Освен тях са прибрани и пет бебета, още почти слепи, изхвърлени от стопаните им. За повечето изоставени животни се намират нови стопани в Германия. Затова и много от постингите на спасителите им са на немски.", "date": "2018.04.07", "title": "И преди Великден жестокостите към животни не секват"}
{"url": "http://standartnews.com/balgariya/kiril_ananiev_pozdravi_zdravnite_rabotnitsi_s_praznika_im-370228.html", "text": "Благодаря ви за грижите, които ежедневно полагате за българските граждани и пациенти. Безкрайно уважавам вашия опит и експертиза. Това посочва здравният министър Кирил Ананиев в обръщението си към работещите в системата на българското здравеопазване по повод Световния ден на здравето - 7 април, съобщиха от пресцентъра на Министерството на здравеопазването. „Макар с различно образование и професионален път, днес с вас се оказваме изправени пред една и съща задача - да направим така, че очакванията на пациентите и съсловието да намерят пресечна точка. Много са проблемите в сектора, наслагвани повече от десет години. Голяма част от решенията, било то и правилни, не бяха реализирани напълно. Неведнъж ставахме пасивни наблюдатели или по-лошото – потърпевши от опитите за реформиране на системата, на прилагането на изолирани и спорни мерки за запушване на течовете в здравеопазването. Истината е, че всеки един от нас трябва да си върши добре и отговорно работата, за да има резултат\", заяви Ананиев и уточни, че днес се обръща към тях с уважение и разбиране, но и с надежда да приемат подадената ръка, за да направят заедно всичко по силите си да сложат ред в здравната ни система и да осигурят на съгражданите си достъп до качествени здравни услуги. „В тази посока е и определената от Световната здравна организация основната тема на тазгодишния Световен ден на здравето – „Универсален достъп до здравеопазване: за всеки навсякъде\", чийто слоган гласи „Здраве за всички\". Оценявам търпението и последователността ви при отстояването на реално остойностен труд, конкурентни възнаграждения и на адекватна за страната ни нормативна уредба в сектора. За мен е важно да знаете, че с екипът ми работим за това, да ви бъдат гарантирани адекватни условия на труд, на пациентите – да бъде осигурено достъпно и качествено здравеопазване, а разговорите за пари да излязат от дневния ред на пациентите и здравните професионалисти\", допълни той. По думите му по тази причина 2018 г. ще е особено важна и за тях, и за него. „Но трябва да минем и през това, за да можем през 2019 г. да се фокусираме върху качеството на услугата, а не върху цифрите срещу нея. Моята цел е подобряване на модела. Затова ще ви призова към търпение, за да можем качествено и трайно да преструктурираме системата, най-вече с грижа за хора. Нека гражданите са доволни от съвместната ни работа. Сигурен съм, че заедно ще възстановим както доверието в системата, така и основанията ви за самочувствие на мисионери\", се казва още в поздравителния адрес на министър Кирил Ананиев до всички лекари, зъболекари, фармацевти, професионалисти по здравни грижи и всички работещи в сферата на здравеопазването.", "date": "2018.04.07", "title": "Кирил Ананиев поздрави здравните работници с празника им"}
{"url": "http://standartnews.com/balgariya/proletnite_virusi_ryadko_se_uslozhnyavat-370219.html", "text": "Вирусните заболявания, които в момента предизвикват грипоподобни заболявания, протичат в рамките на 2-3 дни с повишаване на температурата, отпадналост, главоболие. Това каза пред „Фокус\" държавният главен здравен инспектор д-р Ангел Кунчев. „Рядко се стига до усложнение. Разбира се, в медицината винаги има диапазон от много леко протичащи до тежки. За щастие, тежките са много малък процент. По-скоро зависи не толкова от самия вирус, колкото от състоянието на организма и на нашия имунитет да се противопостави. При по-изтощени организми и такива, които са с хронично заболяване, физическо или психическо изтощение, се стига до по-тежки усложнения като пневмонии, менингити, възпаления на ухото. При този тип вируси, които сега срещаме, това е изключително рядко\", обясни д-р Кунчев. Той уточни, че превантивните мерки срещу пролетните вируси са същите, които знаем и от борбата при грипа. „При него най-рисковите групи могат да прибягнат до ваксина. Сега при този голям брой вируси, с които се срещаме, това няма как да стане. Няма създадени ваксини, а няма как и да има, защото те са огромен брой. Избягването на контакти с болни хора е нещо, което винаги трябва да имаме предвид, тъй като става въпрос за заразно заболяване. Ако не получим вируса от болен човек, няма да и да се разболеем\", успокоява д-р Кунчев. \"Ако в офиса или някъде около нас някой видимо е зачервен, подсмърча, киха, кашля – по-далеч от него. Редно е в тези случаи този човек да не се опитва да ходи на работа, а да си остане 1-2 дни вкъщи или да носи предпазна маска\", посъветва д-р Ангел Кунчев. По думите му в повечето случаи инфекциите по това време минават и без някакво особено лечение. „Обикновено се използват подпомагащи организма лекарства срещу температурата, главоболието, кашлицата. Единствено случаите, когато температурата се задържа сравнително висока – 39-40 градуса, повече от 2-3 дни, ако кашлицата не само не преминава, но и се задълбочава, става дълбока, влажна, отхрачваща, това вече може да е признак на добавена бактериална инфекция и е наложително да търсим лекарска помощ и евентуално да се включи антибиотик в лечението. Това обаче трябва да става под наблюдението на личния ни лекар\", каза още д-р Ангел Кунчев.", "date": "2018.04.07", "title": "Пролетните вируси рядко се усложняват"}
{"url": "http://standartnews.com/balgariya/puskat_noshtniya_gradski_transport_v_sofiya-370231.html", "text": "Тази вечер в София пускат нощния градски транспорт. Новите спирки и указателни табели вече са монтирани. 14 автобуса ще обслужват пътници по четири линии. Интервалът за движение е 40 минути, а цената на един билет е 2 лева, като той ще важи за цялата нощ. Билетите ще се купуват от кондуктори в превозното средство. Нощният транспорт засега е експериментален за период от половин година. Инвестицията за това удобство струва на общината близо 1 милион лева.", "date": "2018.04.07", "title": "Пускат нощния градски транспорт в София"}
{"url": "http://standartnews.com/balgariya/blagodatniyat_ogan_pristigna_v_balgariya-370234.html", "text": "Делегация, водена от Негово високопреосвещенство Западно и Средноевропейският митрополит Антоний донесе Благодатния огън от Божи гроб. Огънят символизира Възкресение Христово и се смята за светиня за вярващите. Появата му в навечерието на Великден с молитвите на патриарха, духовенството и хиляди вярващи се нарича „чудо на слизане на Благодатния огън\". Делегацията донесе свещеният огън в няколко фенера, които се съхраняваха в специален контейнер в самолета през целия път. На летището духовници от цялата страна си взеха от Благодатния огън, за да го разнесат из цялата страна. Благодатният огън ще бъде пренесен и в параклиса на Синодалната палата в София. Малко преди полунощ Благодатният огън ще бъде изнесен от параклиса в Синодалната палата, за да бъде предаден на Негово светейшество Българският патриарх и Софийски митрополит Неофит за вечерното богослужение в патриаршеската катедрала „Св. Александър Невски\". Тази година Българската църква ще даде благодатния огън и на Македонската църква.", "date": "2018.04.07", "title": "Благодатният огън пристигна в България"}
