{"url": "http://standartnews.com/kultura/ikari_za_bratyata_baharovi-369853.html", "text": "800 аплодираха на крака Иван Иванов в Народния в международния ден на театъра. Големият актьор дойде от къщата си в Оборище, за да получи \"Икар\" за чест и достойнство от  Съюза на артистите. Един от най-харизматичните мъже на бг киното, чиито талант няма аналог и днес - доста време, след като той се оттегли от седмото изкуство - излезе развълнуван и почти безмълвен заради явен здравословен проблем с гласните струни. \"Наистина съм трогнат. Трудно говоря, затова ще ви кажа само две думи: Обичам ви, обичайте ме. Благодаря ви, благодаря ви\", изрече Иван с ръка на сърцето. На видеостената се завъртяха образите, които той сътвори в 40 филма - изумително очарователен, изключително въздействащ, абсолютно неповторим. След ефектно монтирания клип за пореден път стана ясно, че чиновниците и мафията в киното носят титаничен грях - заради тях Иван се отказа от своето изкуство. На церемонията в Народния имаше само още един съвършено неоспорим актьор с \"Икар\" - Захари Бахаров. Едва ли някой се е съмнявал, че той ще бъде отличен заради своя Бае Славе в \"Чамкория\" - моноспектакъла с режисьор Явор Гърдев в \"199\" по романа на Милен Русков. Всъщност това е най-добрата постановка на сезона, въпреки че официално обявената от САБ е друга: пак на Гърдев в \"Зад канала\" - \"Пияните\". Захари наистина е супер добър като Бае Славе - шофьор на омнибус от 30-те години на миналия век, в чиято съдба и емоции се оглеждат тези на България. Бахаров излезе пред публиката, след като вече беше станало ясно, че по-малкият му брат Явор е ощастливен с \"Икар\" за \"поддържащия\" Микеле в хита на Теди Москов в Русе \"Редки тъпанари\". \"27 март се оказа специален ден за нашата фамилия. Благодаря на така нареченото им семейство, както казва Бае Слави. Благодаря на майка ми – за цялостно творчество. Благодаря на Диана - че ме търпи с този отвратителен мустак. Благодаря на Максим Бахаров и Кая Бахарова, която освен всичко друго, има рожден ден - става на 5. Благодаря на Милен Русков, благодаря на Явор Гърдев, който буквално се претопи в този текст - малко го умеят, а още по-малко си го позволяват\", беше категоричен Захари. За главна роля при дамите победи Радина Кърджилова за Катерина в \"Танцът Делхи\" на Иван Вирипаев и Галин Стоев. По-щастлив от нея беше мъжът й Деян Донков, който буквално изкочи на сцената и завзе микрофона: \"Благодаря на това прекрасно същество, че ме дари с другото прекрасно същество - нашия син Христо. На него пък му благодаря, че ни избра за родители\", рече почти езотерично Донков, наконтен в артистичен панталон. София Бобчева взе \"Икар\" за Зина в „Чаровно лято с неизбежните му там неприятности (Чудаци)\" и за медицинската сестра в „Танцът Делхи\". Четирима от „Ревизорът\" на Сатирата - топ спектакъл на страхотната не само като актриса, но и като режисьор и педагог Нина Димитрова, си тръгнаха с „Икар\" за дебют - Шахин Шехзен, Антоан Петров, Денис Хаят и Павел Емилов. Те пък извикаха и другите, припомняйки, че точно този занаят е екипен. \"Икар\" за куклено изкуство получи \"Парченцето\" на Бургас, а за постижение в жанра - \"Авеню Q\" на Столичния куклен театър. За режисьор номер едно беше провъзгласен Галин Стоев за \"Танцът Делхи\". Той пристигна специално от Тулуза, където е директор на тамошния национален театър, за да приеме овациите. Съвсем очаквано Галин придаде друго измерение на церемонията, която по традиция върви непретенциозно и закачливо. В родната гилдия са малко артистите като Стоев, които търсят и налагат смисъла. След като благодари, той прочете \"нещо\", което открил неотдавна и решил, че си струва да го сподели. \"През Просвещението се извършва квантов скок в съзнанието на човека. Тогава за първи път той излиза от собствената си глава, за да влезе в главата на другите. Тоест - да разбере гледната точка на човека отсреща, да погледне света през неговите очи. Смисълът на културата е в това - да излезеш от собствените си мисловни конструкции и да откриеш гледната точка на опонента си. Да изпиташ емпатия, да изпиташ емоционална съпричастност. Да се научиш да съчувстваш, да се научиш да състрадаваш. Културата ни учи да прекрачваме собствените ни граници. Да осъществяваме срещи в друго пространство, което се намира над бойното поле на нашите непреодолими различия - културни, религиозни, етнически, икономически, социални. Когато тези различния станат прекалено много, прекалено шумни или прекалено големи, някой винаги започва да ги използва като повод да ни конфронтира един с друг. Тогава те се превръщат в повод за напрежение, за конфликти, за насилие - насилие към другия, към слабия, към този, който не е като нас. Към този, който не мисли като нас. И точно тук се появява културата. Тя е тази, която ни кара да мислим и да действаме не като животни, а като съзнателни индивиди, които са дарени със свободна воля. Свободната воля е свободна, само защото ни позволява доброволно да изберем това, което е противоположното на конфликта, на омразата, на глупостта, на комплекса и на страха. Културата ни учи да бъдем свободни. А сме свободни само тогава, когато се научим да зачитаме свободата на другия. Културата ни учи на търпимост. Гледайки какво се случва на обществото ни днес, мисля, че търпимостта е нещото, от което имаме огромна нужда. Именно днес, именно тук и сега. Честит празник на всички, които работят за това културата да възвърне и да запази истинския си смисъл\". Бина Харалампиева, която като директор на Малък градски театър \"Зад канала\" излезе, за да прибере \"Икар\" за \"Пияните\" на Явор Гърдев - постановката номер едно за сезона, го извика на сцената. \"Много рядко, за да не кажа \"никога\", ще чуете един режисьор да се обяснява в любов на друг. Обичам те, Яворе - Малък градски театър вече е и твой дом\", призна шефката на общинския храм на Мелпомена. Гърдев й върна комплимента, като не пропусна да похвали и Бахаров. \"Едно от най-големите удоволствия, които ми  си случиха тази година, беше да работя с трупа - нямат пред вид щатна, а спектакло-образуваща - чудесната трупа на Малък градски театър \"Зад канала\". Постигнах баланса и хармонията, работейки и с един човек в \"199\" - изключителният солист Захари Бахаров\", каза Гърдев, друг рядък автентичен интелектуалец в съсловието. При композиторите спечели Асен Аврамов – за \"Изгонването на бесовете\" на Иван Добчев по Достоевски в „Сфумато\". За сценография е отличен Никола Тороманов – за „Пияните\" и за „Танцът Делхи\". Театър „София\" получи \"Икар\" за майсторско техническо осъществяване за „Франкенщайн\". Победители в категорията съвременен танц и пърформанс са Ива Свещарова и Вили Прагер - за Shamebox на „Брейн стор проджект\" и ДНК в НДК. Призът за „Златен глас\" при дамите отиде при Даниела Йорданова, озвучила Маргарет Тачър в „Желязната лейди\", а при господата – при Христо Узунов за Фома в „Мутра по заместване\". Васил Рокоманов получи награда за критически текст – за книгата си „История на сценографията\", издание на Художествената академия. Министърът на културата Боил Банов отличи с грамоти кукления театър в Сливен и „199\". Призът на Асоциацията на куклените театри-Международен съюз на куклените дейци беше връчена на режисьора Лео Капон. Отличените за вариететно и атракционно изкуство са Калоян Павлов за спектакъла \"Мистичен ритъм\" и Николай Коев за \"Кристал баланс\". За цялостен принос в цирка \"Икар\" взе Васил Романов. Любомир Велев спечели за съвременна музика с албума си \"Metamorphosis\". Христо Мутафчиев постави удивителната: \"Преди да си отиде от този свят, председателят на Съюза на артистите Стефан Илиев каза тук от тази сцена: \"Бъдете бодри, лошото е пред вас\". Всички, които ме познават, са наясно, че аз няма да изрека нищо подобно. Бъдете бодри, бъдете вдъхновени - театърът ви чака\". Звездите на класиката Минчо Минчев и Николай Минчев закриха с етюд за две цигулки, с който почетоха артистите, които се преселиха в небесния театър през изминалата година - Николай Николаев, Мариана Аламанчева, Жени Филипова... Преди тях Стефан Вълдбрев и \"Обичайните заподозрени\" раздвижиха церемонията с хитове.", "date": "2018.03.28", "title": "Икари за братята Бахарови"}
{"url": "http://standartnews.com/regionalni/vodnata_kula_v_dimitrovgrad_veche_e_na_obshtinata-369838.html", "text": "Община Димитровград придоби собствеността върху Водонапорната кула. След заявени намерения от кмета на общината Иво Димов и няколкогодишна кореспонденция с \"Холдинг Български държавни железници\" ЕАД, една от най-емблематичните за Димитровград сгради вече е собственост на общината. С пряко договаряне е достигната цена от 32 967лв. без ДДС. Кулата е с квадратура 33кв.м. застроена площ.", "date": "2018.03.28", "title": "Водната кула в Димитровград вече е на общината"}
{"url": "http://standartnews.com/sport/tsveti_pironkova_stana_mayka-369868.html", "text": "Най-успешната ни тенисистка в последните 10 години Цветана Пиронкова стана майка за първи път днес. \"Щастлива съм да споделя с вас, че през изминалата нощ, на бял свят се появи нашето малко момче! Изминали са само няколко часа от появата му, a вече целия ни свят изглежда по-различен. Голямо щастие е!, написа във Фейсбук щастливата Цвети. Засега не е ясно дали Пиронкова планира завръщане на корта след раждането. Тя не е играла в официален двубой от 6 юли 2017-та година, когато отстъпи с 3:6, 4:6 на Каролина Вожняцки на \"Уимбълдън\".", "date": "2018.03.28", "title": "Цвети Пиронкова стана майка"}
{"url": "http://standartnews.com/mneniya/da_minesh_metar_kogato_se_ritat_atovete-369889.html", "text": "Когато се ритат атовете, страдат магаретата, гласи една от горчивите български поговорки. В момента светът е на прага на война, при това не Студена, а направо реална. Отровеният бивш руски шпионин Сергей Скрипал отвори яростен фронт между Запада и Москва. Въпреки липсата на безспорни доказателства британският премиер Тереза Мей успя да получи подкрепата на САЩ, Канада и повечето страни от Евросъюза в твърдия курс към Русия. България обаче остана настрани от първата вълна държави в ЕС, които изгониха руски дипломати. И в това няма нищо чудно, защото външната ни политика в ерата на Бойко Борисов залага на баланса. На всеки е ясно колко е важно да не се скараме с Москва точно, когато се надяваме на руски газ за нашия хъб \"Балкан\". А и от Освобождението насам русофилските настроения винаги са преобладавали. На пръв поглед ходът с привикването за консултации на посланика ни в Москва заради случая \"Скрипал\" изглеждаше перфектен. Хем даваме рамо на Лондон и сме в крак с правата линия в ЕС, Иначе казано, и вълкът сит, и агнето цяло. Да, обаче в политиката този номер рядко се получава с малките играчи. И това обяснява защо вчера и външният зам.-министър Георг Георгиев, и шефът на депутатите от ГЕРБ Цветан Цветанов заговориха, че и ние можем да изгоним някой и друг руски дипломат. Поривът \"барабар Петко с мъжете\" обаче едва ли ни идва отвътре. По-скоро съюзниците ни по линия на ЕС и НАТО държат да има единство в позицията спрямо Москва. И ние ще трябва да се съобразим с това. Каквото и да ни струва като реакция от руска страна. Утехата, че понякога и малките могат да бъдат големи в геополитиката дойде от срещата във Варна. Едва ли някой е предполагал преди година-две, че български премиер може да бъде инициатор и да събере на една маса лидерите на ЕС и получилият султанска власт турски президент Ердоган. При това в момент, когато между Брюксел и Анкара хвърчат искри. И то не само заради спора за парите и бежанците. В крайна сметка повече от два часа Туск, Юнкер и Ердоган и домакинът Борисов разговаряха, а накрая се разделиха, И макар срещата да не завърши с някакви категорични решения и подписани документи, България постигна своето. Най-важната задача - гаранцията, че границата ни ще бъде опазена от мигрантски натиск, беше изпълнена. А Борисов се оказа човекът, през когото всеки евролидер, който иска да каже нещо на Ердоган, може да го направи. Като Алексис Ципрас с неговото ходатайство за задържаните от Турция двама гръцки граничари. По стара традиция обаче във всяка българска работа ще се намери кой да сложи лъжицата с катран в кацата с мед. Срещата във Варна беше вкарана за вътрешнополитическа употреба от родната опозиция без да й мигне окото. Темата за неизплатените обезщетения на тракийските бежанци, която буксува от години, сега трябваше да бъде ударена на масата пред Ердоган. Поне такова беше желанието на БСП, като червените дори поискаха стенограма от Евксиноград, за да чуят дали родният премиер е бил достатъчно ербап към своя гост от Босфора. С пълната идея, че въпросът няма как да се реши от раз, още повече че Турция също контрира с насрещни искания - за решаване на проблема с имотите на мюфтийството, за възродителния процес и пенсиите на изселниците, за управлението на водите. Въпросът е кой е по-реалистичният вариант да се разберем с комшиите. Като тръгнем с ултиматуми или като потърсим компромисно решение. Защото уроците от историята показват, че не може да се държиш като Велика сила, когато си малка държава. Ако искаш да постигнеш целите, трябва да можеш да балансираш. За да не стане като жабата, която видяла, че подковават вола и също вдигнала крак.", "date": "2018.03.28", "title": "Да минеш метър, когато се ритат атовете"}
{"url": "http://standartnews.com/sport/tsveti_pironkova_stana_mayka-369852.html", "text": "Цветана Пиронкова стана майка. Бившата ни първа ракета роди момченце в късните часове на 27 март, съобщава вестник \"Марица\". Майката и бебето са добре. Полуфиналистката от \"Уимбълдън\" 2010 г. получи контузия в средата на миналата година. Тя прекъсна участията си по турнири, а преди Коледа стана ясно, че със съпруга й Михаил ще стават родители. Тенисистката и бившият футболист на \"Локомотив\" Пловдив Мирчев се венчаха през лятото на 2016 година.", "date": "2018.03.28", "title": "Цвети Пиронкова стана майка"}
{"url": "http://standartnews.com/sport/berbatov_stava_trenyor_v_dubay_-369860.html", "text": "Димитър Бербатов става треньор. Бившият национал ще води занимания на млади таланти към проекта \"Football Escapes\" в Дубай. Бербатов ще дава насоки на бъдещите футболни звезди в елитния курорт \"JA Jebel Ali Golf Resort\" на Великден. Бившият нападател на \"Манчестър Юнайтед\" разкри за новото си амплоа в профила си в Инстаграм, като сподели, че вече няма търпение да започне. \"Football Escapes\" се занимава с организацията на футболни уроци за деца на различни места по света, като си партнира с най-добрите хотели и курорти. Тренировките се водят само от бивши футболисти с големи успехи. Занимания с талантите са провеждали Рио Фърдинанд, Боби Замора, Теди Шерингам, Ейдур Гудьонсен, Емил Хески и Дани Мърфи. В момента голмайстор №1 в историята на България е без отбор, след като в началото на март напусна със скандал индийския \"Керала Бластърс\".", "date": "2018.03.28", "title": "Бербатов става треньор в Дубай"}
{"url": "http://standartnews.com/biznes/resheno_kitaytsi_vzimat_letishte_plovdiv_za_35_godini-369875.html", "text": "Кабинетът определи за концесионер на Летище Пловдив консорциумът между „Хайнан\" и „Пловдив Еърпорт Инвест\". Очакваната новина бе съобщена от в. „Марица\" преди две седмици, на базата на проекторешение на Министерски съвет. С вчерашното си решение правителството упълномощава министъра на транспорта да сключи концесионния договор в двумесечен срок. Концесията е за 35 години, като за този срок концесионерът се задължава да реализира инвестиции в обекта в размер на 79 083 000 евро. Средствата са за ремонт, поддържане и рехабилитация на съществуващата инфраструктура, както и изграждане на нови съоръжения. След изтичането на гратисния период от 48 месеца, за всяка календарна година концесионерът ще извършва плащане, което се състои от фиксирана сума от 600 000 лева и променлива част, която е 6% от общия размер на нетните приходи от всички дейности за съответната година, свързани с ползването на обекта на концесията. Единият от участниците в обединението, определено за концесионер - HNA Group (Хайнан Груп), към момента разполага с приблизително $145 милиарда активи, над $90 милиарда приходи годишно и с над 410 000 служители по цял свят. Дейностите на компанията са в различни сфери, като основно са съсредоточени в авиацията, технологиите, туризма, финансите, иновациите и логистиката. Хайнан Груп управлява 14 авиокомпании с над 1250 самолета, като оперира 13 летища и над 1000 вътрешни и международни линии. Годишно компанията превозва над 100 милиона пътника до над 260 града. Според Bloomberg обаче, в последно време китайският концерн изпитва финансови затруднения. Преди месец агенцията съобщи, че компанията, доскоро един от най-активните глобални купувачи на имоти и други активи по света, се опитва да продаде активи за над 6 млрд. долара. Причината – правителственият натиск за изплащане на дълговете на бизнеса, уточнява информационната агенция. Китайският конгломерат е намалил също и дела си в най-голямата германска банка -  Deutsche Bank. \"Пловдив Еърпорт Инвест\" е дружество, регистрирано в Холандия и според публикация в \"Медиапул\" от преди година, има инвеститори с опит в авиацията, както и такива с капитал от Европейския инвестиционен фонд.", "date": "2018.03.28", "title": "Решено: Китайци взимат Летище \"Пловдив\" за 35 години"}
{"url": "http://standartnews.com/svyat/polsha_sklyuchi_supersdelka_za_orazhie_sas_sasht-369878.html", "text": "Полша сключи най-голямата в историята си сделка за закупуване на оръжие. Варшава подписа споразумение с американската компания \"Рейтиън\" да й бъдат продадени системи за противоракетна отбрана \"Пейтриът\" на стойност 4,75 милиарда долара, а самата сделка се сключва в контекста на извършваната от Полша модернизация на въоръжените й сили поради опасенията от Русия, предаде Ройтерс. \"Това е изключителен, исторически момент, заяви при подписването на документа полският президент Анджей Дуда.", "date": "2018.03.28", "title": "Полша сключи суперсделка за оръжие със САЩ"}
{"url": "http://standartnews.com/mneniya/prez_2040_g_se_topim_do_53_miliona-369884.html", "text": "До 2040 г. населението на България ще се стопи с до 25 на сто и ще бъде 5,3 млн. души. Това означава, че заради отрицателния естествен прираст всяка година се топим с между 40 и 46 000 души. Това се казва в доклада \"Прогноза за демографското развитие на България за периода 2015-2040 година\". Документът е изготвен от Института за изследване на населението и човека при БАН на базата на сравнителна съпоставка на официални прогнозни данни на Евростат, НСИ, ООН и Световната банка. Данните ще бъдат представени от кабинета в Народното събрание. Според данните на статистиката към 31 декември 2016 г. у нас живеят 7 101 859 души. От тях 3 449 978 са мъже, 3 651881 - жени. 5 204 385 населяват градовете, 1 897 474 - селата. Основният извод в проучването е, че се очертават сходни на сегашните тенденции в демографското развитие на страната през следващите няколко десетилетия. Сред другите изводи прави впечатление, че независимо, че коефициентът на фертилност се увеличава, броят на родените деца ще намалява и към 2040 г. ще достигне 51-51 000 раждания. Ще продължи да расте средната възраст за раждане, която през 2040 г. щеф достигне 30,7 г. Ще се увеличава средната продължителност на живота, като през 2040 г. средната продължителност при мъжете ще е 77,4 г., а при жените 83 г. Заради отрицателния естествен прираст годишно населението ще намалява с 40-46 000 души, се казва в доклада. Прогнозираното намаление на населението в периода до 2040 г. е значително – около 20-25% според различните проекции. Независимо от предвижданото намаление на смъртността, което засяга в различна степен мъжете и жените, структурата на населението по пол ще остане стабилна. Делът на младите хора до 20 г. ще се запази, докато на възрастните над 65 г. ще нарасне значително. Това определя и прогнозирано намаление на броя и дела на населението в активна възраст. Намалението на населението на териториален принцип обхваща почти всички области, без столицата, и се очаква този процес да продължи в течение на целия период. В общоевропейски план България не е единствената страна с прогнозирано намаляващо население, се посочва в проучването. Според целевия вариант на проекцията на Евростат се очаква това да се случи в още 11 страни – Литва, Латвия, Румъния, Гърция, Хърватска, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в почти половината страни от ЕС се очаква намаление на населението.", "date": "2018.03.28", "title": "През 2040 г. се топим до 5,3 милиона"}
{"url": "http://standartnews.com/biznes/zarnoproizvoditeli_plashat_s_protest_gotovi_da_izkarat_traktorite_si_na_zhaltite_paveta-369847.html", "text": "Националната асоциация на зърнопроизводителите категорично се обяви срещу новия закон за горивата. Според земделците, промените в него могат да доведат до редица фалити в сектора. От бранша обявиха и готовност за протести. Земеделски производители заплашиха да изкарат на жълтите павета тракторите си, ако Народното събрание гласува законопроекта за регулиране на пазара на горива. Законопроектът вече беше гласуван на първо четене от парламентарната комисия за борба със сивата икономика, макар браншови организации да алармираха, че той ще принуди огромна част от малките и средните фирми да затворят. От браншовата организация настояха депутатите да се вслушат в исканията на земеделските производители и се разграничиха от лицата, замесени в злоупотреба и контрабанда с горива. Освен това от Националната асоциация на зърнопроизводителите изразяват готовност да направят конкретни предложения за подобряване на контрола върху горивата. От бранша обявиха, че ще излязат на протест от 3 април в случай, че властта не чуе исканията им.", "date": "2018.03.28", "title": "Зърнопроизводители плашат с протест, готови да изкарат тракторите си на жълтите павета"}
{"url": "http://standartnews.com/svyat/kitay_i_rusiya_stoplyat_otnosheniyata-369844.html", "text": "Президентът на Русия Владимир Путин беше преизбран за четвърти мандат с оглушителен резултат на президентските избори на 18 март. Той е на власт вече от 18 години и през този период руско-китайските отношения вървят във възходяща линия в политическо, икономическо, военно и културно отношение и това донесе огромни ползи и на двете страни. Очаква се двустранните отношения да продължат да укрепват по време на новия мандат на руския президент, пише китайското правителствено издание за международна политика Global Times. Въпреки че Китай и Русия са изправени пред смъртни заплахи в сферата на международната политика, регионалните промени и анти-глобализационните тенденции, те успяха да постигнат стратегически консенсус по много регионални и глобални въпроси, както и да намерят начин да работят заедно за защитата на регионалния и глобалния ред. Например, Пекин и Москва се съюзиха в усилията си за борба с тероризма и противопоставяне на двойните стандарти на САЩ след терористичните атаки на 11 септември. След като „арабската пролет\" хвърли в хаос Сирия и САЩ и някои европейски държави опитаха да отстранят администрацията на Башар Асад, Китай и Русия на няколко пъти наложиха вето в ООН на подобни опити и успяха да предотвратят излизането от контрол на ситуацията в Сирия. Отношенията между Пекин и Москва, крепящи се на солидна политическа основа, ще се радват на огромно развитие при новите исторически условия. Те ще се задълбочават и разширяват. Неправителствените връзки ще се подобряват и ще изместят фокуса на отношенията от политическия фронт към икономическия и културния. Правейки това, двете страни ще циментират своето взаимно стратегическо партньорство и ще отговорят по-добре на предизвикателствата, предизвикани от промените в международната политика и глобалните проблеми. Китай и Русия поддържаха стабилни отношения през последните повече от 20 години. Ако двустранните отношения се развиват в правилната посока, това ще е бонус за световната общност, тъй като отношенията между Великите сили са ключови за глобалния мир и развитие. Големите сили в историята често са завършвали, падайки в Тукидидовия капан или влизайки в игри с нулева сума. Издигащите се сили неизбежно са затормозявани от множество подозрения или конфликти. Ето защо, изграждането на отношенията между развиващи се големите държави отнема повече време и усилия, се казва в материала.", "date": "2018.03.28", "title": "Китай и Русия стоплят отношенията"}
{"url": "http://standartnews.com/svyat/obvinenie_za_priyatelkata_na_terorista_ubil_chetirima_vav_frantsiya-369845.html", "text": "Приятелката на джихадиста Радуан Лакдим, който уби четирима души при нападения в южните френски градове Треб и Каркасон, беше обвинена в принадлежност към терористична организация. 18-годишната Марин, която е приела исляма, застана снощи пред антитерористичен съд в Париж. Заради връзките си с радикални ислямисти тя е била с така нареченото досие „S\" - списък с особено опасни за националната сигурност лица. Нападателят Радуан Лакдим също е бил с досие \"S\" и е бил следен от френските служби.", "date": "2018.03.28", "title": "Обвинение за приятелката на терориста, убил четирима във Франция"}
{"url": "http://standartnews.com/svyat/nashi_evrodeputati_predlagat_na_ek_merki_sreshtu_dvoyni_standarti_pri_hranite-369856.html", "text": "Евродепутати от ГЕРБ внасят предложение до Европейската комисия за създаване на програма, благодарение на която да се предотвратят двойните стандарти при храните и напитките. По този начин представителите на управляващата партия очакват да не се продават по-нискокачествени продукти у нас. Сега действащото законодателство следи дали съставките в храните са здравословни и не вредят на човешкото здраве, но не следи дали в един и същ продукт, предлаган под една и съща марка в различните държави членки, има еднакви съставки и еднакви продукти, каза евродепутатът от ГЕРБ Емил Радев. \"За съжаление, виждаме разлика в качеството на храните, напитките и други потребителски стоки, предлагани в Западна и Източна Европа. Смятаме, че трябва да има минимални стандарти, чрез които да стане ясно, че храните в Западна и Източна Европа отговарят на тях, не се използват заместители, което прави доста спорно качеството на тези храни в Източна Европа. Да не говорим, че тук при нас, за съжаление, и цените понякога са и в пъти по-високи, въпреки по-некачествените съставки в храни и напитки. Смятаме, че това ще се промени с минимални стандарти\", каза той. Оттук нататък ще настояваме и за създаването на европейски контролен орган, който да следи за качеството на потребителските стоки и неприлагане на двойни стандарти, категоричен бе Емил Радев.", "date": "2018.03.28", "title": "Наши евродепутати предлагат на ЕК мерки срещу двойни стандарти при храните"}
{"url": "http://standartnews.com/mneniya/balgariya_tarsi_balansa_po_sluchaya_skripal-369886.html", "text": "- България беше поставена под силния натиск на приетото в рамките на Европейския съюз решение по случая. Ролята й на председател на ЕС още повече усложнява ситуацията. Вижда се, че България търси баланса между европейската политическа солидарност от една страна и отсъствието на заключения от неприключилото разследване. Разбира се, ако това е окончателната българска позиция по въпроса. Искам също така да отбележа, че дали на посланика ни в Москва му изтича мандата, или не, е абсолютно ирелевантен въпрос към конкретния казус. Освен това често се бърка – посланикът ни не е отзован, а е извикан за консултации. Дали и кога ще бъде върнат в Москва е въпрос на отделно решение. Тук не става дума за отзоваване, което е нещо съвсем различно и касае отношение между изпращащата страна и собствения посланик. Бих искал още да отбележа, че вкарването на такива сериозни проблеми като настоящия в руслото на „русофили и русофоби\" подменя проблема. Проблемът не е в това дали харесваме, или не Русия, а какво може да се направи, за да се предотврати конфликт. Санкциите водят единствено до ответни санкции, но не са решили нито един проблем. Те се използват за консолидация – в рамките на евроатлантическия свят и вътре в Русия. Това допълнително стеснява възможностите за подкрепа на евентуален диалог. -Тук става по-скоро дума за развитието на процесите в Европа и докъде може да продължи ескалацията на напрежението и спиралата на конфронтацията. Защото основният проблем се крие именно в това. Това не е състезание, а сериозна политика, която има пряко и недвусмислено отношение към бъдещето на света. И тук няма нито преувеличение, нито изкуствен драматизъм. Все повече се лимитира приложното поле и се ограничава дипломатическият инструментариум за предотвратяване на конфликти. И рязко се стесняват каналите за комуникация и диалог. Най-сериозният риск е, че спиралата на конфронтацията след определен етап придобива собствена динамика и обръщането на тенденция става все по-трудно. Имаме всички основания да твърдим, че в момента ситуацията носи рисков потенциал, който е по-висок дори от този на периода на Студената война. -Дилемното мислене, според мен, е само по себе погрешно. Това да бъдеш част от Европейския съюз, да се съобразяваш с всички решения, взети в рамките на съюза, участвайки във взимането на тези решения с аргументиране на собствена позиция, не изключва възможностите от нормални и позитивни отношения с трети страни, включително и с Русия. От тази гледна точка решението на този етап за извикване на посланика ни в Москва за консултации оставя такава възможност за България. Когато казвам, че ситуацията сега е по-тежка, отколкото през Студената война, имам предвид, че тогава конфронтацията беше замръзнала, статична, контролирана на базата на достигнати и взаимно приети баланси, към които страните се придържаха. Днес ситуацията е динамична, с тенденция към ескалация, точките на пряко съприкосновение са много повече, а възможностите за контрол са силно редуцирани – по отношение на собствените съюзници и защото светът е многополюсен и има много повече самостоятелни играчи. Те са глобални и регионални и имат свой собствен дневен ред. И още нещо – липсват договорени и приети баланси, а има спирала на надпреварата във въоръжаването. Също така принципът на националния суверенитет е лесно преодолим, всичко го доказва през последните години. Заобикалянето на международните норми и постигнатите двустранни споразумения е практика. И най-страшното – войната се върна като начин на мислене, като допустимо средство за решаване на спорове. Говорим за война, готвим се за война, приемаме, че може да има война. -Ако някой не каже „стоп\" на даден етап на тази спирала от конфронтация, очевидно рискът от пряк конфликт неимоверно се повишава. Тук ключовият въпрос е какво може да се направи, за да може постепенно да спада напрежението и да се върви към някакъв диалог и възстановяване на макар и минимално доверие, което да позволи да се избегне този сблъсък. За мен инструментът е един – политически диалог. И колкото повече той се отлага, толкова по-труден ще бъде той, вкл. и неговото стартиране. -Те са отвъд нея вече, близко до точката на прегряване. Но диалогът няма алтернатива. Алтернативата е сблъсъкът. Самата логика на ескалацията на напрежението рано или късно  ще доведе до такъв. Той може да бъде периферен – Сирия е най-очебийният пример, където това може да се случи, но не и единствен. Но въпросът е дали в крайна сметка ще надделее здравият разум и дали, за да има катарзис, е необходимо преди това да има конфликт. -Не бих искал дори да спекулирам по възможна тема за конфликт, защото точно това е най-притеснителното – че ние вече говорим за война като нещо реално, допустимо, като начин за решаване на проблемите. Войната не може да реши нито един проблем. -Първото, което може би си струва да се каже, е, че около тази среща бяха натрупани някои нереалистични свръхочаквания, но само и единствено в българското медийно пространство. В Европа още от самото начало нещата изглеждаха достатъчно ясни и по-скоро преобладаващ беше здравият скептицизъм. Това, което срещата показа, е, че диалогът е необходим. От тази гледна точка тя изпълни предназначението си – даде формално потвърждение, че диалог има. Но тази среща е просто епизод и не би могла да бъде нищо повече. Тя не можеше да постигне договорености, да реши проблеми, тя не отпуши процеси, но е добре и че не ги запуши. Срещата беше компенсаторна, защото с определянето на Западните Балкани за политически приоритет на българското председателство на ЕС, Турция изпадна от вниманието. Тя е единствената страна, която води преговори за членство с ЕС и която изпадна от срещата през май, от стратегията на ЕК за Западните Балкани. Затова срещата във Варна беше необходима на Ердоган, тя беше много трудно съгласувана от страна на ЕС. Това, което беше абсолютно видимо, е, че на практика срещата имаше две паралелни програми и послания. За ЕС водещи бяха проблемите с демокрацията в Турция, нейните отношения с Гърция и Кипър, действията на Анкара в Африн в Сирия. За Турция водещи бяха актуализация на митническото споразумение, премахване на визовия режим за турските граждани и членството в ЕС. Но членството в съюза все повече се превръща в ритуална точка от дневния ред, отколкото в реалистична перспектива. Преговорите реално са замразени, но засега нито ЕС, нито Турция си позволяват да говорят за тяхното прекратяване, за да не поемат отговорността за това. -Да, определено и то в няколко направления. Първо, в икономически план – голяма част от турския експорт и икономически взаимоотношения са със страните от ЕС. От тази гледна точка Турция е достатъчно зависима от Съюза. Второ, отношенията с ЕС за Ердоган вече са инструмент, а не толкова цел. Те се използват както във вътрешнополитически план за консолидация, така и в международен план като средство за натиск, основно през призмата на проблема с бежанците, но не само. Става дума за това и че до голяма степен Турция е тази бариера, която възпрепятства преливането на нестабилност от Близкия Изток към Европа. Ердоган осъзнава тази си значимост и я експлоатира политически. -България не може да бъде посредник, защото тя е част от ЕС и не може да бъде посредник между него и която и да е друга страна. Но тя може да способства диалога. Преди влизането ни в ЕС всички партньори казваха, че очакват от нас добавена стойност във формирането на общите позиции в три посоки – Балканите, Черно море и постсъветското пространство. България предпочете да разтвори своите позиции в европейските, а не да излага свои аргументи, които да подпомагат формирането на европейските позиции. Дълги години българският външен министър отиваше в Брюксел за решения и се връщаше с позиция, а не отиваше с позиция, за да търси решение.", "date": "2018.03.28", "title": "България търси баланса по случая \"Скрипал\""}
{"url": "http://standartnews.com/svyat/kim_chenun_vse_pak_e_hodil_do_kitay-369861.html", "text": "След продължили дни спекулации, Пекин и Пхенян потвърдиха, че севернокорейският лидер Ким Чен-ун е посетил Китай, където се е срещнал с китайския президент Си Дзинпин, който е инициатор на визитата. Според китайската агенция „Синхуа\" Ким Чен-ун е казал при какви условия ще спре разработването на ядрено оръжие. Той е поискал Съединените щати и Южна Корея да създадат спокойна и стабилна атмосфера на полуострова. Това е първото известно задгранично пътуване на Ким Чен-ун откакто застана начело на Северна Корея през 2011 г. Според анализатори посещението му е подготовка за планираните срещи на върха с Южна Корея през април и със Съединените щати през май.", "date": "2018.03.28", "title": "Ким Чен-ун все пак е ходил до Китай"}
{"url": "http://standartnews.com/svyat/kakva_e_istinata_za_pozhara_v_kemerovo_pitat_se_mestnite_i_pechatat_v_rusiya-369863.html", "text": "В Русия днес е обявен национален траур и централните издания коментират последиците от пожара, взел в неделя 64 жертви в търговски център в град Кемерово. При посещение в сибирския областен център вчера президентът Владимир Путин обеща пред местни общественици \"истина\" по случая, пише \"Комерсант\". Междувременно обаче на митинг пред местната администрация хората търсеха същата истина и не можеха да я открият, посочва кореспондент на вестника. Събралите се протестирали срещу огласените официални данни за жертвите от пожара - цифрата \"64\" будела \"ярост в тълпата\", която \"никога нямало да я приеме\". Според слухове сред местните жители в пламъците са загинали стотици. Но \"защо от гледище на здравия разум да се укрива мащабът на трагедията? Той бездруго е ужасяващ\", пита се изданието. \"Трябва да съберем свой народен съд\", който да прецени как работи по случая федералното следствие, предложил на митинга жител на Кемерово, цитиран от \"Лента\". Според \"Комсомолская правда\" неназован служител от кметството на Кемерово нарекъл митинга \"пълен цирк\" и го сравнил с украинския Майдан, след който преди 4 години бе свален президентът Виктор Янукович. Кемерово не вярва никому. Хората търсят не последния по веригата, който да опере пешкира, а истината, обобщава в репортаж от митинга \"Новая газета\". На среща с местните власти президентът Путин говореше, както никога дотогава - с \"глас уморен, дори сякаш безволен, този човек бе схванал, че вече нищо не може да се направи\" за децата, които \"се задушили и изгорели живи в този град\", отбелязва \"Комерсант\". \"Трябва точно да се определи кой за какво е виновен. И щом го направим, а ще го направим със сигурност, ще се вземат съответните решения\", уверил пред обществениците руският лидер. \"Московский комсомолец\" цитира \"главния свидетел\" по делото за пожара - фотограф-аниматор от мола, който твърди, че е видял и \"спасил\" подпалвача, към 12-годишно момче, опитвало се и по-рано през деня да подпали съоръженията в детския кът. Според директорката на търговския център Надежда Суддьонок, говорила в съда, пожарът е дело на тийнейджъри джебчии, добавя \"Московский комсомолец\". Срещу петимата задържани досега по делото за пожара вече са повдигнати обвинения и следствието продължава, изтъква официозът \"Росийская газета\". Трагедията в Кемерово не спря дори временно започналото експулсиране на руски дипломати от западни страни, отбелязва \"Независимая газета\". Мерките са предприети в знак на солидарност с Великобритания заради неотдавнашното нападение с нервнопаралитично вещество в Солсбъри, в което според Лондон е замесена Русия. Вестникът осъжда \"цинизма на чиновниците от САЩ и ЕС\", прогонващи руските дипломати. Същевременно споделя \"впечатлението, че никой няма и намерение да доказва нещо\" по повод предполагаемата вина на Москва за инцидента в Солсбъри. Защо Западът не забеляза трагедията в Кемерово, пита се онлайн изданието \"Правда\". Западът нанесе удар точно в момента, в който Русия преживяваше трагедията в Кемерово. Толкова по въпроса за отношението на \"цивилизования свят\" към \"аборигените\", коментира електронният вестник. \"Ще отбележим, че Белгия, Португалия, Австрия, България, Словакия и ред други страни решиха да не играят по свирката на сплотения Запад\", добавя \"Правда\".", "date": "2018.03.28", "title": "Каква е истината за пожара в Кемерово, питат се местните и печатът в Русия"}
{"url": "http://standartnews.com/svyat/vapreki_sanktsiite_germaniya_odobri_severen_potok_2-369876.html", "text": "Строежът на германската част от спорния проект \"Северен поток 2\" може да започне. Това стана ясно от съобщение на Федералната агенция по морско дело и хидрография (BSH), която е последната институция да се произнесе по въпроса. Според оценката на агенцията строежът на германската отсечка няма да попречи на корабоплаването, нито ще навреди на морската среда. Операторът на проекта - дъщерното дружество на руската \"Газпром\" Nord Stream 2 AG, очаква одобрението и на останалите държави, в чиито териториални води ще преминат тръбите - Финландия, Швеция и Дания. Одобрението на Германия идва на фона на нарастващо противопоставяне между Европейския съюз и Русия заради отравянето на бивш руски шпионин във Великобритания и последвалата вълна от експулсиране на руски дипломати.", "date": "2018.03.28", "title": "ВЪПРЕКИ САНКЦИИТЕ: Германия одобри \"Северен поток 2\""}
{"url": "http://standartnews.com/balgariya/da_minesh_metar_kogato_se_ritat_atovete-369889.html", "text": "Когато се ритат атовете, страдат магаретата, гласи една от горчивите български поговорки. В момента светът е на прага на война, при това не Студена, а направо реална. Отровеният бивш руски шпионин Сергей Скрипал отвори яростен фронт между Запада и Москва. Въпреки липсата на безспорни доказателства британският премиер Тереза Мей успя да получи подкрепата на САЩ, Канада и повечето страни от Евросъюза в твърдия курс към Русия. България обаче остана настрани от първата вълна държави в ЕС, които изгониха руски дипломати. И в това няма нищо чудно, защото външната ни политика в ерата на Бойко Борисов залага на баланса. На всеки е ясно колко е важно да не се скараме с Москва точно, когато се надяваме на руски газ за нашия хъб \"Балкан\". А и от Освобождението насам русофилските настроения винаги са преобладавали. На пръв поглед ходът с привикването за консултации на посланика ни в Москва заради случая \"Скрипал\" изглеждаше перфектен. Хем даваме рамо на Лондон и сме в крак с правата линия в ЕС, Иначе казано, и вълкът сит, и агнето цяло. Да, обаче в политиката този номер рядко се получава с малките играчи. И това обяснява защо вчера и външният зам.-министър Георг Георгиев, и шефът на депутатите от ГЕРБ Цветан Цветанов заговориха, че и ние можем да изгоним някой и друг руски дипломат. Поривът \"барабар Петко с мъжете\" обаче едва ли ни идва отвътре. По-скоро съюзниците ни по линия на ЕС и НАТО държат да има единство в позицията спрямо Москва. И ние ще трябва да се съобразим с това. Каквото и да ни струва като реакция от руска страна. Утехата, че понякога и малките могат да бъдат големи в геополитиката дойде от срещата във Варна. Едва ли някой е предполагал преди година-две, че български премиер може да бъде инициатор и да събере на една маса лидерите на ЕС и получилият султанска власт турски президент Ердоган. При това в момент, когато между Брюксел и Анкара хвърчат искри. И то не само заради спора за парите и бежанците. В крайна сметка повече от два часа Туск, Юнкер и Ердоган и домакинът Борисов разговаряха, а накрая се разделиха, И макар срещата да не завърши с някакви категорични решения и подписани документи, България постигна своето. Най-важната задача - гаранцията, че границата ни ще бъде опазена от мигрантски натиск, беше изпълнена. А Борисов се оказа човекът, през когото всеки евролидер, който иска да каже нещо на Ердоган, може да го направи. Като Алексис Ципрас с неговото ходатайство за задържаните от Турция двама гръцки граничари. По стара традиция обаче във всяка българска работа ще се намери кой да сложи лъжицата с катран в кацата с мед. Срещата във Варна беше вкарана за вътрешнополитическа употреба от родната опозиция без да й мигне окото. Темата за неизплатените обезщетения на тракийските бежанци, която буксува от години, сега трябваше да бъде ударена на масата пред Ердоган. Поне такова беше желанието на БСП, като червените дори поискаха стенограма от Евксиноград, за да чуят дали родният премиер е бил достатъчно ербап към своя гост от Босфора. С пълната идея, че въпросът няма как да се реши от раз, още повече че Турция също контрира с насрещни искания - за решаване на проблема с имотите на мюфтийството, за възродителния процес и пенсиите на изселниците, за управлението на водите. Въпросът е кой е по-реалистичният вариант да се разберем с комшиите. Като тръгнем с ултиматуми или като потърсим компромисно решение. Защото уроците от историята показват, че не може да се държиш като Велика сила, когато си малка държава. Ако искаш да постигнеш целите, трябва да можеш да балансираш. За да не стане като жабата, която видяла, че подковават вола и също вдигнала крак.", "date": "2018.03.28", "title": "Да минеш метър, когато се ритат атовете"}
{"url": "http://standartnews.com/balgariya/balgariya_tarsi_balansa_po_sluchaya_skripal-369886.html", "text": "- България беше поставена под силния натиск на приетото в рамките на Европейския съюз решение по случая. Ролята й на председател на ЕС още повече усложнява ситуацията. Вижда се, че България търси баланса между европейската политическа солидарност от една страна и отсъствието на заключения от неприключилото разследване. Разбира се, ако това е окончателната българска позиция по въпроса. Искам също така да отбележа, че дали на посланика ни в Москва му изтича мандата, или не, е абсолютно ирелевантен въпрос към конкретния казус. Освен това често се бърка – посланикът ни не е отзован, а е извикан за консултации. Дали и кога ще бъде върнат в Москва е въпрос на отделно решение. Тук не става дума за отзоваване, което е нещо съвсем различно и касае отношение между изпращащата страна и собствения посланик. Бих искал още да отбележа, че вкарването на такива сериозни проблеми като настоящия в руслото на „русофили и русофоби\" подменя проблема. Проблемът не е в това дали харесваме, или не Русия, а какво може да се направи, за да се предотврати конфликт. Санкциите водят единствено до ответни санкции, но не са решили нито един проблем. Те се използват за консолидация – в рамките на евроатлантическия свят и вътре в Русия. Това допълнително стеснява възможностите за подкрепа на евентуален диалог. -Тук става по-скоро дума за развитието на процесите в Европа и докъде може да продължи ескалацията на напрежението и спиралата на конфронтацията. Защото основният проблем се крие именно в това. Това не е състезание, а сериозна политика, която има пряко и недвусмислено отношение към бъдещето на света. И тук няма нито преувеличение, нито изкуствен драматизъм. Все повече се лимитира приложното поле и се ограничава дипломатическият инструментариум за предотвратяване на конфликти. И рязко се стесняват каналите за комуникация и диалог. Най-сериозният риск е, че спиралата на конфронтацията след определен етап придобива собствена динамика и обръщането на тенденция става все по-трудно. Имаме всички основания да твърдим, че в момента ситуацията носи рисков потенциал, който е по-висок дори от този на периода на Студената война. -Дилемното мислене, според мен, е само по себе погрешно. Това да бъдеш част от Европейския съюз, да се съобразяваш с всички решения, взети в рамките на съюза, участвайки във взимането на тези решения с аргументиране на собствена позиция, не изключва възможностите от нормални и позитивни отношения с трети страни, включително и с Русия. От тази гледна точка решението на този етап за извикване на посланика ни в Москва за консултации оставя такава възможност за България. Когато казвам, че ситуацията сега е по-тежка, отколкото през Студената война, имам предвид, че тогава конфронтацията беше замръзнала, статична, контролирана на базата на достигнати и взаимно приети баланси, към които страните се придържаха. Днес ситуацията е динамична, с тенденция към ескалация, точките на пряко съприкосновение са много повече, а възможностите за контрол са силно редуцирани – по отношение на собствените съюзници и защото светът е многополюсен и има много повече самостоятелни играчи. Те са глобални и регионални и имат свой собствен дневен ред. И още нещо – липсват договорени и приети баланси, а има спирала на надпреварата във въоръжаването. Също така принципът на националния суверенитет е лесно преодолим, всичко го доказва през последните години. Заобикалянето на международните норми и постигнатите двустранни споразумения е практика. И най-страшното – войната се върна като начин на мислене, като допустимо средство за решаване на спорове. Говорим за война, готвим се за война, приемаме, че може да има война. -Ако някой не каже „стоп\" на даден етап на тази спирала от конфронтация, очевидно рискът от пряк конфликт неимоверно се повишава. Тук ключовият въпрос е какво може да се направи, за да може постепенно да спада напрежението и да се върви към някакъв диалог и възстановяване на макар и минимално доверие, което да позволи да се избегне този сблъсък. За мен инструментът е един – политически диалог. И колкото повече той се отлага, толкова по-труден ще бъде той, вкл. и неговото стартиране. -Те са отвъд нея вече, близко до точката на прегряване. Но диалогът няма алтернатива. Алтернативата е сблъсъкът. Самата логика на ескалацията на напрежението рано или късно  ще доведе до такъв. Той може да бъде периферен – Сирия е най-очебийният пример, където това може да се случи, но не и единствен. Но въпросът е дали в крайна сметка ще надделее здравият разум и дали, за да има катарзис, е необходимо преди това да има конфликт. -Не бих искал дори да спекулирам по възможна тема за конфликт, защото точно това е най-притеснителното – че ние вече говорим за война като нещо реално, допустимо, като начин за решаване на проблемите. Войната не може да реши нито един проблем. -Първото, което може би си струва да се каже, е, че около тази среща бяха натрупани някои нереалистични свръхочаквания, но само и единствено в българското медийно пространство. В Европа още от самото начало нещата изглеждаха достатъчно ясни и по-скоро преобладаващ беше здравият скептицизъм. Това, което срещата показа, е, че диалогът е необходим. От тази гледна точка тя изпълни предназначението си – даде формално потвърждение, че диалог има. Но тази среща е просто епизод и не би могла да бъде нищо повече. Тя не можеше да постигне договорености, да реши проблеми, тя не отпуши процеси, но е добре и че не ги запуши. Срещата беше компенсаторна, защото с определянето на Западните Балкани за политически приоритет на българското председателство на ЕС, Турция изпадна от вниманието. Тя е единствената страна, която води преговори за членство с ЕС и която изпадна от срещата през май, от стратегията на ЕК за Западните Балкани. Затова срещата във Варна беше необходима на Ердоган, тя беше много трудно съгласувана от страна на ЕС. Това, което беше абсолютно видимо, е, че на практика срещата имаше две паралелни програми и послания. За ЕС водещи бяха проблемите с демокрацията в Турция, нейните отношения с Гърция и Кипър, действията на Анкара в Африн в Сирия. За Турция водещи бяха актуализация на митническото споразумение, премахване на визовия режим за турските граждани и членството в ЕС. Но членството в съюза все повече се превръща в ритуална точка от дневния ред, отколкото в реалистична перспектива. Преговорите реално са замразени, но засега нито ЕС, нито Турция си позволяват да говорят за тяхното прекратяване, за да не поемат отговорността за това. -Да, определено и то в няколко направления. Първо, в икономически план – голяма част от турския експорт и икономически взаимоотношения са със страните от ЕС. От тази гледна точка Турция е достатъчно зависима от Съюза. Второ, отношенията с ЕС за Ердоган вече са инструмент, а не толкова цел. Те се използват както във вътрешнополитически план за консолидация, така и в международен план като средство за натиск, основно през призмата на проблема с бежанците, но не само. Става дума за това и че до голяма степен Турция е тази бариера, която възпрепятства преливането на нестабилност от Близкия Изток към Европа. Ердоган осъзнава тази си значимост и я експлоатира политически. -България не може да бъде посредник, защото тя е част от ЕС и не може да бъде посредник между него и която и да е друга страна. Но тя може да способства диалога. Преди влизането ни в ЕС всички партньори казваха, че очакват от нас добавена стойност във формирането на общите позиции в три посоки – Балканите, Черно море и постсъветското пространство. България предпочете да разтвори своите позиции в европейските, а не да излага свои аргументи, които да подпомагат формирането на европейските позиции. Дълги години българският външен министър отиваше в Брюксел за решения и се връщаше с позиция, а не отиваше с позиция, за да търси решение.", "date": "2018.03.28", "title": "България търси баланса по случая \"Скрипал\""}
{"url": "http://standartnews.com/balgariya/sanarodnitsi_naymnogo_tormozyat_balgarskite_rabotnitsi_v_germaniya-369888.html", "text": "Български фирми в Германия, които са подизпълнители на големи компании за електронна търговия, най-много експлоатират нашенци в Германия. Това твърдят експерти от КНСБ, които дадоха и конкретни примери. \"Българи, които са били поставяни в най-мизерните условия, днес са вече собственици на компании. Точно те назначават други българи и им плащат минималната работна заплата от около 9 евро на час, а понякога \"забравят\" и въобще да плащат\", разказаха синдикалистите. Срещу минималната часова ставка българите трябва да доставят до 180 пакета на адрес и работят по 12 часа дневно. Над 300 000 българи работят в Германия, през миналата година около 2000 от тях са се оплакали от трудова експлоатация, съобщи Иван Иванов, който е консултант към центъра за консултации на проекта \"Справедлива мобилност\" във Франкфурт. С него е и Нели Ботевска, консултант от проекта „Справедливо командироване\" към КНСБ. Двата проекта се реализират съвместно между КНСБ и ДГБ-Германският съюз на синдикатите. В Германия има 9 центъра за консултации, където се предоставя информация и помощ на работници от Източна Европа, предимно от Полша, България, Румъния, Хърватия и Словения. Най-много са оплакванията от районите на Мюнхен, Франкфурт и Дортмунд, където са разположени най-големите български общности от работници. В Дортмунд почти 80 на сто от фирмите, които почистват молове и ресторанти, били съставени от българи. Според експертите най-често оплакванията от невъзможни условия за работа идвали от заети в ресторантьорството. Един от най-драстичните случаи е със социална помощничка, наета от германка, живееща от години в Бургас. Нашенката трябвало да обслужва в продължение на месец болната от малария германка без да подозира за опасността от зараза. Българската била придружаващо лице на жената в болница. Официално договорът й бил за минималната заплата в България от 500 лв., а с малки цифрички отзад била изписана истинската сума, която получавала - 1400 евро. Измамите в строителния сектор също са масови. \"Работех към фирмата \"Телеком сервиз\", копаехме траншеи за интернет и оптични кабели. Трябваше да работим общо 3 години в Германия като подизпълнители на големи компании като \"Ериксон\". Цанихме се за 4000 евро на месец. Стояхме 3 месеца, накрая получихме общо 700 лв.\", изплака вчера Тодор Велков. Според него фирмата на няколко пъти е лъгала така работници, като на третия месец ги изхвърляла. накрая закрила офиса си в София и сега контактът с нея е възможен само чрез адвокат. Според експертите от КНСБ при домашните помощници се наблюдава работа без договори за командироване, а с трудови договори за 2, 4 или дори един час работа на ден, а фактически се извършва денонощно обслужване на болен. Липсвала всякаква връзка с органи за контрол, както и социални контакти. Хората живеели в домовете на болните, като в началото дори и не разбират какво точно извършват, липсват медицински познания и подготовка. \"Дори семейството на обслужвания човек да е изрядно и да е изплатило сумата към агенцията - българска или германска, това не е гаранция, че изплащането на възнаграждението ще бъде извършено\", твърди Нели Ботевска. \"Някои от тези жени въобще не са командировани според правилата. Повечето тях не владеят немски език, предоставят им се договори на немски език, които те подписват, а на ръка се дописват договорите по отношение на заплащането\", обясни още Ботевска При строителните работници случаите са свързани с командировани от българска фирма. Подписват се договори за едно възнаграждение - минимално за Германия, а се изплаща друго и то когато работодателят пожелае. Работи се извънредно, без да се заплаща извънредният труд - включително и в съботи и недели, както и в повечето случаи се работи на обекти и извън официалното работно време от 8 часа. Сигнали до ГИТ в тези случаи констатират нарушенията, от работодателите се изисква документация, удостоверяваща трудовото правоотношение, като работниците са насочвани да заведат трудово правни дела за неизплатени заплати и други. В деветте центъра, които предоставят помощ и информация на работници от Източна Европа, най-често се консултират граждани от Полша - около 40 процента, от България - около 22 процента и от Румъния - 19,4 на сто. Румънците в Германия са повече от българите, но обясниха консултантите към проекта. Над 300 000 българи работят в Германия. Към август 2017 година броят на тези, които работят там със задължително социално осигуряване, е бил 108 794 души, като се е увеличил с 16 655 души спрямо август 2016 година, което е нарастване с 18,1 процента. През юли 2017 година заетите българи без задължително социално осигуряване, в това число и заетите на непълно работно време, както и самостоятелно заетите, са били 32 174 души, с 2 434 души повече спрямо същия месец на предходната година. Към юли миналата година 30,4 на сто от българските граждани в Германия са получавали социални помощи, а една година по-рано този процент е бил 30,6 процента. Социални помощи получават 11,6 на сто от румънците, а средно за Германия този показател е 7, 1 на сто. \"Нашите българи често предприемат миграция с цел сезонна работа зад граница. Целта е прибиране на реколта. Сезонната работа означава краткосрочна заетост, която често пъти отпада от възможностите за регламентиране\", коментира Валентина Васильонова от синдиката. Тревожим се от това, че в земеделието можеш да упражняваш труд без договори. Така расте броят на хората, които попадат в уязвимост и трудова експлоатация, категорична бе тя.", "date": "2018.03.28", "title": "Сънародници най-много тормозят българските работници в Германия"}
{"url": "http://standartnews.com/balgariya/bezplatni_konsultatsii_za_osteoporoza_v_tsentral_hospital-369879.html", "text": "Безплатни консултации за остеопороза ще проведе отделението по физикална и рехабилитационна медицина в МБАЛ „Централ Хоспитал\" от 2 до 5 април 2018 г. Те са посветени на големите християнски празници Цветница и Великден и се организират със съдействие на Ортодоксалния орден на Хоспиталиерите, затова от пациентите не се изискват направления от личните лекари, заяви началникът д-р Илияна Матеева. Необходимо е само предварително да си запишат час на тел: 0878/359-533. Тя припомни, че остеопорозата е заболяване на скелета, протичащо с нарушаване на костната здравина и предразполагаща индивида към повишен риск от счупвания. Наричат я \"тихата епидемия\", защото обикновено протича бавно, незабележимо. Пациентите губят височината си, снижава се ръстът им, образува се торакална кифоза /б.а. - прекомерно извиване навън на гръбначния стълб в областта на гръдните прешлени, които формират торакалната част на гръбначния стълб/. От остеопорозата е засегната бялата раса, по-често жени след 45 г. с ранно настъпила менопауза и естрогенен дефицит. Появява се при дълго лечение с кортикостероиди, хиперфункция на щитовидна жлеза, продължиителни диети за трайно подържане на ниско тегло. Симптомите при вече настъпила остеопороза са постоянни болки в гърба и кръста, които са особенно изразени при продължително физическо обременяване. Най-лошото е, че понякога първата фрактура поставя диагнозата на пациента. Счупванията обикновено са на бедрената шийка, в гръдния и лумбален отдел. Диагнозата се поставя след остеодензитометрия - измерване на костна плътност. Лечението включва медикаментозна терапия, правилно балансирано хранене, достатъчен прием на витамин С, витамин D3, К2, магнезий и силиций, които дават възможност калцият да се усвоява по-добре.  Физическите упражнения са от съществено значение и са в основата на добрата грижа за здрава костна система. Подготвя се индивидуален комплекс за всеки пациент. Спортовете, които биха могли да се практикуват са: плуване, нискоинтензивни аеробни упражнения, дозирано ходене, йога и пилатес. Физикалната терапия играе важна роля в овладяване на болковия синдром. При пациенти със силно изразена остеопороза и чести компресионни фрактури е препоръчителна употребата на специални колани, които обаче са временна мярка. В диагностицирането, лечението и профилактиката на това заболяване участват различни специалисти: акушер-гинеколози, ендокринолози, ревматолози , физиотерапевти и ортопеди, с които верига болници „Медлайн-Централ Хоспитал\" разполага.", "date": "2018.03.28", "title": "Безплатни консултации за остеопороза в \"Централ Хоспитал\""}
{"url": "http://standartnews.com/balgariya/prokuraturata_proveryava_anonimen_signal_sreshtu_gamishev-369870.html", "text": "В началото на март по електронната поща на прокуратурата е постъпил анонимен сигнал срещу депутата от ГЕРБ Димитър Гамишев, съобщи говорителят на главния прокурор Румяна Арнаудова. По-рано днес народният представител подаде оставка. В сигнала било описана информация за семейството му, снаха му, негови роднини. В края имало и две изречения, че е продал търговското си дружество, което към момента на продажбата е имало към 200 хил. лева задължения. В сигнала било споменато още и за катастрофата, причинена от Гамишев през 2014-та година, при която загина възрастен човек. Преди дни заради нея той беше осъден на 2 години условно. Говорителят на главния прокурор съобщи, че сигналът е бил изпратен в Софийска градска прокуратура. В същото време преди дни главният прокурор Сотир Цацаров се самосезирал от публикация, че Гамишев е сключил сделка, за да се избегне данъчно задължение. Във връзка с това НАП проверява подалия оставка народен представител.", "date": "2018.03.28", "title": "Прокуратурата проверява анонимен сигнал срещу Гамишев"}
{"url": "http://standartnews.com/balgariya/17godishna_e_v_bolnitsa_sled_sprechkvane_v_tsentar_za_nastanyavane_ot_semeen_tip-369862.html", "text": "18-годишен жител на Ново село е задържан в полицейския арест за срок до 24 часа. На 27 март, около 18.30 часа пред Център за настаняване от семеен тип в селото, младежът бутнал непълнолетна обитателка на социалното заведение. При падането, момичето ударило главата си. Пострадалата е транспортирана и хоспитализирана във видинската болница с травма на главата и комоцио. Според първоначалната информация, между двамата възникнало спречкване, при което младежът бутнал 17-годишната девойка.", "date": "2018.03.28", "title": "17-годишна е в болница след спречкване в Център за настаняване от семеен тип"}
{"url": "http://standartnews.com/balgariya/tsatsarov_ima_danni_za_izvarshitelya_zalyal_s_kiselina_azhda-369871.html", "text": "Мотивът за заливането на жената с киселина най-вероятно е личен, има конкретни данни за евентуалния извършител. Това каза главния прокурор Сотир Цацаров пред журналисти във връзка със случая със залятата с киселина 36-годишна Ажда Ибрахимова. „Мен ме интересува това, което чух сутринта от главния секретар на МВР и от директора на Столичната дирекция\", каза Цацаров. Според него оперативният напредък по случая не е малко. „Нека им дадем малко време. В крайна сметка има съвсем конкретни данни по отношение на евентуалния извършител, както и мотива. От това, което те са направили до момента и ако то се потвърди, днес, утре – хората могат да представят пред прокуратурата годни данни. Нека не избързваме и им дадем време за работа\", заяви Цацаров. По думите му предвидените наказания в случая са с оглед естеството на телесната повреда. Според него дали наказанията трябва да бъдат повишени е предмет на решение на народните представители. Той обясни и оставката на висш служител в Районната прокуратура в Пазарджик. \"Изтичането на справки от ДАНС към кмета на Септември е по вина на Районната прокуратура в Пазарджик и затова административният ръководител Георги Кацаров подаде оставка\", заяви Цацаров. По случая прокуратурата е образувала проверка, която е показала, че тези документи, които нямат гриф за секретност, са минали през Районната прокуратура в Пазарджик. Цацаров коментира и инцидента с измръзналите коне в Осоговската планина. \"Зоополицията към МВР трябваше да първа да реагира по случая с бедстващите коне в Осоговската планина\", обясни той.  Цацаров обърна внимание, че тази полиция е била представена доста шумно в МВР. Той поясни, че Районна прокуратура – Кюстендил осъществява проверка в две насоки. „Едната е проявена жестокост спрямо животни, от която е последвала смърт. Разбира се, жестокост може да се осъществи с действия, бездействия и всякаква форма на изпълнителното деяние. Другата касае разходването на европейските средства и правомерността на тяхното получаване и разходване. Очевидно е, че в конкретния случай е получена определена субсидия\", каза Цацаров.", "date": "2018.03.28", "title": "Цацаров: Има данни за извършителя, залял с киселина Ажда"}
{"url": "http://standartnews.com/balgariya/deputat_ot_gerb_podade_ostavka-369867.html", "text": "Димитър Гамишев от ГЕРБ подаде оставка като депутат. Причината за това е започнала данъчна проверка и изнесената в медиите информация, че депутатът е свързан с данъчни злоупотреби. Малко по-рано от БСП обвиниха Гамишев, че преди да бъде избран за общински координатор на ГЕРБ – Гоце Делчев той е прехвърлил фирмата си на друга, която има 2 лева капитал и на чийто адрес има регистрирани 23 фирми. Николай Бошкилов от левицата уточни и че фирмата дължи на хазната близо 200 хил. лв. и е добавена в позорния списък на НАП. По думите му е неприемливо да има политически чадър върху народния представител Гамишев и от БСП призоваха ГЕРБ да вземе решение по случая, което отговаря на интересите на българските граждани. Спас Гърневски от ГЕРБ уточни, че тази сутрин е била депозирана оставката на Гамишев, за да не се пречи на проверката и да не се спекулира с името на ГЕРБ. \"По този начин се показва как трябва да действа една демократична партия. При най-малкото съмнение в народни представители, те сами депозират оставката си, не чакат да приключат проверките и не се крият зад имунитети\", заключи той. Подадената оставка на Димитър Гамишев е достойна и морална постъпка, коментира шефът на ПГ на ГЕРБ Цветан Цветанов. По думите му народният представител не е искал да остави \"петно\" върху партията или правителството и затова се оттегля от поста си. \"Когато е прехвърлил фирмата на този човек, той казва, че не го е познавал като малоимотен и не е предполагал, че по този начин ще се спекулира в публичното пространство. Тогава фирмата също не е имала и задължения. Гамишев няма никаква комуникация с този човек от момента, в който е прехвърлил фирмата, не знае дали има задължения\", обясни Цветан Цветанов.", "date": "2018.03.28", "title": "Депутат от ГЕРБ подаде оставка"}
{"url": "http://standartnews.com/balgariya/obnarodvaha_64_zakona_za_godina-369865.html", "text": "Нови данни за състоянието и развитието на правния ред в България, която стартира през 2010 г. бяха представени днес от Юридически барометър, който се реализира от сдружение Център за правни инициативи. Ръководител на екипа е проф. Даниел Вълчев.  Ето и по-важните акценти от дискусията.  1.\tЗАКОНОДАТЕЛНА ДЕЙНОСТ В рамките на изследването на Юридически барометър се наложиха трайни и категорични изводи за нестабилност и непредвидимост на българския правен ред поради многобройни, чести и нерядко хаотични промени в нормативните актове. Настоящият анализ потвърждава за пореден път тези заключения. Те в голяма степен обобщават законодателната дейност на всички предходни народни събрания, откакто Юридически барометър започна да извършва своето наблюдение, и тази закономерност се отнася напълно и за началото на мандата на 44-то Народно събрание. •\tПрез периода юли-декември 2017 г. са обнародвани 64 закона или средно между 10 и 11 закона месечно. От тях: 5 нови, 46 закона за изменение и допълнение (ЗИД) и 13 ратификации. •\tБлизо 70% от изследваните закони са променени повече от веднъж за 6 месеца. Лидери в това отношение са Данъчно-осигурителният процесуален кодекс – с 6 изменения и допълнения (т.е. средно веднъж месечно) и Законът за съдебната власт, Законът за местните данъци и такси и Законът за Комисията по финансов надзор – с по 5 изменения и допълнения. •\tОткроява се тенденция със заключителните разпоредби на ЗИД-вете да се правят изменения и допълнения в други закони, които нямат нищо общо с предмета на основната промяна. Примери: Законът за изменение и допълнение на Закона за ограничаване на административното регулиране и административния контрол върху стопанската дейност, с който е изменен и Законът за държавния служител, и Законът за изменение и допълнение на Закона за безопасно използване на ядрената енергия, с чиито преходни и заключителни разпоредби се въвеждат съществени, при това несвързани с основния закон за изменение и допълнение промени в Закона за енергетиката. •\tОтново са налице примери за закони, изменени още преди да влязат в сила. Пример: новият Закон за концесиите – 1 допълнение, преди да влезе в сила, и е променен още 2 пъти за първите 2 месеца от действието си. •\tСредният престой на законопроектите в НС е около 2 месеца. Най-бързо приетият законопроект през настоящия период е Законът за изменение на Закона за бюджета на Националната здравноосигурителна каса за 2018 г. (ДВ, бр. 103/2017 г.) – само за 1 ден след постъпването му в Народното събрание. 2.\tКОНСТИТУЦИОНЕН КОНТРОЛ •\tВ периода юли – декември 2017 г. Конституционният съд (КС) е постановил само 2 решения. С едното решение КС отхвърли искането за обявяване на противоконституционност на разпоредбите от КСО, уреждащи правото на избор на осигурените лица да преминат от допълнително задължително осигуряване в универсален пенсионен фонд към осигуряване с увеличена осигурителна вноска във фонд „Пенсии\" на държавното обществено осигуряване, както и правото им да се върнат към осигуряване в универсален пенсионен фонд. С второто решение КС отмени като противоконституционна разпоредбата на чл. 5, ал. 4 от Закона за КФН, според която нарушенията при избора на членове на Комисията не опорочават нейните решения. •\tОбразувани са обаче 8 нови конституционни дела, от които 3 са за задължително тълкуване на Конституцията. 3.\tВЕТО НА ПРЕЗИДЕНТА •\tПрез разглеждания период Президентът е значително по-активен и 4 пъти е упражнил правомощието си да налага вето върху законите. За сравнение през 2015 и през 2016 г. Президентът е наложил вето само по веднъж. •\tВърнатите за ново обсъждане от Народното събрание закони са: 1) Законът за изменение и допълнение на Закона за опазване на околната среда във връзка с въведеното с него обжалване само на една инстанция на решенията на министъра на околната среда и водите по инвестиционни предложения, които са определени като обекти с национално значение; 2) Законът за изменение и допълнение на Закона за отбраната и въоръжените сили на Република България във връзка с промяната на критериите за заемане на длъжността постоянен секретар на отбраната и предвиденото представяне от министъра на отбраната или от негов заместник на удостоените с висше военно звание офицери в Комисията по отбрана на НС; 3) Закона за бюджета на Националната здравноосигурителна каса за 2018 г. във връзка с т.нар. мораториум върху новите лекарства; 4) Закона за противодействие на корупцията и за отнемане на незаконно придобитото имущество – в цялост. 4.\tАНАЛИЗ НА НЯКОИ ПО-ВАЖНИ ЗАКОНИ Специално внимание в броя е отделено на влезлите в сила през анализирания период и шумно дискутирани промени в: •\tТърговския закон, свързани с ограниченията при прехвърлянето на търговско предприятие и дружествени дялове при наличие на задължения за възнаграждения и осигуровки на работниците и служителите; •\tЗИД на Гражданския процесуален кодекс, свързани с изпълнителното производство, призоваването, заповедното производство и основанията за касационно обжалване; •\tЗИД на Наказателно-процесуалния кодекс, свързани най-вече с въведеното разпоредително заседание променената подсъдност на корупционните престъпления, извършени от лица, заемащи висши публични длъжности (преминаха към специализирания наказателен съд). 5.\tЗАКОНОПРОЕКТ Н А ФОКУС Законопроект на фокус в настоящия брой е Законопроектът за изменение и допълнение на Наказателния кодекс, внесен от МС, уеднаквяващ уредбата на корупционните престъпления в публичния и в частния сектор. 6.\tТЕМА НА БРОЯ: Защита на личните данни Защо е интересна и важна темата? •\tТемата е актуална във връзка с приближаващото влизане в сила (на 24 май 2018, прилагане от 25 май 2018 г.) на Общия регламент относно защита на данните, популярно наричан GDPR. Той ще бъде пряко приложим в България и е важно да се знае какви промени в режима на защита на личните данни ще трябва да се съобразят. •\tВъпросите за сигурността на личните ни данни се постави остро и в обиколилата световните медии новина за разследванията срещу компанията Фейсбук за предполагаемо разкриване на данните от профилите на милиони потребители и използването им в предизборни кампании, както и по повод изказванията на български експерти, които демонстрираха колко лесно можеш да се сдобиеш с единния граждански номер на всяко лице. •\tЗащото GDPR не е единственият европейски акт в областта на зашитата на данните. Има две директиви, които са с съвсем наближаващ срок за транспониране, а засега няма особени индикации за готовността на законодателят да спази тези срокове. Предстои приемането и на т.нар. E-Privacy Регламент, който ще отмени изцяло Директива 2002/58/EC, регулираща защитата на данните в сектора на електронните комуникации. Обект на регулация от неговите разпоредби е дейността на телекомуникационните компании, интернет доставчиците, както и на доставчиците на така наречените „over the top\" услуги (Whats app, Snap Chat, Skype и др.). 7.\tСАЙТЪТ „ЮРИДИЧЕСКИ БАРОМЕТЪР\" Сайтът на Юридически барометър е вече активен на www.legalbarometer.bg. В него ежеседмично ще представяме становища по важни за правната общност и за обществото въпроси, интервюта с наши авторитетни и по-млади колеги юристи, анализи на нормативни актове, отзиви за юридически книги, информация за предстоящи събития, свързани с правото  и други. В сайта Юридически барометър може да се открие и рубриката Златен пирон – ежегодното връчване на награди в няколко категории за най-лоши примери в законодателството. В рубриката Sancta Simplicitas ще бъдат помествани примери, някои от които предизвикват смях, а други – отчаяние, но които са обединени от факта, че представляват безобразия с юридически последици.", "date": "2018.03.28", "title": "Обнародваха 64 закона за година"}
{"url": "http://standartnews.com/balgariya/ruskiyat_poslanik_balgarskata_reaktsiya_za_otroveniya_skripal_e_pravilna-369866.html", "text": "Руският посланик у нас Анатолий Макаров заяви, че българската реакция по случая с отровения Сергей Скрипал е разбираема и правилна. Според него националните интереси не трябва да бъдат забравяни заради солидарността. Макаров допълни, че Русия винаги е била и ще бъде надежден партньор на България и Европейския съюз. Българската реакция  досега е да не се отзовават руски дипломати. В същото време сегашният посланик в Москва Бойко Коцев беше привикан в София \"за консултации\". Вчера премиерът Бойко Борисов нареди посланика ни в Москва Бойко Коцев да се върне в София за консултации с правителството. Мярката е заради напрежението между Русия и Запада след отравянето на бившия  шпионин Сергей Скрипал. Два пъти преди решението посланикът ни в Русия да бъде извикан, от МвНР категорично съобщиха, че България няма да отзовава дипломати.", "date": "2018.03.28", "title": "Руският посланик: Българската реакция за отровения Скрипал е правилна"}
{"url": "http://standartnews.com/balgariya/300_000_leva_izzeti_ot_zadarzhanite_ot_nap-369869.html", "text": "300 хил. лв. са намерени и иззети от домовете на служителите от НАП – София, обвинени в организирана престъпна група. Това каза заместник-административният ръководител на Специализираната прокуратура прокурор Димитър Петров на брифинг във връзка с разследване срещу организирана престъпна група, извършваща корупционни престъпления, предаде „Фокус\". „Сумите, които са намерени и иззети от домовете на служителите на НАП - София, са в размер от около 300 хил. лева в различни валути и бижута. В тази връзка ще има обвинения, свързани с пране на пари, които са свързани с корупционните престъпления, извършени от групата. Структурата е била основно от ръководители на екипи, които помежду си са разпределяли своите роли, въздействали са върху членовете на екипите и така са координирали своите действия. Като дори се е стигало до моменти, в които определени търговци, които не са могли да отговорят напълно на изискванията за сумите, които са им били поискани, са се договаряли с данъчните служители с оглед на възможностите си\", каза още той и уточни, че така по преценка са били взимани вещи, които биха могли да задоволят битовите нужди на служителите на НАП.", "date": "2018.03.28", "title": "300 000 лева иззети от задържаните от НАП"}
{"url": "http://standartnews.com/balgariya/nashi_ucheni_s_universalna_dnk_vaksina_za_gripa-369874.html", "text": "Всяка година учените се изправят пред предизвикателството светкавично да създадат ваксина срещу мутацията на грипа, която през дадения сезон ще обиколи света. Това обаче може да се промени, ако специалистите от Института по микробиология при БАН успеят да доведат до успешен край разработването на т. нар. противогрипна ДНК ваксина, съобщи БНР. Противогрипните ДНК ваксини са ново направление във вирусологията, в което се създават химерни молекули с помощта на генноинженерни манипулации, и целта е да противодействат еднакво добре на всички щамове на грипа. ДНК ваксините са много по-лесни за производство, стига да се получат добри клинични изпитания, казва директорът на Института по микробиология проф. Христо Найденски. В момента учените се намират на етапа на експериментален лабораторен модел и пътят до  внедряване на разработките е дълъг. При ДНК ваксините се избягва сезонната циклинчост, при която се явяват различните серотипове на грипния вирус. През отминалия есенно-зимен сезон например, имаше четиривалентна ваксина, която обаче няма да бъде ефективна догодина. Това се наблюдава всяка година, имайки предвид изменчивостта на вируса, епидемичните процеси и т.н. Докато ДНК ваксините са много по-сигурни от тази гледна точка и много по-поливалентни в сравнение със сега разработваните, които са сезонни. Изследванията върху ваксините са само едно от направленията, по които работят учените от Института по микробиология. Неотдавна институцията отбеляза 71 годишнината от основаването си и 140 години от рождението на своя създател акад. Стефан Ангелов. В отделните й департаменти се изучават причинителите на редица заболявания – човешки папилома вируси, ентеровируси, полиовируси, правят се проучвания върху туберкулозата, рака, ревматоидния артрит. Коренищата на растението Златен корен (Rhodiola Rosea) стоят в основата на разработването на лекарство против рака. До момента учените са постигнали добри резултати в култивирането на растението и са изолирали редица биологичноактивни вещества, които потискат раковите клетки. Според проф. Христо Найденски лекарството може да се окаже ефикасно срещу някои от видовете на болестта. Друга цел, която са си поставили микробиолозите, е да намалят степента на страдание при пациентите с ревматоиден артрит и да повишат двигателната им активност. Много сериозен проблем в момента са целулозните отпадъци и особено хигиенните материали, които космонавтите използват по време на орбиталните полети, казва проф. Христо Найденски. Нашата визия вече е Марс и как да направим така, че тези отпадъци да се утилизират в един кръгов цикъл и с помощта на микроорганизми да се получат ценни за човешкото здраве и за екипажа на пилотираните полети продукти. Това наистина е голямо предизвикателство, още повече че тези полети ще бъдат много дълги и засега не се очертава завръщане. Оказва се, че микробиолозите тепърва ще развиват своята научна област, тъй като загадките в нея са неизмеримо повече отколкото откритите решения. Ние знаем съвсем малко за света на микроорганизмите, изучили сме под 1 процент от тях, а пред нас има още много неизследвани видове, казва проф. Христо Найденски. Пред микроорганизмите няма граници – докато изучим един щам, той е променил своя облик и поведенческа реакция под влияние на средата. И това повдига множество въпроси, тъй като таксономични видове отпреди един век днес се поставят в нови таксономични класове заради климатичните промени и редица други фактори, включително човешката дейност. В Космоса пък са силните лъчения, магнитни полета, които неминуемо оказват влияние върху видовете микроорганизми и техните качества, допълва проф. Найденски.", "date": "2018.03.28", "title": "Наши учени с универсална ДНК ваксина за грипа"}
{"url": "http://standartnews.com/balgariya/ek_zaharieva_privikvaneto_na_boyko_kotsev_izobshto_ne_e_neobichayno-369885.html", "text": "Извикването на посланика ни в Русия Бойко Коцев за консултации е нормална дипломатическа практика и няма нищо необичайно в нея. Това коментира в Претория вицепремиерът и министър на външните работи Екатерина Захариева по повод решението на премиера Бойко Борисов да извика в България посланика ни в Русия Бойко Коцев за консултации във връзка със случая „Скрипал\". „Премиерът се чу с посланик Коцев и посланик Коцев беше извикан в България да обясни на българското правителство ситуацията в Русия по казуса „Скрипал\". Както знаете, 19 членки на ЕС експулсираха дипломати от Русия, България не е сред тях, но доста други, включително и България, извикаха посланиците си. Но това е нормална дипломатическа практика и няма нищо необичайно в нея\", заяви министър Захариева.", "date": "2018.03.28", "title": "Ек. Захариева: Привикването на Бойко Коцев изобщо не е необичайно"}
{"url": "http://standartnews.com/balgariya/erik_rubin_pozitsiyata_na_balgariya_za_skripal_podkrepya_velikobritaniya_i_es-369877.html", "text": "Отговорът на България по случая Скрипал е подкрепящ британската и европейската позиция, ние сме заедно в тази обединена позиция, заяви Н. Пр. Ерик Рубин, посланик на САЩ у нас, цитиран от БГНЕС. \"Мисля, че обединеният отговор на Съединените щати, EC и други страни по света е признак за сериозността на тази ситуация. Мисля, че най-важното е да се даде ясен знак, че нашите страни са заедно в подкрепата си за Великобритания. И отговорът тук в България също изразява подкрепа. Мисля, че е важно, че всички ние сме обединени заедно в този отговор\", подчерта американският посланик. По отношение на българския отговор, посланик Рубин заяви: „Всяка държава решава как ще отговори в тази ситуация, но отговорът е в обединеността\".  На 27 март министър-председателят Бойко Борисов извика българският посланик в Москва Бойко Коцев за консултации. По-рано от българското външно министерство заявиха, че София не възнамерява да екстрадира руски дипломати от страната.", "date": "2018.03.28", "title": "Ерик Рубин: Позицията на България за Скрипал подкрепя Великобритания и ЕС"}
{"url": "http://standartnews.com/balgariya/porozhanov_i_taneva_podkrepiha_fermerite-369883.html", "text": "Земеделският министър Румен Порожанов е подкрепил зърнопроизводителите в тяхното искане да не бъдат изключени от обхвата на спорния закон за търговия с горива, внесен в парламента от депутата от Обединени патриоти Емил Димитров - Ревизоро и гласуван на първо четене в комисията за борба със сивата икономика. В декларация до комисиите в Народното събрание министърът е посочил, че земеделските производители не са търговци на горива и би трябвало да бъдат изключени от тези разпоредби, защото им се вменяват задължения, които са в противоречие с редица други нормативни документи. Това стана ясно по време на съвместна пресконференция на ръководствата на пет от 29-те браншови организации в селското стопанство. Те заявиха, че ако парламентарните комисии по икономика и енергетика не изключат фермерите от новия закон, те ще излязат на 3 април по бензиностанциите с тракторите, за да протестират. Членовете на парламентарната комисия по земеделие също споделят опасенията на земеделския бранш и смятат, че той не трябва да влиза в обхвата на готвения проектозакон за нефтопродукти. Това заяви Десислава Танева, председател на земеделската комисия. Законопроектът не е разпределян за разглеждане в комисията по земеделие, казаха от НС.", "date": "2018.03.28", "title": "Порожанов и Танева подкрепиха фермерите"}
{"url": "http://standartnews.com/balgariya/obzor_sotsialnite_otneha_11te_detsa_na_semeystvo_zaradi_mizeriya-369882.html", "text": "Социалните служби са отнели 11-те деца на русенците Ивелина Зартова и Красимир Тодоров. Причината са лошите условия, в които се отглеждат хлапетата. През последните месеци многодетното семейство живее в къща под наем в Русе. На 28 януари обаче в нея избухнал пожар и фамилията остава без дом. Социалните са категорични, че родителите, не полагат достатъчно грижи за децата си. Те са недохранени, условията в които живеят са мизерни, хигиената - под всякаква критика. \"Не е вярно. Толкова години сме ги гледали и без помощта на социалните. Работя като шофьор в русенска фирма, а жена ми взима детски. Справяме се. Искаме да се грижим за децата си. Ние искахме голямо семейство, а и съпругата ми не желаеше да прави аборти\", каза пред Нова телевизия Красимир Тодоров. Началникът на отдел \"Закрила на детето\" в Русе Милена Неделчева обясни, че децата са изведени, защото постоянно са неглижирани и оставяни сами. \"При едно от домашните посещения беше установено, че две от тях си играят с горящ огън. Бяха отворили вратичката на печката. Освен това имат паразити, в жилището няма легла за всички деца, нито място, където да учат\", допълни Неделчева. Ивелина и Красимир живеят на семейни начала от 19 години. Раждат им се 13 деца. Две от тях обаче починали. През 2014 г. готварската печка пада върху 3-годишния им син Мартин. Момченцето умира на място. Тогава заключението е, че става дума за нелеп инцидент. През 2017 г. обаче умира и 40-дневната им дъщеря Любомира. В съобщението за смърт една от причините е недохранване. Пет месеца по-късно Окръжната прокуратура в Русе образува досъдебно производство и възлага на следствието да разследва смъртта и на двете деца. Разследването още тече.", "date": "2018.03.28", "title": "ОБЗОР: Социалните отнеха 11-те деца на семейство заради мизерия"}
{"url": "http://standartnews.com/balgariya/tsvetanov_balgariya_tryabva_da_e_solidarna_s_evropa_za_sluchaya_skripal-369880.html", "text": "България в лицето на Бойко Борисов беше солидарна към позицията на Великобритания за Сергей Скрипал. България трябва да има своето политическо решение, това е тема която ще бъде изяснявана. Има решения, които се взимат на най-високо ниво. Това каза зам.-председателят на ГЕРБ Цветан Цветанов пред Би Ти Ви. \"Много европейски държави взеха решение да експулсират руски дипломати, смятам че и България трябва да бъде солидарна с тях, обясни той. - Правителството ще вземе правилното решение, за да покажем съпричастност и солидарност с всичко това, което направиха другите страни в Европа с руските дипломати.\" \"Когато България имаше позиция за терористичния акт в Сарафово, имахме подкрепата от Тереза Мей в качеството й на вътрешен министър\", припомни Цветанов. Политикът не се ангажира с категорично мнение дали трябва да експулсираме руски дипломати преди Борисов да обяви решението\", допълни той. Цветанов определи срещата на върха Ердоган - ЕС като много позитивна.  \"Убеден съм, че диалогът ще продължи. Трябва да говорим за това, което ни обединява, след това да чистим различията\", заяви заместник-председателят на ГЕРБ.", "date": "2018.03.28", "title": "Цветанов: България трябва да е солидарна с Европа за случая \"Скрипал\""}
{"url": "http://standartnews.com/balgariya/privikvaneto_na_boyko_kotsev__prez_glavata_na_prezidenta-369887.html", "text": "Решението за отзоваване на нашия посланик е в правомощията на правителството. Това е стъпка, която не е съгласувана с мен. Това коментира пред журналисти държавният глава Румен Радев по повод решението на премиера Бойко Борисов да извика в България посланика ни в Русия Бойко Коцев за консултации във връзка със случая „Скрипал\". \"Солидарността е важен принцип, но тя не трябва да бъде сляпа. Точно преди една година на Европейски съвет пред Доналд Туск, Жан-Клод Юнкер, Тереза Мей и всички останали европейски лидери много ясно поисках солидарност от всички тях за намесата на Турция в нашия изборен процес. Такава солидарност и до ден днешен очаквам. За съжаление не я чух и на пресконференцията във Варна\", заяви още президентът.", "date": "2018.03.28", "title": "Привикването на Бойко Коцев - през главата на президента"}
{"url": "http://standartnews.com/balgariya/borisov_razgovarya_s_aleksis_tsipras_i_s_nikos_anastasiadis-369864.html", "text": "Министър-председателят Бойко Борисов информира премиера на Гърция Алексис Ципрас и президента на Кипър Никос Анастасиадис в телефонни разговори за поставените въпроси по време на лидерската среща ЕС-Турция във Варна на 26 март. На заседанието на Европейския съвет в Брюксел на 22 и 23 март българският премиер пое ангажимент да съдейства откритите теми между Гърция и Кипър, от една страна, и Турция, от друга, да бъдат дискутирани с президента Ердоган. Борисов посочи, че е поставил въпросите за задържаните гръцки войници, за напрежението в Източното Средиземноморие и в Егейско море, както и за Кипърския въпрос в рамките на двустранната си среща с турския президент, а след това те са били обсъдени и по време на работната вечеря с участието на председателите на Европейския съвет и на Европейската комисия Доналд Туск и Жан-Клод Юнкер. Той каза също, че лидерите на ЕС са настояли за положителна развръзка до Великден по случая с двамата гръцки войници, задържани на турска територия. Относно въпросите, касаещи Кипър, турският президент ги е информирал, че ще се търси решение съгласно международното право. В телефонните си разговори от днес Бойко Борисов посочи, че развитието по темата ще продължи да бъде следено с внимание и от България, и от Брюксел. Според българския министър-председател възстановяването на доверието и спокойствието в региона в момента е от критична важност. Премиерът Алексис Ципрас и президентът Никос Анастасиадис изразиха благодарност към Бойко Борисов за това, че тези въпроси са били обсъдени на срещата във Варна.", "date": "2018.03.28", "title": "Борисов разговаря с Алексис Ципрас и с Никос Анастасиадис"}
{"url": "http://standartnews.com/balgariya/razkriha_koy_e_ubitiyat_kray_narechenski_bani-369848.html", "text": "Столичният бизнесмен Венцислав М. е 45-годишният мъж, чието тяло бе открито в микроязовир край Нареченски бани, съобщава \"Блиц\". Той е бил известен с прякора Гунето. По последни данни мъжът е бил ликвидиран преди няколко дни, но униформените са извадили тялото от водите едва снощи. Днес се очаква прокуратурата да излезе с разкрития за убийството. За убийство на Венцислав са арестувани неговите съдружници и съдържатели на заведения в Нареченски бани - тотомилионерът от зората на демокрацията Севдалин Б. и синът му Младен Б. 45-годишният Севдалин Тотото държи две заведения в Наречен и региона, които са били подпалвани нееднократно поради отколешни спорове за пари. Основната версия и най-вероятен мотив за убийството е, че мъжете са дължали крупна сума пари на Венцислав. По образование убитият Венцислав е психолог, има магистърска степен във Великотърновски университет, възпитаник е и на Югозападния университет в Благоевград. Мъжът е управлявал фирма \"Венмар 2017\" ООД в съдружие със задържаните, както и още две компании еднолично - \"Вендес\" ЕООД и \"Бастър Бестър\" ЕООД. През първата фирма се е управлявало крайпътното заведение, разположено в близост Нареченски бани в посока Пампорово. Тав най-вероятно се е развила смъртоносната свада между мъжете.", "date": "2018.03.28", "title": "Разкриха кой е убитият край Нареченски бани"}
{"url": "http://standartnews.com/balgariya/pravitelstvoto_reshava_za_velikdenskite_nadbavki-369846.html", "text": "Очаква се днес правителството да вземе решение дали ще бъдат отпуснати добавки към пенсиите за Великден. Ще се намерят ли в бюджета над 50 млн. лв. за допълнителни разходи на държавното обществено осигуряване трябва да каже министърът на финансите. Миналата година надбавките от 40 лв. бяха изплатени на малко повече от 1,2 млн. пенсионери с пенсии под 314 лв. Изплащането на пенсиите през април ще започне на 5 число заради празниците, което се пада Велики четвъртък.", "date": "2018.03.28", "title": "Правителството решава за великденските надбавки"}
{"url": "http://standartnews.com/balgariya/zhenata_zalyata_s_kiselina_e_v_tezhko_no_stabilno_sastoyanie-369849.html", "text": "Жената, залята с киселина в столицата преди дни, е в тежко, но стабилно състояние. Очаква се в близките дни това състояние да позволи извършването на оперативни интервенции, каза пред БНТ доц. д-р Мая Аргирова, ръководител на Клиниката по изгаряния в „Пирогов\". Прилагат се най-модерните средства, жената се лекува по всички модерни стандарти на лечението, обясни доц. д-р Мая Аргирова. Жената не е контактна, тя е на апаратна вентилация още от момента на постъпването си, допълни доц. Аргирова. 36-годишната Ажда Ибрахимова бе нападната с киселина в близост до дома си в столицата в понеделник. Тя е с 24 процента изгаряния, като те са по главата, шията и крайниците. От думите на свидетел стана ясно, че тя е нападната от мъж с качулка. Софийска градска прокуратура започна разследване за тежка телесна повреда. Разследващите смятат, че зад нападението могат да стоят лични или бизнес мотиви. Засега извършителят не е известен.", "date": "2018.03.28", "title": "Жената, залята с киселина, е в тежко, но стабилно състояние"}
{"url": "http://standartnews.com/balgariya/18godishen_vodach_postrada_pri_katastrofa_kray_gara_kocherinovo-369850.html", "text": "18-годишен водач пострада при катастрофа на главен път Е-79 край гара Кочериново. Около 3.00 часа през нощта автомобилът \"Алфа Ромео\" се е движил от Кочериново към село Мурсалево, когато срещу гарата водачът изгубил контрол над колата. След това се ударил в дърво, \"пресякъл\" Е-79 и спряла на банкета, на ръба на ската ,под която има 20-метров отвесен склон. Пострадалият е приет в болницата в Благоевград, все още му се правят изследвания, взета му е кръвна проба за алкохол.", "date": "2018.03.28", "title": "18-годишен водач пострада при катастрофа край гара Кочериново"}
{"url": "http://standartnews.com/balgariya/oblatsite_i_dazhdat_si_otivat-369829.html", "text": "Днес облачността ще продължи да се разкъсва и намалява. През по-голямата част от деня в югоизточната част ще се задържи облачно и с ръмежи от дъжд, на места и с мъгли. До вечерта и там облачността ще намалее. Ще духа слаб, до умерен северозападен вятър, в югоизточните райони – североизточен. Минималните температури ще са между -1 и 4 градуса, дневните ще достигнат 10-15. Атмосферното налягане малщо ще се повиши, оставайки по-ниско от средното за март.", "date": "2018.03.28", "title": "Облаците и дъждът си отиват"}
{"url": "http://standartnews.com/balgariya/novi_38_mln_lv_shte_badat_investirani_v_energiyna_efektivnost_v_perifernite_rayoni-369851.html", "text": "Започва набирането на проектни предложения по процедурата за „Енергийна ефективност в периферните райони – 2\"  по Приоритетна ос 2 на управляваната от Министерството на регионалното развитие и благоустройството Оперативна програма „Региони в растеж\" 2014 -2020. Над 38 млн. лв., какъвто е бюджетът на процедурата, ще могат да бъдат вложени в мерки за повишаване на енергийната ефективност на публичната инфраструктура и на жилищния сектор в общините с одобрени проекти. В срок до 27 август 2018 г. за безвъзмездно финансиране могат да кандидатстват всички общини на 28-те града опорни центрове от 4-то ниво на националната полицентрична система. В проектното предложение могат да бъдат включени един или няколко обекта  от жилищната и от публичната инфраструктура, като минималният размер на заявената подкрепа е 200 000 лв., а максималният 1,2 млн. лв. Дейностите трябва да са насочени към постигане най-малко клас на енергопотребление „С\" в жилищния сектор, в сгради от културната, образователната и социалната инфраструктура и в сгради на държавната и общинската администрация, както и към намаляване на крайното енергийно потребление, разходите за енергия  и на емисиите на парникови газове. Пакетът документи за кандидатстване е публикуван на интернет-сайта на ОПРР, в меню: ОП \"Региони в растеж\", под меню: Актуални процедури и в ИСУН 2020.", "date": "2018.03.28", "title": "Нови 38 млн. лв. ще бъдат инвестирани в енергийна ефективност в периферните райони"}
{"url": "http://standartnews.com/balgariya/zamestnik_na_zaharievaako_poluchim_oshte_fakti_shte_izgonim_ruski_diplomati-369855.html", "text": "България може и да изгони руски дипломати след като вече привика за консултации посланика ни в Москва Бойко Коцев. Това стана ясно от думите на външния зам.-министър Георг Георгиев.  Досега премиерът и дипломат №1 Екатерина Захариева бяха категорични, че не виждат основания за такава мярка заради случая \"Скрипал\". „България преди няколко дни в лицето на премиера заяви, че сме солидарни с партньорите ни, които взеха позиция по отношение на случващото се във Великобритания. За нас са нужни още няколко факти и обстоятелства, за да експулсираме дипломатите си от Русия\", заяви обаче Георг Георгиев пред Нова тв.  Така той намекна, че България е на стъпка от решението да отзове своите дипломати от Русия, което ще предизвика без съмнение и ответна реакция. \"Организацията за борба с химическите оръжия трябва да каже какъв е случаят, да се проучи откъде може да е дошло това бойно отровно вещество. Биха могли да се намерят и още развръзки в този конфликт, които да доведат до нови знания\", каза зам.-министърът, помолен да обясни българската позиция, която засега не включва изгонването на руски дипломати. \"За нас са необходими още факти, че да се стигне до крайната точка и да експулсираме руски дипломати\", добави Георгиев. Той подчерта, че България е заявила ясно своята солидарност с Великобритания, включително с присъединяването към декларацията на Европейския съвет. Връщането на българския посланик Бойко Коцев от Москва в София за консултации също е \"знак\", по думите на зам.-министъра, но и възможност за доуточняване на случващото се в Москва. Той нарече българската позиция \"балансирана и умерена\", каквато подобава на страна, председателстваща съвета на ЕС. \"Институциите не работят под натиска на медиите и затова българският посланик в Москва е привикан на консултации с правителството\", коментира  Георгиев. Той обясни, че това е важно за България, за да може да се ориентираме какво се случва в Москва. Георгиев се надява да не се стига до по-голям конфликт и всички да седнат на масата на преговорите. „Очевидно е, че когато става за случай, при който се застрашава живота на мнозина, няма как да не сме загрижени\", добави той и поясни: „Не мисля, че може да се поставя въпросът с кого е солидарна България\". Относно срещата ЕС – Турция във Варна и последвалото изказва на Бинали Йълдъръм, че ЕС не е дал добри знаци за сближаване на турската държава с ЕС, Георг Георгиев заяви, че различните политици може да интерпретират по различен начин срещата. „Никой не си е представял, че която и да е от двете страни ще направи компромиси със своите интереси. Най-важно бе Турция и ЕС да се върнат на масата на преговорите и това се случи\", каза още той. Помолен да коментира искането на лидера на БСП Корнелия Ниинова да бъде публикувана стенограмата от разговора между премиера Бойко Борисов и президента на Турция Реджеп Ердоган, за да се види дали важните за България теми са били поставени отговорно и настоятелно или проформа и под натиска на държавния глава, Георгиев отговори, че темите са важни за целия български народ, а не за един или друг политик. \"Нормално е това, което е направил премиерът, тези въпроси ще търпят своето разглеждане и развитие от специални комисии. Назад във времето тези комисии не са функционирали както трябва, но ние ще положим усилия работата им да завърши с конкретни резултати\", каза зам.-министърът на външните работи. Той подметна, че БСП и държавният глава \"не са критични само към една държава\", намеквайки за Русия, но избегна по-конкретен отговор на доуточняващите въпроси. \"Имам предвид, че в реториката им една държава отсъства. Ако направим анализ назад във времето на изказвания, ще забележим, че конкретни събития и срещи, включително с духовни лица, отсъстват от контекста да бъдат разгледани в по-критична светлина\", каза Георгиев. Запитан подозира ли намеса на Русия във вътрешните работи на България, отговори, че иска да вярва, че президентът не е зависим от когото и да било освен от българския народ.", "date": "2018.03.28", "title": "Заместник на Захариева:Ако получим още факти, ще изгоним руски дипломати"}
{"url": "http://standartnews.com/balgariya/po_40_leva_za_12_miliona_pensioneri_za_velikden-369854.html", "text": "По 40 лева ще получат за Великден над 1,2 милиона пенсионери, обяви премиерът Бойко Борисов на заседанието на правителството. Даването на надбавки за Великден и Коледа вече не е инцидентно. С финансовия и социалния министър разгледахме възможностите за надбавки на пенсиите и този Великден, обясни Борисов. Преди няколко години беше инцидентно това плащане, но вече над 1 млн. пенсионери чакат надбавки, добави премиерът. Той поясни, ако министрите приемат предложението за решение, 1 227 000 пенсионери ще вземат допълнително по 40 лв. за тоди Великден. И сега за Великден да осигурим тези 50 млн. допълнителни за българските пенсионери, препоръча Борисов. Социалният министър Бисер Петков благодари на премиера и уточни, че „това са 56.5% от пенсионерите\", които ще вземат надбавки с изплащането на пенсиите, което ще започне от 4 април.", "date": "2018.03.28", "title": "По 40 лева за 1,2 милиона пенсионери за Великден"}
{"url": "http://standartnews.com/balgariya/mvr_razprostrani_snimki_na_57_prestapnitsi_koito_se_izdirvat-369858.html", "text": "Полицията издирва 57 осъдени мъже. Лицата по информация на органите на реда се укриват. Списък с имената и снимките им е публикуван и в социалната мрежа от СДВР. Сред издирваните има граждани както от България и Турция, така и от Гърция и Македония. Kъм момента органите на реда нямат информация за лицата. МВР призовава ако някой има информация за лицата, да сигнализира на телефон 112 или в най-близкото районно управление Вижте снимките на издирваните престъпници ", "date": "2018.03.28", "title": "МВР разпространи снимки на 57 престъпници, които се издирват"}
{"url": "http://standartnews.com/balgariya/kade_i_koga_nyama_da_ima_voda_v_sofiya_na_29_mart-369857.html", "text": "На 29 март 2018 г. (четвъртък), във връзка с изключване на уличен водопровод на бул. „Президент Линкълн\", жк. „Овча купел\" 2, се налага спиране на водоподаването от 09:00 до 19:30 часа на клиентите на „Софийска вода\", живеещи в района на: ниска и висока зона на  бл. 41 А, ниска и висока зона на  бл. 41 Б, висока зона на  бл. 40,  висока зона на бл. 42, бл. 13,  вх А , вх. Б,  вх. В, вх. Г, вх. Д и  вх. Е. При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: срещу бл. 41. На 29 март 2018 г. (четвъртък), във връзка с монтаж на спирателен кран на бул. „Сливница\" жк. „Света троица\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: бул. „Сливница\", ул. „Петрич\", ул. „Варна\", ул. „Габрово\".  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Пловдив\" ъгъла с ул. „Петрич\". На 29 март 2018 г. (четвъртък), във връзка с подмяна на сградно водопроводно отклонение на ул. „Българска морава\", жк. „Зона Б-5\", се налага спиране на водоподаването от 10:00 до 17:00 часа на клиентите на „Софийска вода\", живеещи в района на: ул. „Българска морава\"от бул. „Тодор Александров\" до бул. „Александър Стамболийски\".  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Българска морава\" ъгъла с бул. „Александър Стамболийски\". На 29 март 2018 г. (четвъртък), във връзка с подмяна на сградно водопроводно отклонение на ул. „Екзарх Йосиф\", Център, се налага спиране на водоподаването от 10:00 до 17:00 часа на клиентите на „Софийска вода\", живеещи в района на: ул. „Екзарх Йосиф\"от ул. „Георги Сава Раковски\" до ул. „Будапеща\".  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Екзарх Йосиф \" №57.  На 29 март 2018 г. (четвъртък), във връзка с монтаж на спирателен кран на ул. „Св. Георги Софийски\" кв. „Крива река\", се налага спиране на водоподаването от 10:00 до 19:00 часа на клиентите на „Софийска вода\", живеещи в района на: ул. „Св.Георги Софийски\" от ул. „Яков Крайков\" до ул. \"Райко Жинзифов\", ул. „Добрила\", ул. „Захари Круша\" от ул. „Добрила\" до ул.\"Яков Крайков\".  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Добрила\"№12. На 29 март 2018 г. (четвъртък), във връзка с подмяна на сградно водопроводно отклонение на ул. „Уста Генчо\", жк. „Красна поляна \" 3 -та част, се налага спиране на водоподаването от 09:30 до 18:30 часа на клиентите на „Софийска вода\", живеещи в района на: по ул. „Уста Генчо\"от ул. „Добротич\" до депо „Красна поляна\" и депо „Красна поляна\".  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Уста Генчо\" №48.  На 29 март 2018 г. (четвъртък), във връзка с подмяна на водовземна скоба до бл. 100, жк. „Младост\" 1, се налага спиране на водоподаването от 09:00 до 16:00 часа на клиентите на „Софийска вода\", живеещи в района на: бл. 100, трафопост до бл. 100.  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: пред бл. 100. На 29 март 2018 г. (четвъртък), във връзка с подмяна на сградно водопроводно отклонение на ул. 729, кв. „Република\", се налага спиране на водоподаването от 9:30 до 13:30 часа на клиентите на „Софийска вода\", живеещи в района на: ул. 730 При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. 729 ъгъла с ул. 730. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. ", "date": "2018.03.28", "title": "Къде и кога няма да има вода в София на 29 март?"}
{"url": "http://standartnews.com/balgariya/blok_v_ruse_se_raztsepi_na_dve-369859.html", "text": "Блок разцепен на две с луфт от 25 см. Недотам обичайната жилищна сграда в квартал \"Бенковски\" в Русе. Въпросната дупка между двете половини на блока се е отворила и нараснала до над 25 см само за няколко дни, сигнализират обитателите на блока, като десетки семейства вече се притесняват за здравето си, предава \"Нова телевизия\". Всички живеещи в блока смятат, че причината за разцепването е в честите ВиК аварии. Последната е от преди няколко дни. Тогава пред блока бликва гейзер. От дружеството отстранили аварията, но хората забелязали, че само за няколко дни фугата между секциите не се увеличава, а сградата се накланя. Причината за пропадането на сградата, според собствениците, е в честите аварии на водопровод, който минава на метри от жилищната сграда, а според ВиК дружеството конструкцията на сградата не е добра. Отворили са се фуги, през които преминават повърхностни води и подкопават основите. От общината в Русе обещаха проверки. Хората от блока  се тревожат и за това колко ще струва укрепването на сградата. Повечето от тях са пенсионери и такива строителни работи биха били непосилни за тях.", "date": "2018.03.28", "title": "Блок в Русе се разцепи на две"}
