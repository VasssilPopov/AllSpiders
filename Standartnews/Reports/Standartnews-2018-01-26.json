{"url": "http://standartnews.com/sport/kabinka_i_torta_za_chrd_na_rado_yankov-367604.html", "text": "Брандирана кабинка от лифта от Банско до Бъндеришка поляна и огромна торта чакат днес Радослав Янков за 28-ия му рожден ден. Носителят на Световната купа ще празнува днес в ски курорт №1 заедно с първия си старт от СК. Изненадата с кабинката е от домакините от \"Юлен\", които искат по този начин да изразят възхищението си от постигнатото от Янков. Преди дни в Рогла Радо зае второ място и така постигна осмия си подиум в стартовете от най-високата категория. Преди година пак в Банско Радо спечели първия ПГС, а във втория заради малшанс с автомата остана втори. Той обаче спечели в края на сезона за първи път и марката световна купа в ПГС. Квалификациите в паралелния гигантски слалом започват в 8,30 тази сутрин, а финалите в които ще карат най-бързите 16 са от 12,30 ч. По традиция в Банско са всички звезди от световния елит, начело с лидера за СК Невин Галмарини (Швейц) и №1 при дамите Естер Ледецка (Чех). Тук са още Вик Уайлд (Рус), двукратен златен медалист в паралелните дисциплини, световния шампион Андрей Соболев (Русия), австрийските звезди Бенямин Карл (Ав), Андреас Промегер (Ав), победителя от втория старт в Банско преди година Силван Дофур (Фр), Роналд Фишналер (Ит), Кристоф Мик (Ит). Общо участниците за днешните стартове са 117 (67 мъже и 50 жени). Според жребия теглен в началото на сезона трасето за днешното състезание ще се реди от Георги Атанасов-Джоко, който е треньор на Янков и Теодора Пенчева. Освен тях днес ще стартират още Димитър Ганичев, Станислав Вангелов и Михаил Кръшняк. Писта \"Томба\" по която ще се проведат стартовете в паралелните гигантски слаломи е в отлично състояние. Всички участници в паралелните дисциплини вчера тренираха на писта №8 в курорта. По същото време на официалното трасе за скоростния сноубордкрос тренировка направиха участниците в тази дисциплина, която ще се проведе на писта Томба 9А в събота. На техническата конференция състезатели, треньори и ръководството на ФИС изказаха благодарностите си на БФСки и домакините от Юлен за отличната организация на световната купа. Звездите и техните екипи са настанени в 4-звездната перла \"Стражите\", където за тях по най-добрия възможен начин се грижи екипът на Димитър Ваканчин.", "date": "2018.01.25", "title": "Кабинка и торта за ЧРД на Радо Янков"}
{"url": "http://standartnews.com/kultura/bnr_chestva_83_fotogaleriya-367559.html", "text": "Българското национално радио днес чества 83 години. За 18-ти пореден път медията ще връчи традиционните си престижни награди „Сирак Скитник\", които носят името на първия директор на Радио София – художник, театрал и общественик. На тържествен концерт в Първо студио на БНР с участието на Детския радиохор под диригентството на Венеция Караманова, водещите на церемонията Ева Валентинова и Александър Райчев ще обявят коя от общо четирите номинации за Голямата награда „Сирак Скитник\" е победител за 2017-а. Общественият съвет на БНР с председател Райна Константинова ще обяви носителя на големия приз между следните номинации: - на програма „Хоризонт\" - водещите Николай Захариев и Бояна Андреева, като екип доказал своята професионализъм с предлаганата качествена музика, задълбочени разговори и теми - на програма „Христо Ботев\" – Георги Василски,  автор на книги, документални студии и пиеси - на „Музикална къща\" на БНР – Мирослав Иванов Данев (посмъртно), който има реализирани като звукорежисьор над 4500 студийни и концертни записи за БНР. Четвъртата номинация е на Програмния съвет – за музикалните редактори: за проявен висок професионализъм и отстояването на престижа на БНР в условията на безпрецедентен натиск в началото на 2017 година. Ще бъдат раздадени още награди за радиожурналистика, за радиопредаване и „Златен глас\" в памет на водещата Надежда Дженева. Церемонията ще бъде предавана на живо по програма „Хоризонт\" и ще бъде гледана на онлайн платформата БИНАР. * * * * * * * * * * * * * - Беше успешна година за радиото, в която направихме много неща. Бих извел няколко елемента: промените в ръководството на програма „Хоризонт\" и утвърждаването на „Новинарски час\" - много динамично предаване, в което в стегнати форми се представя картината от деня. Преди да седнат пред телевизорите, слушателите ни имат възможност да се запознаят с основните събития от последните часове. Освен сред аудиторията, отзвукът и сред журналистическата колегия е много добър. Не подреждам постиженията по важност, но друга наша успешна задача беше, че изведохме БНР извън студиата. Организирахме за първи път „Радио парк фест\" в Южния парк в София. Там успяхме да привлечем млада аудитория с групите, които бяхме поканили. Целта беше да могат и тези, които не слушат радио, да ни видят, да се докоснат до нас - и може би да ни станат фенове. Това ще се наложи като традиция. Отбелязването на 10-я рожден ден на Радио София също беше на открито – с концерт на площад „Батенберг\". И там хората успяха да видят радиото на живо извън студиото. Това е практика сред повечето ни регионални програми. Успяхме да сключим споразумения с две радиостанции, които предават за българите в чужбина. Едната е молдовското радио „Албена\", което покрива българската диаспора в Молдова и  Украйна. Предлагаме им наши музикални предавания, имаме и обмен на предавания с образователен характер за българския език, които се качват на техния интернет сайт. Подобно споразумение сключихме и с РТВЦ в Цариброд за българите в Западните покрайнини. Те излъчват „Седмицата на бързи обороти\". Това е обобщение на случващото се у нас. На тях също предоставяме културни програми и имаме възможност да им даваме повече продукция. С наше посредничество скоро ще им предоставим дарение от компютри от българска фирма – за училището в Цариброд и за радио телевизионния център. Архивният фонд на БНР има нов уебсайт, в който има достъп до звуковото съдържание на архивите на радиото. Стартирахме и BNR play, където може да се слуша излизащото в ефир непосредствено, след като бъде излъчено. Това се отнася само за говорните модули на този етап – бюлетините ни, последните новини, прогнозата за времето, спортните емисии и всичко, което интересува хората. Така модернизираме радиото, защото тенденция в Европа е да се даде възможност на слушателите да чуят онова, което искат, когато на тях им е удобно. А не, когато ние им го налагаме като часове. Това дава възможност за повече мобилност. - 2017-а година започна с отказа на Музикаутор да излъчваме техния репертоар. Това беше тежък период за нас, който показа колко е „боеспособно\" радиото в извънредна ситуация. Хората се мобилизираха и успяхме - въпреки забраната - с помощта на автори, които предоставяха песните си на БНР и с музика с изтекли права, да запазим нашите слушатели, че дори и да увеличим слушаемостта. За този период тя нарасна с  около 20 процента.  Привлякохме нови слушатели – любители на класическата музика, на джаза. Силно се надявам, че подобна ситуация няма да се повтори. Това е безпрецедентен случай. Никъде в Европа дружество за уреждане на  авторски права не си е позволявало да спре музиката на национално радио. Ние сезирахме Комисията за защита на конкуренцията (КЗК), както и съдебните инстанции. В КЗК делото е до финална фаза и се чака  решението. Договорът, който сключихме, е за 3 години. Надявам се, че след изтичането му няма да се стигне до подобни сътресения. Регулацията в България не е на необходимото ниво и в целия спор с Музикаутор държавата отсъстваше. Министерството на културата се опитваше да посредничи - както и СЕМ до някъде. Но това се усети по-скоро като опит за потушаване на конфликта, за пожарогасене. Изискват се нова регулация, ясни тарифи. - От началото на годината стартирахме нова класация за българска поп и рок музика – БНР Топ 20. Надявам се с този проект да подпомогнем развитието на българската музика. Факт е, че все повече българска музика звучи в програмите на БНР. В повечето обществени радиа в Европа звучи основно местна продукция. В концепцията ми за развитие на БНР е създаването на единен Нюзрум. Това е нормална практика в повечето обществени радиа по света и ние ще търсим формата, за да изградим нашия модел на Нюзрум. Той ще е сърцето на системата на БНР. Там ще бъдат всички източници на информация и ще се подготвят новините за слушателите ни. - Радиото в днешно време вече не е само радио. Интернет все повече навлиза в бита ни. Изследване на „Хоризонт\" показва, че 80 процента от аудиторията ни не слуша радио по стандартния начин. Те слушат през смартфони, лаптопи и други. Това ни показва, че трябва да сме силни в интернет пространството. Там ние търсим далеч по-активно присъствие! В концепцията, с която бях избран за генерален директор на БНР съм предвидил преобразуването на Радио „София\" в младежко.  Предстои и обновяване на програмните схеми. През годините БНР е било силно в международните си контакти. Председателят на Обществения ни съвет Райна Константинова за дълъг период беше ръководител на радио отдела на Европейския съюз за радио и телевизия (EBU). В системата на EBU имаме участие във всички форуми. Основно събитие на годината за нас ще е Балканската среща на обществените радио и телевизионни оператори - в Правец на 17 май. Имаме потвърждение от почти всички поканени. Ще обсъдим възможностите за по-активно регионално сътрудничество, за развитието на съвместни идеи и обмяна на програми. Мисля, че това ще е добро начало за засилване на общата ни работа в духа на европейските ценности.", "date": "2018.01.25", "title": "БНР чества 83 /ФОТОГАЛЕРИЯ/"}
{"url": "http://standartnews.com/sport/mok_potvardi_kvotata_na_teodora_pencheva_balgarskite_sportisti_za_pyongchang_sa_20-367584.html", "text": "В Българският олимпийски комитет е пристигнало тази сутрин потвърждение от МОК, че сноубордистката Теодора Пенчева е получила квота за участие на Зимните олимпийски игри в Пьонгчанг. Тя ще се състезава в дисциплината паралелен гигантски слалом. По този начин спортистите в българската делегация стават 20.", "date": "2018.01.25", "title": "МОК потвърди квотата на Теодора Пенчева, българските спортисти за Пьонгчанг са 20"}
{"url": "http://standartnews.com/kultura/deyvid_garet_sviri_v_ndk_sas_stradivarius_na_300_godini-367596.html", "text": "Дейвид Гарет излиза на 4 февруари в зала номер едно на НДК с 300-годишен „Страдивариус\". Уникалната цигулка струва 5 милиона долара, информират от BG sound stage, по чиято покана идва световноизвестният музикант. Първото му стъпване у нас ще бъде с класическата му програма и в компанията на не по-малко прочутия пианист Жулиен Куентин. Ще чуем някои от най-емблематичните творби на Чайковски, Цезар Франк, Сарасате, Дворжак, Виторио Монти, Прокофиев. Ще звучи и култовият „Полет на бръмбара\" на Римски-Корсаков. С него през 2008-а Гарет подобри  световния рекорд на Гинес за най-бързо свирене на цигулка. Самият Дейвид в началото на седмицата сподели във виодеообръщение до тукашните си фенове своята изненада, че е толкова известен у нас. Защото билети за 4 февруари вече няма. Неслучайно го наричат „Джими Хендрикс на цигуларите\", канят го във филми заради харизмата и чара. Но корените на Гарет са в класическата музика. „Тя винаги е била моят дом\", казва той. Сред неговите учители са цигуларите Айзък Стърн, Ида Хендел и Ицках Пърлман, а първите му записани албуми за „Дойче грамофон\" са с шедьоври на Моцарт, Чайковски, всички Капризи на Паганини. Преди дни Гарет беше удостоен с награда за цялостен принос към световната сцена за 2017-а. Призът  на Франкфурт \"Frankfurter Musikpreis\" ще му бъде връчен официално през април в църквата „Свети Павел\" във Франкфурт. \"Цигулката е естествено продължение на ръката ми\", споделя Гарет за тривековния \"Страдивариус\", с който свири и във филма „Цигулар на дявола\". „Страстта е единственото интересно нещо, за което заслужава да изхабиш времето си. И без значение как изглеждаш, ставаш крайно непривлекателен, ако не гориш отвътре\", е житейската философия на артиста. Тъкмо заради това той е същински Паганини в изключителната драма на Бърнард Роуз - сценарист, режисьор, оператор на немско-италианската продукция. Действието в нея започва през 1830 година. \"Славата е страст, любовта е проклятие\", казва Паганини, който е на върха в цяла Европа. Неговият импресарио старателно поддържа интереса на публиката със скандали и сензации. Предстои покоряването на висшето общество в Лондон. \"По-сигурно е да играеш остроумен поет, отколкото виртуозен цигулар, затова Роуз не рискува и кани самия Дейвид Гарет\", пишат критиците след премиерата през 2015-а. Защото Дейвид е сякаш роден за кино - неговият Паганини е едно към едно: гениален, живее в лукс и с многобройни любовници, но вечно няма пари, тъй като е прахосник и комарджия. В Лондон го наричат \"оръжие на дявола\". А там той се влюбва за цял живот, колкото и кратък да е той. \"Ти не я обичаше наистина. Ти обичаше идеята, която имаше за нея. Невинността. Някой, чиято чистота може да те спаси от всичките ти грехове. Но тя е човек. Има същата плът и амбиция като теб. Всичко, което би могло да се случи, е да я погубиш или да я поквариш със същия зародиш и същата зараза, която кипи в твоята кръв. Аз не съм Дявол. Аз служа на Дявола и ти си моят господар\", казва Паганини.", "date": "2018.01.25", "title": "Дейвид Гарет свири в НДК със „Страдивариус\" на 300 години"}
{"url": "http://standartnews.com/mneniya/partiite_napisaha_obshtestvenoto_mnenie_za_istanbulskata_konventsiya-367610.html", "text": "- Това, което трябва със сигурност да бъде казано, е, че стана от нищо нещо. Според мен случилото се е малко автогол за ГЕРБ и точка за Патриотите. Те бяха тези, които повдигнаха въпроса за конвенцията, две-три седмици по-късно го пое БСП. Това е доказателство, че водещото разделение не само в България, но и в западния свят въобще, все повече става не толкова ляво-дясно, колкото консервативно срещу либерално. Доказателство е също така, че, за съжаление, понякога двете страни в даден обществен дебат не си говорят, няма чуваемост. Оставям настрана този дебат – в десетки други се очертават рязко противоположни позиции, те ескалират много в социалните мрежи и ситуацията става доста неприятна. Неотдавна „Галъп\" мери нагласите по две твърдения - „когато става дума за пола на човек най-важен е биологичният пол\" и „когато става дума за пола на човек най-важно е как се чувства съответният човек\", т.е. т.нар. джендър. Трябва да кажа, че обществото наистина изглежда разделено по тази тема. Няма някакво рязко преобладаващо мнение. Наистина, повече са тези (50%), които казват, че биологията има приоритет, докато 38% смятат, че приоритет има социалната конструкция. Така че в този смисъл това отлагане на ратифицирането на Истанбулската конвенция ще удовлетвори обществото. Случилото се е доказателство, че във все по-голяма степен такъв тип въпроси ще преобладават в България, защото това е дневният ред и в Европа и САЩ. Това е въпрос, който има взривоопасен потенциал и пак повтарям – малко се получи от нищо нещо. - И Патриотите, и БСП, и всеки, който протестира и иска нещо, е в изключително изгодна позиция. Който поиска нещо от това управление, ще го получава – разбира се, доколкото е възможно. Ясно е, че по въпроса за Пирин правителството няма да тръгне да отстъпва съвсем, но е гъвкаво, прави промени. Или пък протестът на полицаите, БАН, Софийския университет, сега конвенцията. Хиляда пъти сме го казвали – сегашният кабинет няма право да пада. Защото и да падне, какво ще стане – ще има нови избори, които ще възпроизведат сходен резултат. Отделно от това, в момента България председателства Съвета на ЕС и не може да се каже „прекратяваме играта и отиваме на избори\". Изцяло се сбъдват нашите прогнози – първо, че няма да има никакво затишие по време на председателството, и второ, който каквото иска, ще го получава. - Подозирам, че дори в първите дни, когато Патриотите повдигнаха темата, не е имало обществено мнение по въпроса. Ние правихме сондажи на 15-16 януари, когато вече две седмици се говореше за това, и от данните си личеше партийната повеля. Привържениците на ГЕРБ по-скоро казваха „който както се чувства\", защото лидерите им това говореха. Привържениците на Патриотичния фронт и БСП казваха обратното. Т.е. не е имало активна обществена позиция и формирано мнение по въпроса, просто партиите са го написали върху белия лист на ниската информираност. Какво са написали - един яростен спор. Най-вероятно никой не е чел конвенцията. Това е спор, в който има идеологически маркери. Патриотите са длъжни пред себе си и пред избирателите си така да говорят. Защо? Ами защото ако звучат прекалено системно, ще загубят своята радикалност, т.е. своята идентичност. Те са длъжни да „шумят\". Всички мислят, че Валери Симеонов губи, когато шуми, но той всъщност поддържа по този начин политическата си самоличност. Виждате, че и Волен Сидеров зашумя – усети, че иначе си е вградил сянката в стабилност, както се казва в народните митове. Системното поведение на Красимир Каракачанов пък също му носи дивиденти. Той има едни от най-високите рейтинги сред министрите, но Симеонов и Сидеров разбиват ледовете пред него, за да може той да е бенефициент от това. Във всеки случай, те гледат да играят на три гласа и така се мъчат да запазят самоличност. Защото иначе ще изглеждат много монолитни и съоветно много скучни и много част от властта. Те от това бягат. Ще се опитват да се държат така – да взимат нюанс спрямо властта. Ако не го правят, рискуват да се слеят с нея и да се загубят. - Първо, защото водещото деление вече не е ляво-дясно, а консервативно-прогресистко. После, защото БСП в България винаги е била консервативна сила и най-ориентирана към традиционализъм. По време на отминалия преход левицата беше всъщност консервативната сила, а десните бяха либералите и прогресистите, тези, които казват „Променяйте\". А БСП казваше точно обратното: \"Не променяйте\", беше ориентирана към миналото. Трето, БСП го прави по една много проста причина – това е предполагаемото обществено мнение в страната. Партията на Корнелия Нинова видя, че Борисов влиза в този капан, където се заклещи ни напред, ни назад, и се възползва това. И този проблем за ГЕРБ остава и БСП ще се възползва. Соцпартията може би ще се одързости още повече от това, че сега решението за конвенцията се отлага. Вероятно и БСП, и Патриотите, ще кажат „ето, ние го наложихме това\". Всеки път, когато си поискал нещо от политическия си противник и поне частично си го получил, е нормално да обявиш победа. - Нямат, но имат инстинкт по въпроса за това що е то пол. И за какво се сещат, когато говорят за пол – преди всичко за биологията, или и за социалните роли, т.нар. джендър идентичност на хората. Не бих казал, че има някакво готово възникнало обществено мнение. Но във всеки случай има ясен обществен инстинкт и той е по-скоро консервативен. Както споменах, разделението е 50 срещу 38%. Аз лично очаквах да е много по-висока ножицата. Явно партийните позиции са сработили. - Вероятно ще се търси някакъв компромисен вариант.", "date": "2018.01.25", "title": "Партиите написаха общественото мнение за Истанбулската конвенция"}
{"url": "http://standartnews.com/svyat/severna_koreya_prizova_za_obedinenie_na_vsichki_koreytsi-367582.html", "text": "Неочакван призив на Северна Корея за обединение на всички корейци. В изявлението Пхенян се обявява за пробив в опитите за обединение без помощта на други държави. Всички корейци трябва „да подпомагат контактите, пътуванията и сътрудничеството между Северна и Южна Корея\", се казва в официалното съобщение. В него се подчертава, че корейците трябва да се борят енергично за намаляване на военното напрежение и създаване на мирен климат на Корейския полуостров.", "date": "2018.01.25", "title": "Северна Корея призова за обединение на всички корейци"}
{"url": "http://standartnews.com/mneniya/radev__politik_v_badeshte_ili_politik_na_badeshteto-367606.html", "text": "  Държавата може да е на Борисов, но важното е народът да е на моя страна. Това бе неизказаното послание на президента Румен Радев една година след встъпването му в длъжност. Видяхме го улегнал в емоциите и готов за битки. Мъжът, който с наивна надменност каза на депутатите: \"Остават ви три дни, после идвам аз\", се превърна в държавника с най-висок рейтинг, който може да си позволи думите: \"Парламентарната демокрация атрофира\" и \"Президентът не дължи извинение никому\". Боецът, който една година заразяваше нацията с патриотизъм, е на път да стане професионалният политик, който все още се учи да жонглира с посланията в различни ситуации. Отчетът на държавния глава и първата му пресконференция бяха показателни за това не къде е бил Радев пред последните 12 месеца, а къде ще бъде той в следващите 12. 5 фронта с властта си отвори Румен Радев. Направи го не емоционално - само и само да има разделителни линии, по които да се отличава от властта на ГЕРБ. Направи го като генерал по всички правила на изкуството на войната. За да бъде спечелена тя, трябва да се атакува стратегията на врага, учи Сун Дзъ. Затова и Радев избра едни от най-чувствителните обществени теми за критиката си към управляващите: отношенията между институците, антикорупционния закон, политиката към Русия, Истанбулската конвенция и парите за армията. Теми, по които в управляващата коалиция няма единно мнение, а обществото е разделено Разчертавайки сам \"бойното поле\", генералът вярва, че ще може да контролира посоката на сраженията, атакувайки с въпроси, вето и  всички останали похвати на политическите битки. Той има нужда от това, защото една година живее в сянката на премиера Борисов. Особено във външнополитически план трябва да довършва започнатото от министър-председателя в срещите му с европейски и световни лидери. На този етап еманципацията не може да стане с дуел, а само с дипломация. Затова от една страна Радев показа, че не желае война между институциите. Но от друга ясно, заяви, че няма да търпи да бъде пренебрегван и да научава от медиите за случаи като поканата към турския президент Ердоган да участва в среща на върха ЕС - Турция във Варна през март. Не влезе в изказа на Корнелия Нинова за корупцията като държавна политика. Но твърдо повтори тезата си, че със закон разкриваемостта няма да се подобри. А с въпроса: \"Къде е квотата на президента?\" отново показа, че няма да позволи да е извън играта. Като тънка червена нишка бе темата Русия в изказването на Радев. Засегна я не както досега между редовете. А ребром. И ако някой бе пропуснал пасажа за необходимостта от падане на санкциите в словото му, то нямаше как да не чуе, че 140-годишнината от Освобождението е основно събитие за годината. И да не запомни фразата: \"Вярвам, че 2018 е възможност да изведем българо-руските отношения от ледената епоха\". Досега Радев не бе дал ясен сигнал, че иска да е част от външната политика. Думите му преди ден са знак, че оттук нататък той активно ще участва в нея. И тъй като това безспорно е силната страна на Борисов и негова запазена територия, Радев просто ще попълни празните места, най-голямото от които е именно нееднозначното отношение на страната ни към Кремъл. България има крещяща нужда от добри отношения с Русия - заради енергийните проекти, търговските пазари и културните връзки. Но като член на ЕС и НАТО има нужда от \"железните гаранции\", както каза руският дипломат № 1 Сергей Лавров, за реализирането на всяко едно от тези неща.  Затова е необходим посредник, който да гарантира баланса. Кой по-добре да влезе в тази роля от президента Радев. Затова и тълкуванията, че той атакува директно Борисов са нелогични. С речта си Радев потвърди, че в следващите 12 месеца ще бъде борец срещу статуквото. Но не като Корнелия - в челен сблъсък с първите на деня. А като изразител на страховете и очакванията на народа. За разлика от Нинова, която рисува държавата в негатив, където в бяло е само опозицията, картината на Радев е цветна и с много нюанси. Макроикономическите показатели са добри, но инвестициите намаляват, заяви президентът. Според него външната политика е правилна, но не може тя да се кове отвън навътре. Радев отчете брой спрени закони, вътрешни и международни срещи, но не успя да се похвали с реализирана кауза. Затова и по-голяма част от думите му бяха анализ на свършеното не от него, а от другите - властта. За себе си говореше, както и преди година, в бъдеще време. За него това все още е печеливша стратегия. Защото така Радев остава на пиедестал - високо и далече от статуквото като единствена алтернатива на недоволните от него. От тази позиция той ще продължава да надъхва с патриотизъм, да посочва горещите теми и да трупа рейтинг. Но в следващата година ще трябва да направи избор дали с действията си ще остане политик в бъдеще време или ще се превърне в политик на бъдещето. Докато върви по този път обаче ще трябва да спазва правилата на играта в държавата България, управлявана от премиер Бойко Борисов с парламентарен шеф Цвета Караянчева. Ако Корнелия не бе проявила упорство и бе оглавила НС, със сигурност щеше да му е по-лесно.", "date": "2018.01.25", "title": "Радев - политик в бъдеще или политик на бъдещето"}
{"url": "http://standartnews.com/svyat/15_dushi_zaginaha_sled_kato_avtobus_padna_v_propast_v_gvatemala-367571.html", "text": "Най-малко 15 души загинаха, а други 30 са с различна степен наранявания, след като пътнически автобус падна в пропаст в западната част на столицата Гватемала на едноименната страна. Това съобщи вестник \"Пренса либре\", уточнявайки, че трагедията се е случила, докато шофьорът се е опитвал да избегне преминаването през планинска река, преляла след тежките валежи напоследък. 11 загинали при автобусна катастрофа в Турция Неуспешният опит е завършил с падане от близо 40 м. По думите на кмета на града автобусът не е имал разрешение от Главната администрация на транспорта да превозва пътници.", "date": "2018.01.25", "title": "15 души загинаха, след като автобус падна в пропаст в Гватемала"}
{"url": "http://standartnews.com/biznes/sofiya_prie_byudzhet_ot_15_mlrd_leva-367588.html", "text": "Столичният общински съвет прие бюджета на София за 2018 г. Общинските съветници гласуваха с 42 гласа „за\", 14 „против\" и 0 „въздържали се\". Кметът на София Йорданка Фандъкова заяви, че бюджетът на София за 2018 г. е над 1,5 млрд. лв. и е доказателство за доброто финансово състояние на общината. „Преди около месец в края на 2017 г. представихме пред СОС проекта за бюджета през 2018 г. След това се проведе и публично обществено обсъждане. Имаше достатъчно време за предложения и дискусии. Благодаря на всички колеги за това, че работиха активно за навременното изготвяне на проекта за бюджет. Подготви се един добър проект на бюджет. Днес обсъждаме проекта за бюджета на София за 2018 г. в размер на 1,5 млрд. лв., което е с 220 млн. лв. повече в сравнение с този за 2017 г.\", заяви Фандъкова. Лидерът на БСП-София Калоян Паргов заяви, че ще бъдат с чиста съвест да не подкрепят за пореден път един и същ бюджет, тъй като той не решава нито един проблем на София. Председателят на финансовата комисия Орлин Алексиев му отговори: „личи си, г-н Таков, че не сте яли кекс снощи\". Войслав Тодоров от „Сердика (АБВ, Български соациалдемократи) допълни, че има повече пари, но ги харчат за ежедневни разходи, а не за инвестиции. „Разходите по чистота са важни, но те са нещо, което минава и заминава. Имаме слабо планиране на приходите на общината\", коментира той. Зам.-председателят на Столичния общински съвет от групата на БСП Милка Христова заяви, че не се е променила технологията на съставянето на бюджета. „За поредна година научавам за основни разчети от медиите. Нормално ли е да получа на 15 януари бюджета, да внеса промени на 18 януари и да ми бъде казано, че съм закъсняла. Само преди 1 година се обединихме, че тази година трябва да бъде различна\", коментира Христова и добави, че запазена марка се е превърнало лепенето на павета в София. Тя обаче открои, че Столична община определено се е обърнала с лице към лечебните заведения. „Бюджетът има и своите силни страни, но за съжаление слабостите са много повече\", заключи Милка Христова. Малина Едрева добави, че няма друг кмет, който налага такива санкции и гаранции за обектите. Зам.-кметът на София д-р Тодор Чобанов заяви, че никога в историята в този град не са се строили толкова много детски градини и училища, както през последните години. По думите му броят на децата е достигнал до 48 300. Той уточни, че целта им е да разпределят равномерно детските градини и ясли. В началото на заседанието Симеон Славчев от Политическа група 5 предложи мерките за въздуха да се отчитат и обсъждат всяка седмица, както и да бъде създадена екополиция, чрез която ще може бързо и лесно да се приложат тези мерки.", "date": "2018.01.25", "title": "София прие бюджет от 1,5 млрд. лева"}
{"url": "http://standartnews.com/svyat/zhestoka_katastrofa_v_italiya__vlak_deraylira_i_vze_dve_zhertvi_nad_100_sa_ranenite-367580.html", "text": "Двама души са загинали при дерайлирането на влак в Северна Италия, съобщават световните агенции. Катастрофата е станала около 7:00 часа тази сутрин край град Пиолтело. Влакът се е движил по линията от Кремона до Милано. На място са изпратени десетки спасителни екипи, пожарникари и екипи на Спешна помощ. Над 100 са ранени. Десет от тях са в много тежко състояние. Около 5-6 души са останали заклещени във вагоните. Движението по железопътната линия е спряно.", "date": "2018.01.25", "title": "Жестока катастрофа в Италия - влак дерайлира и взе две жертви, над 100 са ранените"}
{"url": "http://standartnews.com/biznes/balgariya_e_30a_v_sveta_po_ekologichna_efektivnost-367599.html", "text": "България се нарежда на 30-о място в света и на трето в региона на Източна Европа в глобалния Индекс за екологична ефективност 2018 г.  (Environmental performance index 2018) . В предишната класация през 2016 г. страната ни заемаше 33-то място сред общо 180 държави. България се представя отлично в категория „Биоразнообразие и хабитат\", изкачвайки се с цели 41 позиции от 64-то до 23-то място спрямо класацията от 2016 г.  Значително подобрение е отбелязано и в категория „Гори\" където за две години сме се изкачили от 50-о на 34-то място. В категория „Замърсяване на въздуха\" страната ни заема 74-то място, което е подобрение с три позиции.  Данните от доклада показват, че по показателя „Качество на въздуха\" България е на 89-о място, като лекото влошаване на позицията ни се дължи основно на показателя „Твърдо гориво за домакинствата\". Индексът оценява 180 държави по 24 показателя за ефективност, в десет категории, обхващащи екологичното здраве и жизнеността на екосистемите. Тези данни дават яснота каква екологична политика трябва да води съответната държава. Индексът се изготвя на всеки две години от Йейлския и Колумбийския университет съвместно с организаторите на Световния икономически форум.", "date": "2018.01.25", "title": "България е 30-а в света по екологична ефективност"}
{"url": "http://standartnews.com/lyubopitno/strogi_pravila_za_obleklo_i_povedenie_na_frenskite_deputati-367576.html", "text": "Франция прие правилник за облеклото и поведението на депутатите след прояви, целящи медиен ефект, на представители на радикалната левица, разкритикувани от депутати от партията на президента Еманюел Макрон, предаде Франс прес. В началото на декември депутатът Франсоа Руфен от партия \"Непокорна Франция\" участва в заседание на долната парламентарна камара, облечен в зелена тениска от екипа на любителски футболен отбор от района си. Преди това депутати от същата партия, оглавена от обичащия провокациите Жан-Люк Меланшон, привлякоха вниманието, като размахваха в парламента трудовия кодекс в знак на протест срещу реформирането му, или пък консерви и пакети с макарони за по 5 евро - сумата, с която правителството иска да намали жилищното подпомагане. Председателят на Националното събрание Франсоа дьо Рюжи от президентската партия \"Република напред\" разкритикува тези прояви като пиар акции. По негово предложение бюрото на събранието, съставено от 22-ма депутати от всички партии, промени \"общите си инструкции\". То обяви, че облеклото на депутатите в парламента трябва да остане неутрално и да се придържа към деловия стил. Показното носене на всякакви религиозни символи, на униформа, лого, търговски послания или лозунги с политически характер вече ще е забранено, посочи в комюнике председателството на Националното събрание.", "date": "2018.01.25", "title": "Строги правила за облекло и поведение на френските депутати"}
{"url": "http://standartnews.com/biznes/otchetohme_nad_60_rast_na_portugalski_turisti-367601.html", "text": "Бележим ръст от над 60% на туристите от Португалия, които са посетили България за периода януари-ноември 2017 г. Това съобщи министърът на туризма Николина Ангелкова на работна среща с Мануел Калдейра Кабрал, министър на икономиката на Португалия, чийто ресор е и туризмът. Двамата разговаряха в рамките на Световния икономически форум в швейцарския град Давос. Над 15 хил. португалски туристи са посетили България за 11-те месеца на миналата година, сочат данните на НСИ. Тема на срещата между министър Ангелкова и португалския министър на икономиката Кабрал бе и сътрудничеството между България и Португалия в областта на туризма. Те се обединиха около идеята, че двете държави биха могли да надградят доброто взаимодействие чрез насърчаване на участие в туристически панаири, изложби, семинари и събития, провеждани в другата страна, както и посещения на представители на медиите с цел популяризиране на дестинациите. За нас би било полезно да обменяме опит в областта на програмите за образование и обучение, също и информация за програми за развитието на туризма, които да стимулират инвестициите в сектора, заяви министър Ангелкова. Двамата министри обсъдиха и възможността португалски експерти да провеждат обучения в българския Център за квалификация и преквалификация на кадри в туризма, който се подготвя в момента.  Очаква се скоро министър Калдейра да дойде на визита в България. На работната среща бяха обсъдени и единните европейски политики в областта на туризма за устойчив икономически растеж. Развитието на устойчивия туризъм е основен приоритет на министерството. Българското правителство създава условия за привличане на повече инвестиции в сектора и насърчава партньорства, които ускоряват развитието на туризма в сигурна среда, заяви министър Ангелкова. И допълни, че целта на Министерството на туризма е не само да бъдат привлечени повече вложения в сектора, но и да затвърди и надгради имиджа на България като конкурентна дестинация, която предлага условия за много забавления и отдих през цялата година.", "date": "2018.01.25", "title": "Отчетохме над 60% ръст на португалски туристи"}
{"url": "http://standartnews.com/balgariya/obzor_ot_oktomvri_alarmirali_za_koshmara_v_hrizantema-367611.html", "text": "Първият сигнал, че в дома за деца с увреждания „Хризантема\" има насилие е още от октомври миналата година. Изпратен е до националния омбудсман Мая Манолова, но поводът е конфликт в персонала. Това разказа заместник-омбудсманът Диана Ковачева, цитирана от Нова телевизия. „В него се говореше за междуличностни конфликти. Ние се сезирахме, макар да беше анонимен сигнал. Незабавно се обърнахме към кмета, който извърши проверка по случая, и в края на ноември ни информира, че действително има конфликти в дома, но децата са гледани добре. В отговора нямаше никакви индикации за насилие над децата\", разказа Ковачева. В края на декември омбудсманът е получила още един сигнал, този път подписан от ръководителя на центъра, в който се говори за насилие.  „Незабавно поискахме от кмета проверка за насилие, както и към отдела за закрила на детето. Направихме и наша проверка, с посещение на място\", заяви Ковачева. По думите й са установени системни проблеми, които не се отнасят само за този център. След проверките обаче шефката на дома Мариела Лазарова се оплаква, че авторитетът й е уронен. В това писмо имало вече доказателства за насилие, разказа още Ковачева. Кметицата на Габрово Таня Христова отрече да е закъсняла с реакцията си за проблемите в дома. Тя обясни, че след като на 27 октомври получава сигнал от омбудсмана веднага сформира комисия за проверка в дома. Кметицата е посещавала приюта през декември няколко пъти се е срещала с екипа. Тогава обаче не били установени нередности в отношението към децата. Христова отрече да е знаела по-рано за случаите на насилие върху деца. „Записите видях на 15 януари и сигнализирах Държавната агенция за закрила на децата и прокуратурата. До тогава - през ноември и декември единственият сигнал, който имам е за междуличностен конфликт\", заяви тя. Директорката на центъра за деца с увреждания „Хризантема\" Мариела Лазарова вече има подписана заповед за дисциплинарно уволнение, съобщи още кметът Таня Христова. Тя заяви, че ще настоява служителките, позволили си непристойно поведение към децата, да си тръгнат и да понесат наказателна отговорност. Христова допълни, че ако няма персонал, който да се грижи за децата ще се търси подкрепа от съседни общини. \"Случващото се, което виждаме в дома е повод да сме категорични и да направим всичко за да гарантираме грижите към децата\", посочи кметицата пред бТВ. Двете служителки, упражнили тормоз и физическо насилие над деца и младежи от Центъра, ще бъдат дисциплинарно уволнени. Медицинската сестра Донка Калчева е в отпуска до 1 февруари и предизвестието ще и бъде връчено тогава, а на възпитателката Татяна Донева трябваше да и бъде връчено още в сряда. Премиерът Бойко Борисов пък поиска освобождаване на председателя на Държавната агенция за закрила на детето Офелия Кънева заради непредприемането на адекватни мерки срещу насилието в дома. Засега не е ясно дали ще има санкции за шефката на дирекция \"Образование и социални дейсности\" в местната община Даниела Василева, която пряко отговаря за дома. Близки до директорката на дома Маринела Лазарова твърдят, че тя е нарочена за изкупителна жертва от кметицата и Василева, макар отдавна да ги е алармирала за случая. ---------- Децата се отглеждат в нови добре изглеждащи домове, а грижата там е същата. Контрол липсва, скъсана е връзката с институциите, персоналът е неквалифициран. Фактът, че ще бъдат наложени санкции не променя средата, в която тези деца са отглеждани. Трябва да се вземат незабавни мерки по-квалифицирани хора да се грижат за тези деца. В администрацията на омбудсамана обсъждаме нов механизъм за контрол в подобни домове. Първото ниво на контрол е от институциите, второто - от омбудсмана, заедно с НПО.", "date": "2018.01.25", "title": "ОБЗОР: От октомври алармирали за кошмара в \"Хризантема\""}
{"url": "http://standartnews.com/balgariya/parvo_zasedanie_na_prezidentskiya_savet_za_ikonomichesko_i_sotsialno_razvitie-367607.html", "text": "Съветът за икономическо и социално развитие към президента Румен Радев е имал днес първото си заседание на \"Дондуков\" 2. Държавният глава откри срещата, в която взеха участие председателят на БАН акад. Юлиан Ревалски, проф. Николай Неновски, проф. Христина Вучева, проф. Христо Бозуков, доц. Жасмина Мирчева, проф. Петко Салчев, доц. Виктор Йоцов, д-р Дора Мирчева-Димитрова, Чавдар Найденов, Еленко Божков и Атанас Пеканов. \"Успехът на всяка политика се измерва чрез ползата, която носи за обществото\", е заяви президентът, цитиран в съобщението и е добавил, че постигането на социална справедливост и висок стандарт на живот са цели, които трябва да обединяват усилията на институциите, научните и образователни среди. Експертите в сферата на икономиката, финансите, енергетиката и здравеопазването ще консултират и подпомагат със своите опит и познания работата на президентската институция в областта на икономическото и социално развитие. Съветът ще провежда своите заседания веднъж на два месеца, като могат да се свикват и извънредни заседания. По време на срещата е била приета програма и са били определени три приоритетни области, в които експертите от Съвета ще фокусират своята работа: България в Европейския съюз; Технологична България; Социална България.", "date": "2018.01.25", "title": "Първо заседание на президентския Съвет за икономическо и социално развитие"}
{"url": "http://standartnews.com/balgariya/ek_zaharieva_i_shef_na_mezhdunarodnata_organizatsiya_po_migratsiya_obsadiha_napliva_na_nelegalni-367608.html", "text": "Заместник министър-председателят по правосъдната реформа и министър на външните работи Екатерина Захариева прие днес заместник-генералния директор на Международната организация по миграция Лаура Томпсън. \"Ако нямаме успешна политика за връщане в страните на произход никога няма да се справим с нелегалната миграция. Така рискуваме живота на хората, които биват нелегално транспортирани, както и сигурността на цяла Европа\", заяви министър Захариева. Тя подчерта готовността на България да търси консенсус сред държавите членки на ЕС относно преговорите за Глобалния пакт за миграцията. \"Винаги казвам на колегите си, че трябва да спрем да се връщаме назад към 2015 г.. Това беше кризисна ситуация, а ние не бяхме подготвени\" изтъкна първият ни дипломат. Захариева добави, че въпросът за борбата с нелегалната миграция трябва да се разглежда в перспектива, като според нея е необходимо да се създадат инструменти, които да бъдат използвани при кризи от такъв характер. \"Вчера, на изслушването ми пред Комисията за развитие на Европейския парламент акцентирах върху нуждата от по-ефективни инструменти и оптимизиране на разходите, свързани с управлението на миграционните процеси. Трябва да работим повече за предвиждането и предотвратяването на кризи\", каза министър Захариева. Тя допълни, че за България като външна граница на ЕС въпросът за миграцията стои най-високо в дневния ред на правителството. \"Вярвам, че Българското председателство е способно да постигне консенсус, защото въпреки, че е външна граница на Съюза, България има балансирана позиция по темата\", подчерта тя. От своя страна Лаура Томпсън се съгласи, че сега е времето за изработването и приемането на Глобалния пакт - Европа разбира, че са нужни по-структурирани действия, тъй като правителствата не са способни да се справят сами с това предизвикателство.", "date": "2018.01.25", "title": "Ек. Захариева и шеф на Международната организация по миграция обсъдиха наплива на нелегални"}
{"url": "http://standartnews.com/balgariya/prezidentat_kam_parlamenta_ne_obizhdam_a_konstatiram-367612.html", "text": "Като президент отчитам и анализирам това, което се случва в държавата и засяга всички български граждани. Това е мой дълг, заяви държавният глава Румен Радев пред журналисти днес, в отговор на въпрос, съобщиха от прессекретариата на държавния глава. Попитан дали е очаквал такава остра реакция от Народното събрание на своя отчет, президентът подчерта, че думите му не са били обида, а констатация. „Удовлетворен съм, че депутатите се вслушват в моите думи. Те са важни за нас, всички сме ги избрали и очакваме от тях много повече. Гледаме с надежда на тяхната работа. Очакваме смислен дебат с ясни аргументи и по-малко лични нападки. Очакваме решаване на неотложни и важни въпроси за днес и за утре, а не взиране обратно в миналото\", добави още президентът Румен Радев.", "date": "2018.01.25", "title": "Президентът към парламента: Не обиждам, а констатирам"}
{"url": "http://standartnews.com/balgariya/bezplatno_obrazovanie_500_ruski_universiteta_chakat_balgarski_studenti-367595.html", "text": "Над 500 руски университети имат готовността да  приемат български студенти и аспиранти. Това стана ясно по време на брифинг в Руския културно-информационен център в София вчера. В него участваха представители на Посолството на Русия у нас, ръководството на Россътрудничество, на Координационния съвет на сънародниците зад грунаци, участници в програмата RUSSIA.STUDY и кандидат-студенти. Всяка година квотите за наши студенти нарастват. Ако за учебната 2014-2015 г. са били отпуснати 153 стипендии, то за следващата те са били 283. За новата учебна година Русия предвижда да отпусне 300 стипендии за българи. Според  завеждащия отдел „Наука и образование\" в РКИЦ Коста Пеев, през последните 3 г. кръгът на интересите към специалностите, които предлагат руските ВУЗ-ове, постоянно се разширява. Интерес предизвиква и медицината, която до миналата година не беше включена във възможностите по програмата, но вече присъства там, обясни Пеев. Кандидат студентите проявяват огромен интерес към специалности, свързани с науката, инжинеринга, съвремените технологии, архитектурата, психологията, туризма, политическите науки, педагогиката, политологията, изтокознанието, финансите, икономиката, мениджмънта и изкуството. Нанотехнологиите и ядрените науки се радват на най-голям  интерес, както и туризмът и мениджмънтът в туристическата сфера. Над 320 специалности ще бъдат предложени тази година. \"Желаещите са от цялата страна - от Велико Търново, Стара Загора и много други градове. Подалите заявление за кандидатстване са няколко пъти повече от предоставената квота\", каза Павел Журавльов, директор на центъра. Много родители се притесняват, че дипломата на децата им от Русия няма да бъде призната в ЕС. Според Първия секратар на руското посолство и завеждащ отдел „Образование\" в мисията - Роберт Шестаков, в този план е в сила Лисабонската харта, която е подписана от България и Русия. За България рускте дипломи се признават с помощта на системата на Националния център за информация и документация (НАЦИД). \"Дипломите, получени в Русия, се признават както в България, така и в другите страни на ЕС\", поясни Роберт Шестаков. Комисията по приемане на документи в Русия започва своята дейност на 20 юни. Необходимият комплект документи всеки желаещ трябва да внесе в РКИЦ в София до март. Повече информация има в представителството на Россътрудничество в България - Руски културно-информационен център в столицата на  ул. Шипка, 34 в отдела „Образование\" . Тези, които не могат да посетят РКИЦ лично, могат да получат необходимата информация и по телефона: +359 2 943-32-93 и ел. поща:  Безплатното образование в Русия отваря широки възможности за младежите в най-различните сфери. А студентският живот, който предлага Русия, е наситен с многообразие от културни събития, форуми, международни студентски срещи и фестивали, сериозни конференции на глобални теми и, разбира се, истински студентски купони, без които младежта не може никъде по света! Стипендията, която получава студентът, е 1800 рубли и не зависи от успеха. Но всеки ВУЗ решава индивидуално как да поощрява и мотивира студентите-чужденци. Здравната застраховка е около 140 лв. Нужните пари за живот на месец за студент в Москва са приблизително 600-800 евро, като в провинцията е много по-евтино. Учебните заведения извън столицата по нищо не отстъпват на тези в Москва и в Санкт-Петербург, а студентът там може спокойно да изкара месеца с 300-400 евро. Българските кандидати, които не знаят руски език, не бива да се притесняват. Всички университети, които участват в програмата за безплатно образование, имат или работят с подготвителни факултети по руски език. По време на едногодишното обучение по руски език условията са същите (стипендии и общежитие) като за руските студенти. Разходите за общежитие в повечето случаи са символични. НЕОБХОДИМИ ДОКУМЕНТИ Всички документи задължително трябва да са преведени на руски език, заверени нотариално и в електронен вид качени на сайта RUSSIA.STUDY. •\tНеобходими документи на кандидата по основните образователни програми (бакалавриат, специалитет, магистратура, аспирантура): 1. Попълнена анкета на портала RUSSIA.STUDY 2. Копие на паспорта (паспорт, валиден не по-малко от 18 месеца от датата на начало на обучението на кандидата: ясно четливи страници, съдържащи основните данни за издаване на покана). 3. Копие на медицинското заключение за липсата на противопоказания за обучение в Руската Федерация (медицинска справка, медицинско направление). 4. Копие на документите за образование с посочени изучаваните предмети и получените за тях оценки (балове). * учащите се в училища или вузове предоставят академична справка от организацията, в която кандидатът се обучава, с оценките през време на обучението си през последните 3 години. 5. Списък на публикуваните научни работи и (или) реферат (за кандидатстване аспирантура). •\tНеобходими документи за кандидатите по програмите за допълнително професионално образование (повишаване на квалификацията): 1. Попълнена анкета на портала RUSSIA.STUDY. 2. Копие на паспорта (паспорт, валиден не по-малко от 18 месеца от датата на начало на обучението на кандидата: ясно четливи страници, съдържащи основните данни за издаване на покана). 3. Копие на документа за образование и (или) квалификация, съответстващ на средно професионално или висше образование. На кандидата се предоставя правото самостоятелно да избере мястото на бъдещото си обучение - от три до шест вуза в Русия (не повече от два в един федерален окръг на РФ, както и в  Москва и Санкт Петербург). Кандидатите за обучение по направленията за подготовка (специалности) от групата «Изкуство и култура» е необходимо да издържат творчески изпити непосредствено във вузовете. УСЛОВИЯ ЗА ОБУЧЕНИЕ И ПРЕБИВАВАНЕ НА ТЕРИТОРИЯТА НА РУСКАТА ФЕДЕРАЦИЯ - На пристигналите за обучение студенти и аспиранти се предоставя безплатно обучение. Те получават държавна академична стипендия. - Осигуряването с общежитие се осъществява при условията, определени за руските граждани, обучаващи се за сметка на средства от федералния бюджет. - Медицинско обслужване се предоставя на базата на медицинска застраховка, закупена на територията на Русия за сметка на лични средства. - В случай, че студентът бъде отчислен от вуза за академична неуспеваемост, не се предоставя повторното обучение на бюджетна основа по направление на Министерството на образованието и науката на Руската Федерация.", "date": "2018.01.25", "title": "БЕЗПЛАТНО ОБРАЗОВАНИЕ: 500 руски университета чакат български студенти"}
{"url": "http://standartnews.com/balgariya/vas_chenalova_e_uvolnena_zakonno-367609.html", "text": "Тричленен състав на Върховния административен съд (ВАС) потвърди уволнението на Румяна Ченалова от съдебната система. Решението на върховните съдии Наталия Марчева, Мариета Милева и Любомир Гайдов е от 25 януари 2018 г., но заради течащо заличаване на личните данни, все още не е публикувано в системата, съобщава \"Правен свят\". Съдиите оставят в сила решението на Висшия съдебен съвет (ВСС), взето с пълно единодушие на 19 ноември 2015 година. Срещу бившата съдийка от Софийския градски съд Румяна Ченалова имаше три предложения за дисциплинарни наказания, които бяха обединени в едно производство. Румяна Ченалова обжалва уволнението си от съдебната система и две години очакваше решението на ВАС. Делото бе спряно, докато излезе Тълкувателно решение, свързано с дисциплинарните производства на магистрати. Решението на тричленния състав не е окончателно и Ченалова има възможност да обжалва още веднъж уволнението си от съдебната система.", "date": "2018.01.25", "title": "ВАС: Ченалова е уволнена законно"}
{"url": "http://standartnews.com/balgariya/stanovishte_zashto_svetiyat_sinod_e_protiv_istanbulskata_konventsiya-367605.html", "text": "Светият Синод на БПЦ – БП, основавайки се на библейската истина: „И сътвори Бог човека по Свой образ, по Божий образ го сътвори; мъж и жена ги сътвори.\" (Битие 1:27), като изразител на източноправославните християни, които съставляват огромното мнозинство от българските граждани, при зачитане на конституционния принцип за недискриминиране, основано на пол, както и утвърдените норми на международното право за равно третиране на мъжете и жените, подкрепя усилията на международните и европейски институции, както и органите на държавната власт в Република България, за защита на жените от всички форми на насилие, заявява, че е против въвеждането чрез Истанбулската конвенция на понятия, несъвместими с българския обществен ред, непознати в националната ни правна система, както и срещу прокарването на идеи, несъвместими с вярата на Светата Православна църква. Самият факт, че Истанбулската конвенция поражда спорове в българското общество относно понятия, които въвежда, буди тревога. Няма обяснение и е неприемливо международен договор, който поражда несъмнено обществено несъгласие, да се внася в Народното събрание за обсъждане и ратифициране, без „Обяснителния доклад\", защото той е източник на тълкуване на волята на законодателя. Българският парламент с позицията си по Истанбулската конвенция ще даде ясен знак дали се вслушва в гласа на народа или в други гласове. И дали защитава теории, продукт на социалното инженерство и които засягат фундамента на обществото – човека, неговата вяра, семейство и нравствени ценности. За Св. Синод на БПЦ-БП, мотивиран от тази принципна позиция, е несъмнено, че Истанбулската конвенция надхвърля прокламираните цели въз основа на следното: 1. Ясно следва да се каже, че големият проблем на Истанбулската конвенция не е нейният превод на български език, а нейният смисъл. Според чл. 81, параграф последен от Конвенцията, автентични са само английският и френският текст. Следователно, при тълкуването и прилагането на Конвенцията, българският превод (добър или лош) не е меродавен – аргумент за това се съдържа и в чл. 33 от Виенската конвенция за правото на договорите. Мониторингът над България ще се осъществява в съответствие с автентичния текст. Следва да се припомни, че българският текст на международен договор се обнародва в Държавен вестник по правилата на чл. 25 от Закона за международните договори в Република България. В автентичния текст на конвенцията понятието \"джендър\" (gender, genre) е категорично разграничено от понятието \"пол\" (sex) като ново, различно понятие, непознато в българския правен ред. Сам по себе си този факт е достатъчен за несъгласие. Полът може да бъде само биологично определен, защото мъжът и жената са Божие творение. 2. В чл. 3 „Определения\" в б. „в\" се дефинира понятието „пол\" \"(gender) за целите на Конвенцията „пол\" означава социално изградени роли, поведения, дейности и характеристики, които определено общество смята за подходящи за жените и за мъжете\". 3. Съществуването на определение за „пол\" или \"(gender)\" в автентичния текст в дефинитивна норма в международен договор или в националното законодателство, дори без да се обсъжда съдържанието му, само по себе си е проблем и буди категорично възражение, защото полът е биологично детерминиран – мъж и жена, а не е въпрос на самоопределяне. БПЦ не приема узаконяването на категории като „джендър\", „джендърна идентичност\", полът като „социално изградени роли\", „джендърно разбиране\", „нестереотипни джендърни роли\" и пр. 4.\tПри систематическото, логическото и телеологично тълкуване на Конвенцията, а и от нейното заглавие, става пределно ясно, че субект на защита са жените и момичетата, т.е. единият от установените два пола. В този смисъл наличието на това определение за „пол\" или (gender) в автентичния текст е в противоречие със заглавието на Конвенцията и е извън контекста, освен ако не цели да се разшири обхватът на защита, какъвто е настоящият случай. Или най-общо, в предметния обхват на защита чрез понятието (gender) попадат и лицата, които се определят със социален пол, различен от биологичния, а не само жените и момичетата. Неубедителни са твърденията, че в конвенцията не се въвежда понятието „трети пол\", тъй като в определението за пол или (gender) в автентичния текст на Конвенцията се влага съдържание, различно от двата биологични пола, макар това да не е изрично записано като „трети пол\". Некоректно е да се твърди, че понятието „пол\" или (gender) в автентичния текст се употребява само за целите на Конвенцията, тъй като най-общо в механизмите за нейното прилагане има редица задължения за промяна на националното законодателство. Според чл. 5, ал. 4 от Конституцията предимство имат международните договори пред националното законодателство, ако им противоречи. Законите следва да бъдат в съответствие с Конституцията, което по необходимост би довело до конституционни промени. Българската конституция е ясна по отношение на принципа на недискриминация, включително и на основата на пол. 6. Будят безпокойство използваните изрази за взимане на мерки за изкореняване на обичаите и традициите, свързани със „стереотипните роли за мъжете и жените\" (чл. 12, ал. 1 от Конвенцията). 7. Чл. 4. §. 3 от Конвенцията гласи: „Прилагането на разпоредбите на настоящата Конвенция от страните, по-специално мерките за защита на правата на жертвите, трябва да бъде осигурено без всякаква дискриминация, основана на пол, социален пол, раса, цвят на кожата, език, религия, политически или други убеждения, национален или социален произход, принадлежност към национално малцинство, имуществено състояние, рождение, сексуална ориентация, идентичност, основана на пола, възраст, здравословно състояние, увреждания, семейно положение, статут на мигрант или на бежанец, или друг статут.\" Несъмнено тази норма няма необходимост от тълкуване, защото разпоредбата е категорична – има изброяване на пол и социален пол – „sex\" и „gender\". 8. Ето защо, чл. 6 от Конвенцията не задължава държавите да прилагат \"политики, основани (на пола), както гласи българският превод, а да прилагат джендърна политика (genderpolicy), както гласи автентичният текст. Несъмнено за Св. Синод е, че тези две разпоредби - чл. 4, параграф 3 и чл. 6 от Конвенцията определят цялостното й прилагане в националното право. Резерви и декларации по тях са недопустими по смисъла на Конвенцията. 9. В т. 53 от „Обяснителния доклад\" на Конвенцията става ясно кои групи хора са включени в обхвата на защита – „Определени групи индивиди може също да търпят дискриминация на базата на половата си идентичност, което с прости думи означава, че социалният пол, с който те се идентифицират, не е в съответствие с биологичния пол, който им е бил приписан при раждането. Това включва категории индивиди, като например трансджендър и транссексуални хора, кросдресъри , травестити и други групи хора, които не отговарят на това, което обществото е установило като принадлежащо към категориите „мъжки\" и „женски.\" 10.В Резолюция на ЕП от 12 септември 2017 г. относно предложението за решение на Съвета за сключване от ЕС на Конвенцията на Съвета на Европа за превенция и борба с насилието над жени и домашното насилие (COM(2016)0109– 2016/0062(NLE) се казва: •\tт. „И\" - като има предвид, че трябва да се предприемат мерки за справяне с нововъзникващото явление онлайн насилие, основано на пола, включително оскърбително отношение, тормоз и заплахи, особено на млади жени и момичета и ЛГБТИ лица; •\tт. „С\" като има предвид, че някои групи жени, като например жените мигранти, жените бежанци и кандидати за убежище, жените и момичетата с увреждания, жените ЛБТИ и жените от ромски произход, са застрашени от множествена дискриминация, поради което са още по-уязвими към насилие, поради мотиви, подхранвани от сексизъм, заедно с расизъм, ксенофобия, хомофобия, трансфобия или интерсексфобия, както и дискриминация, основана на възраст, увреждане, етнически произход или религия. От тези текстове на Резолюцията става ясно, че за Европейския парламент на ЕС не само жените ЛБТИ, а всички ЛГБТИ лица са субекти на защита по Конвенцията и следователно не може да се твърди, че тази категория лица не са включени в Истанбулската конвенция. 11.\tОбезпокоени сме от съдържанието на чл. 12 от Конвенцията, в който държавите-страни по Конвенцията трябва да предприемат мерки за включване в учебното съдържание „на учебен материал по въпроси като равнопоставеност между жените и мъжете, нестереотипни роли на пола\", както и от философията, вложена в чл. 14 от Конвенцията „за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на идеята за малоценност на жените или на стереотипни роли за жените и мъжете.\" 12.\tПределно ясно е, че чл. 78 „Резерви\" на Конвенцията в предметния си обхват не включва коментираните спорни текстове, освен да се направи резерва срещу самия чл. 78, което по същество е невъзможно. 13.\tПо отношение на предложенията да се приеме тълкувателна декларация от българския парламент, следва да се посочи, че в международното право на договорите тълкувателните декларации нямат правна сила и не могат да се противопоставят на съответния международен договор, ако това не e изрично предвидено. 14.\tСамата Конвенция дава принципна възможност същата да бъде изменена на основание чл.72, но това е практически трудно осъществимо. Уважаеми народни представители, Всяка власт е от Бога и в обществото трябва да се постигне съгласие, което е за добруването на българския народ и е в съзвучие с мотото на българското председателство на ЕС – \" Съединението прави силата\". Св. Синод не подкрепя Конвенцията, заради задълженията за предприемане на законодателни и други мерки от страна на държавите да въвеждат понятия и принципи, противоречащи на обществения и правен ред и изконни нравствени ценности.България има национални закони, които осигуряват защита срещу насилия въобще, включително и домашно насилие. Водени от горното и загрижени за бъдещето на нашия народ като негови духовни архипастири, призоваваме Народното събрание да се вслуша в гласа на народа и да не ратифицира Истанбулската конвенция, чрез която се въвеждат понятия, които влизат в остро противоречие с нашата православна вяра, национални традиции и правна система. Свещен отечески дълг на Св. Синод на Българската православна църква – Българска Патриаршия е да припомни на Божия народ думите на Св. Библия: „Горко на ония, които злото наричат добро, и доброто – зло, тъмнината считат за светлина, и светлината – за тъмнина, горчивото считат за сладко, и сладкото – за горчиво!\" (Ис. 5:20). ПРЕДСЕДАТЕЛ НА СВ. СИНОД + НЕОФИТ ПАТРИАРХ БЪЛГАРСКИ И МИТРОПОЛИТ СОФИЙСКИ ЧЛЕНОВЕ НА СВ. СИНОД: † СЛИВЕНСКИ МИТРОПОЛИТ ЙОАНИКИЙ † ВЕЛИКОТЪРНОВСКИ МИТРОПОЛИТ ГРИГОРИЙ † ЛОВЧАНСКИ МИТРОПОЛИТ ГАВРИИЛ † ПЛОВДИВСКИ МИТРОПОЛИТ НИКОЛАЙ † ДОРОСТОЛСКИ МИТРОПОЛИТ АМВРОСИЙ † ЗАПАДНО- И СРЕДНОЕВРОПЕЙСКИ МИТРОПОЛИТ АНТОНИЙ † ВАРНЕНСКИ И ВЕЛИКОПРЕСЛАВСКИ МИТРОПОЛИТ ЙОАН † НЕВРОКОПСКИ МИТРОПОЛИТ СЕРАФИМ † РУСЕНСКИ МИТРОПОЛИТ НАУМ † СТАРОЗАГОРСКИ МИТРОПОЛИТ КИПРИАН † ВРАЧАНСКИ МИТРОПОЛИТ ГРИГОРИЙ НАМЕСТНИК НА ОВДОВЕЛИЯ ВИДИНСКИ ЕПАРХИЙСКИ", "date": "2018.01.25", "title": "СТАНОВИЩЕ: Защо Светият Синод е против Истанбулската конвенция"}
{"url": "http://standartnews.com/balgariya/mrazovitata_sutrin_naystudeno_e_bilo_v_dragoman-367581.html", "text": "Мразовита сутрин, като най-студено е било в северните райони и по високите западни полета – в Драгоман са отчетени минус 14 градуса, в Кнежа – минус 12, Шумен – минус 12. В Разград, Добрич, Плевен, Велико Търново и София температурата е била около минус 10 градуса, съобщава bTV. Максималните температури през днешния ден ще са предимно между минус 1 и 4 градуса, сочи прогнозата на НИМХ-БАН. Над Черноморието ще бъде предимно слънчево. Ще духа слаб до умерен север-североизточен вятър. Максималните температури на въздуха ще са от 3 до 5 градуса. Температурата на морската вода ще е 6-7 градуса. Вълнението на морето ще е 2-3 бала. Над планините ще слънчево. По билата ще духа умерен север-североизточен вятър. Температурите ще се повишат, максималната на височина 1200 метра ще е около 1 градуса, а на 2000 метра - около минус 4 градуса. В петък, 26 януари, и в събота, 27 януари, в планините и планинските райони ще бъде слънчево и там бавно ще се затопля. В равнинната част от страната ще има условия за образуване на мъгла или на инверсионна облачност, които по Черноморието и на места в Горнотракийската низина ще се задържат по-дълго. Повече слънце ще има след обяд. Сутрин ще е студено, с минимални температури в много райони на Северна България около и под минус 10 градуса, в Южна България - между минус 7 и минус 2 градуса. Максималните температури ще са предимно между 0 и 5 градуса.", "date": "2018.01.25", "title": "Мразовитата сутрин: Най-студено е било в Драгоман"}
{"url": "http://standartnews.com/balgariya/shto_e_to_istanbulska_konventsiya__palniyat_tekst_tuk-367589.html", "text": "Публикуваме текста на Истанбулската конвенция, която предизвика спорове между институциите в държавата, включително между партиите.", "date": "2018.01.25", "title": "Що е то \"Истанбулска конвенция\" - ПЪЛНИЯТ ТЕКСТ ТУК"}
{"url": "http://standartnews.com/balgariya/siderov_blagodari_na_gerb_che_sa_otteglili_istanbulskata_konventsiya-367579.html", "text": "\"Благодаря на ГЕРБ, че се вслуша в нашия призив и оттегли Истанбулската конвенция\", заяви  лидерът на парламентарната група на \"Обединени патриоти\" Волен Сидеров малко след като Цветан Цветанов декларира, че ГЕРБ ше отложи внасянето на документа за ратифициране в Народното събрание. \"В последните седмици имаше скърцания между нас и ГЕРБ. Тъй като явно има натиск отвън и напрежение в обществото, това е правилното решение\", каза Сидеров. Зам.-шефът на групата на патриотите  Искрен Веселинов пък припомни, че вчера НС е приело конвенция, която чака от 48 г. Така и Истанбулскатаможело да почака.  \"По принцип сме \"за\" пряката демокрация, но е много важно как ще бъде формулиран въпросът, подчерта Сидеров на въпрос да има ли референдум. \"Не знаем какво ще се случи. Може да почне Трета световна война, всичко е много динамично\", каза Сидеров на въпрос как ще коментира срока, който постави ГЕРБ за ново разглеждане - края на юни.  \"5 члена променят цялата същност на конвенцията - с номера 3, 4, 12, 14, 60. Чл. 12 отваря вратата на еднополовите бракове\", каза шефът на парламентарната комисия по младежта Славчо Атанасов.", "date": "2018.01.25", "title": "Сидеров благодари на ГЕРБ, че са оттеглили Истанбулската конвенция"}
{"url": "http://standartnews.com/balgariya/gerb_dade_zaden_za_istanbulskata_konventsiya-367578.html", "text": "ГЕРБ даде заден за Истанбулската конвенция и отложи ратифицирането й в парламента. \"Поздравяваме Цвета Караянчева, че направи дебат по Истанбулската конвенция. Нуждаем се от по-добро запознаване.\" С тези думи лидерът на депутатите от ГЕРБ Цветан Цветанов обяви, че партията отлага приемането на документа, който предизвика бурни обществени дискусии. \"Изтегляме точката от днешния дневен ред\", обяви председателят на парламентарната комисия по вероизповеданията и правата на човека Красимир Велчев.  \"Ще направим всичко възможно през тези седмици да направим допълнителен дебат\", каза още Цветанов.   Той разясни, че всички решения на депутатите на ГЕРБ се съгласуват с ръководството на партията, потвърждавайки, че обратът е обсъден с премиера Бойко Борисов. Цветанов обаче уточни, че до края на българското европредседателство на Съвета на ЕС през юни, конвенцията все пак трябва да бъде приета от страната ни.  Той също така потвърди, че депутатите от ГЕРБ са получили вчера есемеси да приемат Истанбулската конвенция, но това било нормална практика преди важни гласувания, и то не само за тази партия. Вицепремиерът Екатерина Захариева, която заедно с правосъдния министър Цецка Цачева най-активно разясняваше необходимостта България да ратифицира конвенцията, заяви в кулоарите на парламента, че това трябва да се отложи до приключване на обществените дебати.  Според вицепремиера и лидер на ВМРО Красимир Каракачанов до обрата в позицията на ГЕРБ се стигнало след негов разговор с Борисов в сряда по обяд. Той изтъкнал пред премиера, че от времето на спасяването на българските евреи за първи път църквата повежда народа срещу властта. За промяната на решението на Борисов изиграла и позицията на депутата Георги Марков, който вчера обърна настроенията в комисията за младежта и тя гласува \"против\" конвенцията.  В крайна сметка лидерът на ГЕРБ наредил на Цветанов да сведе до депутатите новата му повеля, стана ясно от думите на Каракачанов пред Би Ти Ви.  \"Моята теза продължава да е същата - преди това нещо да се гласува в парламента, нека това да мине на едно широко обществено обсъждане. Вчера и неговото мнение (на Борисов -б.р.) беше такова - че не трябва да се бърза с вкарването ѝ в пленарна зала за гласуване и конвенцията ще бъде отложена за няколко седмици, няколко месеца\", каза Каракачанов. Според него конвенцията се \"пробутва\" от \"едни мощни лобита на хора, които смятат, че след като те имат някакви странни разбирания или собствени разбирания за пола, това трябва да стане европейски идеология\". Подобно мнение изрази националният координатор на \"Атака\" Светлозар Лазаров, според когото \"Сорос ни облъчва\" с този документ. \"Тази конвенция няма да спре нищо. Турция прие първа Истанбулската конвенция и само преди няколко месеца разреши браковете между 14-годишни деца. В Европа има дървени философи, които ми обясняват за джендъри. Целта е да се вземат едни грантове за милиони и да се обяснява за 32 пола. Кой ги видя тези 32 пола? Светът е изправен пред конфликт между исляма и традиционното християнство, а ние се занимаваме с подбни глупости, които само разлагат обществото. Не сме извивали ръцете на Борисов по тази тема\", категоричен беше Каракачанов.", "date": "2018.01.25", "title": "ГЕРБ даде заден за Истанбулската конвенция"}
{"url": "http://standartnews.com/balgariya/borisov_v_davos_zapadnite_balkani_veche_sa_prioritet_votat_na_nedoverie_ni_izlaga__video_obnovena-367585.html", "text": "Бойко Борисов използва присъствието си на световния икономически форум в Давос, за да коментира още веднъж темата със Западните Балкани и тяхната интеграция в ЕС, както и подобряването на отношенията между Европа и Турция. \"В срещите ми, които проведох и с Полша, и със Зоран Заев, и с Вучич, е ясно, че темата \"Западни Балкани\" вече е приоритетна. Имаме шанс да направим модел, от който другите държави да се поучат\", заяви той в кулоарите на форума. \"Потвърждават се думите ми, че всички разумни хора трябва да направим необходимото да успокоим обстановката. С Ердоган се чухме за срещата, която подготвяме и в която да подготвим и следващия кръг от преговори за новото споразумение с Турция за бежанците. Мисля, че ние вървим по нашата програма и то успешно\", добави Борисов. По въпроса с вота на недоверие добави: \"Да се подбере времето, когато сме най-заети и през минути ми звънят, те знаеха, че да изберат тогава да е вотът на недоверие е един начин да ни изложат. Аз съм възпитан човек и по-добре да изчакаме да свърши председателството. Балканите и другите ни големи съседи чакат да видим какво да направим\". Американският президент Доналд Тръмп също пристигна в Цюрих, откъдето се отправи за скикурорта Давос за участие в Световния икономически форум. От Цюрих стопанинът на Белия излетя с хеликоптер до Давос. Там световният икономически и политически елит очаква с нетърпение да чуе какво възнамерява да каже Тръмп по своите намерения във връзка с реализирането на идеята си „Америка на първо място\".", "date": "2018.01.25", "title": "Борисов в Давос: Западните Балкани вече са приоритет, вотът на недоверие ни излага  /ВИДЕО, ОБНОВЕНА/"}
{"url": "http://standartnews.com/balgariya/ot_davos_borisov_i_erdogan_obsadiha_sreshtata_turtsiya__es-367586.html", "text": "Министър-председателят Бойко Борисов проведе телефонен разговор с президента на Турция Реджеп Тайип Ердоган. Двамата са обсъдили идеята за организиране на среща в България между лидерите на европейските институции и на Турция. Премиерът Борисов е посочил, че такава среща може да способства нормализирането на диалога между ЕС и Турция, което е от взаимен интерес. Президентът Ердоган е поздравил министър-председателя с официалния старт на Българското председателство на Съвета и му е пожелал то да е успешно както за Съюза, така и за страните от региона.", "date": "2018.01.25", "title": "ОТ ДАВОС: Борисов и Ердоган обсъдиха срещата Турция - ЕС"}
{"url": "http://standartnews.com/balgariya/georgi_markov_vsichki_znaem_kakvo_e_zhena_znaem_kakvo_e_pol_ne_sme_debili-367583.html", "text": "Нито българите, нито институциите в България имат нужда някой да ни казва какво е пол. Това заяви пред журналисти в парламента депутатът от ГЕРБ Георги Марков в коментар на отрицателния му вот по повод ратификацията на Истанбулската конвенция в Комисията по въпросите на децата, младежта и спорта. „Гласувах в комисията против това, че в България се въвежда понятието социален пол. Всички знаем какво е жена, всички знаем какво е пол, не сме дебили. Може да сме най-бедните, но не сме идиоти\", заяви Марков. България е в челните редици за борба с домашното насилие и въобще с насилието, а в някои от развитите демокрации има такова насилие, което всички сте видели по телевизията, които конвенцията не можа да предотврати, каза депутатът. „В България пред „Александър Невски\" не е имало малтретиране на хиляди жени, късане на сутиените им, обезобразяването им, а на Кьолнската катедрала това се случи. Вие българските медии никога нямаше да си позволите, ако над 3000 жени са малтретирани, да го скриете. Немските телевизии го скриха. Нашите органи на реда щяха да натупат онези ислямистки завоеватели\", коментира Марков. Той заяви, че е срещу неолибералните идеи, които искат да разрушат християнството, семейството и националната идентичност. „Дадох си моя глас, както изисква Конституцията, по съвест. Благодаря на Бойко Борисов, че не се е опитал да ме натиска\", каза още Георги Марков.", "date": "2018.01.25", "title": "Георги Марков: Всички знаем какво е жена, знаем какво е пол, не сме дебили"}
{"url": "http://standartnews.com/balgariya/neno_dimov_zdrav_razum_ne_bi_povyarval_v_prezastroyavaneto_na_pirin-367590.html", "text": "Министърът на околната среда и водите Нено Димов обяви като безсмислени опасенията, че Национален парк \"Пирин\" ще бъде презастроен. \"Не мисля, че някой със здрав разум може да си мисли, че ще се застроят 200 кв. км в „Пирин\", заяви той. Попитан дали има скрита причина за протестите срещу втори лифт в Банско, министър Димов заяви, че не може да знае дали има такава. „Това, което мога да знам е, че като цяло е добре да бъде развиван зимният туризъм в България. Тя може да бъде ски дестинация. Тук разбира се, говорим за Пампорово, за Витоша, а защо не и за други места. Това е свързано с определен тип разрешения и определен тип инвеститорски интерес. Такъв в момента не е заявен, но Банско е ски зона, която е нормално да се развива. Така по същия начин трябва да възстановим и Витоша\", заяви Нено Димов. „Мисля, че позицията на правителството се основава на закона и е много балансирана. Тези 45 % могат да бъдат изграждани единствено с водохващания за питейни води. Разрешава се изграждането на спортна инфраструктура само в 2 %\", коментира министър Нено Димов. Според него това е естествено за развитието на региона. „Никой не си мисли, че подобен тип строителство е логично. Паркът е 400 кв. км, половината от него е 200 км. Брюксел е 160 кв. км. Не мисля, че някой със здрав разум може да мисли, че ще се застроят 200 кв. км. в Пирин\", допълни министърът.", "date": "2018.01.25", "title": "Нено Димов: Здрав разум не би повярвал в презастрояването на \"Пирин\""}
{"url": "http://standartnews.com/balgariya/gripat_zatvori_404_uchilishta-367592.html", "text": "Поради висока заболеваемост в 404 училища в страната днес няма да има учебни занятия. На 25 и 26 януари 121 училища в област Стара Загора ще бъдат в грипна ваканция. В област Бургас 138 училища са в грипна ваканция до 29 януари. В Софийска област няма да има учебни занятия в 98 училища. В област Видин няма да учат в 17 училища. В област Хасково няма да има занятия в 14 училища – ОУ \"Христо Ботев\" - с. Крепост, ОУ \"Васил Левски\" - с. Ябълково, ОУ \"Д. Матевски\" - град Меричлери, ОУ \"Христо Смирненски\" в село Радиево и 10 училища в Димитровград, съобщиха от МОН. В област Габрово е обявена грипна ваканция за 6 училища – СУ \"М. Райкович\" и ПГИ \"Рачо Стоянов\" в град Дряново, ОУ \"Проф. П.Н.Райков\", СУ \"П.Р. Славейков\" и НГПИ \"Тревненска школа\" в град Трявна, както и ОУ \"В.Левски\" – с. Плачковци. В област Кюстендил до 26 януари няма да има занятия в 7 училища - ОУ \"Н. Вапцаров\", СУ \"Хр. Ботев\" и ПГ в гр. Бобов дол, ОУ \"Хр. Ботев\" - село Невестино, НУ \"Св. Св. Кирил и Методий\" в Раждавица, ОУ \"Хр. Павлович\" и СУ \"Св. Климент Охридски\" в град Дупница. Няма да има занятия и в ОУ \"П.К.Яворов\" и ОУ \"Св.Св. Кирил и Методий\" в гр. Стралджа, област Ямбол, и в СУ \"Св. св. Кирил и Методий\" в град Криводол, област Враца.", "date": "2018.01.25", "title": "Грипът затвори 404 училища"}
{"url": "http://standartnews.com/balgariya/v_davos_boyko_pozdravi_zaev_i_obsadi_balkanite_s_dzhon_keri-367594.html", "text": "Премиерът Бойко Борисов поздрави министър-председателя на Република Македония Зоран Заев за волята, с която работи за евроатлантическата интеграция на страната си, и го насърчи за продължаване на преговорите с Гърция за окончателно разрешаване на въпроса с името на държавата. В рамките на Годишната среща на Световния икономически форум в Давос министър-председателят разговаря в неформална обстановка с премиера на Естония Юрий Ратас, с президентите на Литва и на Косово Далия Грибаускайте и Хашим Тачи, съобщиха от правителствената пресслужба. С бившия държавен секретар на САЩ Джон Кери Бойко Борисов обсъди ситуацията на Балканите и желанието на България по време на своето Председателство на Съвета на ЕС да фокусира вниманието на международната общност върху евроатлантическата интеграция на страните от Западните Балкани. Пред журналисти Борисов заяви, че Западните Балкани вече са тема от изключително високо ниво, интересът на страните е много голям. Той подчерта, че регионът ни има рядък шанс да формира модел, от който другите държави да се поучат. По повод дискусиите около ратифицирането на Истанбулската конвенция министър-председателят посочи, че ако има референдум, той трябва да е „за\" или „против\" насилието над жените и децата, защото в документа няма дефиниции в противоречие с българската конституция. „Винаги съм работил в диалог с обществото, с църквата, с мюфтиите затова помолих колегите да не бързат с вкарването й в зала, да направим още веднъж обсъждане. Убеден съм, че ние като държава с морал и хуманност, не може да не защитим жените и децата\", каза Борисов и допълни, че при съмнения за въвеждане на термини, несъвместими с българското законодателство, конвенцията може да бъде ратифицирана с резерви. Той посочи, че ще проведе среща с представители на БПЦ, за да обяснят какво точно в текстовете на Конвенцията ги притеснява.", "date": "2018.01.25", "title": "В ДАВОС: Бойко поздрави Заев и обсъди Балканите с Джон Кери"}
{"url": "http://standartnews.com/balgariya/romka_se_podpali_zaradi_mazha_si_ima_85_izgaryaniya-367597.html", "text": "Жена от ромската махала на врачанското с. Бъркачево се заляла с бензин и се подпалила след скандал с мъжа си, който редовно я биел, съобщава \"24 часа\". 57-годишната Павлина Демирова опитала да се самоубие и само намесата на съседи попречила на пламъците да обхванат цялата къща. Съседката чула виковете на подпалилата се и като видяла огъня се обадила веднага в полицията. От Враца бързо пристигнала линейка, която откарала пострадалата директно в клиниката по изгаряния в столичния институт „Пирогов\". Според лекарите жената е с около 85 процента изгаряния по цялото тяло и има опасност за живота й. Криминалистите разпитали Съби, съпруга на запалилата се, който отрекъл вина за подпалването на Павлина. Според комшиите от Бъркачево Съби злоупотребявал с алкохола и често пребивал жена си , която бягала при съседи или близки, но после отново се връщала.", "date": "2018.01.25", "title": "Ромка се подпали заради мъжа си, има 85% изгаряния"}
{"url": "http://standartnews.com/balgariya/v_davos_shefkata_na_mvf_se_informira_za_balgarskata_ikonomika-367600.html", "text": "Премиерът Бойко Борисов и управляващият директор на МВФ  коментираха доброто сътрудничество между правителството и Фонда, както и отличните макроикономически показатели на страната ни. Това съобщиха от правителствената информационна служба. Последната мисия на МВФ излезе с положителни заключения за държавните финанси, финансовия сектор и надзора на банките. България и Германия имат отлично партньорство в областта на отбраната, както в рамките на НАТО, така и на ЕС, потвърдиха в разговора си премиерът Борисов и министърът на отбраната на Германия  . Двамата оцениха като стъпка напред в интеграцията на ЕС установяването на Постоянно структурирано сътрудничество в областта на отбраната.", "date": "2018.01.25", "title": "В ДАВОС: Шефката на МВФ се информира за българската икономика"}
{"url": "http://standartnews.com/balgariya/v_davos_borisov_prizova_evropa_da_popravi_nespravedlivostta_sas_zapadnite_balkani-367602.html", "text": "Министър-председателят Бойко Борисов постави фокус върху Западните Балкани и необходимостта международната общност да подкрепи развитието на страните от региона при участието в дискусия в рамките на Годишната среща на Световния икономически форум в Давос, съобщиха от правителствената информационна служба. Премиерът припомни преживените от Европа войни, катастрофи и превратности, но посочи, че все още не са преодолени последиците, резултат от конфликта през 90-те години на миналия век в западната част на Балканите. „Има една несправедливост, която Европа трябва да поправи – Западните Балкани. Тези страни правят необходимото и всичко, което е по-силите им, за да отговорят на изискванията към тях, и ние – техните съседи, партньори, държавите от ЕС, също трябва да направим необходимото за да придвижим процеса на интеграцията им\", каза българският министър-председател. Той повтори тезата си, че сега – докато страните от региона се подготвят за членството си в НАТО и ЕС, е най-подходящият момент да бъдат подкрепени за развитие на инфраструктурата – транспортна, комуникациона, енергийна, екологична – такава, с каквато ще бъдат най-полезни и за себе си, и за останалата част от Европа. На форума Борисов представи и останалите приоритети на Българското председателство на Съвета на ЕС – бъдещето на Европа и младите хора, сигурност и стабилност в силна и единна Европа, цифрова икономика и умения на бъдещето.", "date": "2018.01.25", "title": "В ДАВОС: Борисов призова Европа да поправи \"несправедливостта\" със Западните Балкани"}
{"url": "http://standartnews.com/balgariya/gripna_epidemiya_i_v_yambol_i_gabrovo-367598.html", "text": "РЗИ – Ямбол обявява грипна епидемия на територията на област Ямбол от утре, 26 януари, с всички произтичащи от това противоепидемични мерки и преустановяване на учебните занятия за шест календарни дни – до 31 януари, включително. Това съобщиха от пресцентъра на Министерството на здравеопазването. От утре грипна епидемия е обявена и на територията на община Габрово. Учебните занятия се преустановяват до 29 януари, включително. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.25", "title": "Грипна епидемия и в Ямбол и Габрово"}
{"url": "http://standartnews.com/balgariya/votat_na_nedoverie_kam_kabineta_borisov_3_se_provali-367577.html", "text": "Кабинетът „Борисов 3\" оцеля при първия вот на недоверие, който бе поискан от левицата. Той бе за провал на политиката на правителството за борба с корупцията. Подкрепиха го 131 депутати, против правителството се обявиха 103-ма. Нямаше въздържали се, предаде \"Епицентър.бг\".  Гласуването на вота бе първа точка от днешния дневен ред на депутатите. Премиерът Бойко Борисов не дойде в пленарната зала, както не присъстваше и по време на разискванията по вота във вторник. Този развой се очакваше. Че зад правителството ще застанат партиите от управляващото мнозинство ГЕРБ и Обединени патриоти и „Воля\" се разбра по време на дебатите на извънредното парламентарно заседание във вторник. Правителството на Борисов получи подкрепата на ГЕРБ и Обединени патриоти и на „Воля\". За искането на недоверие гласуваха „БСП за България\", които го инициираха с подписка. Подкрепиха ги и народните представители на ДПС. Социалистите внесоха подписката за вота на 17 януари. Още тогава от ДПС обявиха, че няма да се подпишат под искането за недоверие, но ще го подкрепят при гласуването в залата, защото са опозиция.", "date": "2018.01.25", "title": "Вотът на недоверие към кабинета \"Борисов\" 3 се провали"}
{"url": "http://standartnews.com/balgariya/borisov_se_sreshta_s_printsa_na_lihtenshtayn_predi_davos-367552.html", "text": "Министър-председателят Бойко Борисов заминава утре, 25 януари, за Кралство Лихтенщайн. Той ще проведе срещи с принца-престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик. По време на разговорите ще бъдат обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз. Визитата на българския премиер в Лихтенщайн и срещата му с принца-престолонаследник са първите на такова ниво между двете държави. На 26 януари министър-председателят Борисов ще участва в Годишната среща на Световния икономически форум в Давос", "date": "2018.01.25", "title": "Борисов се среща с принца на Лихтенщайн преди Давос"}
{"url": "http://standartnews.com/balgariya/parviyat_signal_za_nasilie_nad_detsa_v_dom_hrizantema_e_ot_oktomvri-367574.html", "text": "Първият сигнал за насилие над децата в дом Хризантема омбудсманът е получила в края на октомври. Той е бил анонимен сигнал от служителите в центъра. Това обяви в ефира на NOVA зам.-омбудсманът Диана Ковачева. „В него се говореше за междуличностни конфликти. Ние се сезирахме, макар да беше анонимен сигнал. Незабавно се обърнахме към кмета, който извърши проверка по случая, и в края на ноември ни информира, че действително има конфликти в дома, но децата са гледани добре. В отговора нямаше никакви индикации за насилие над децата\", заяви Диана Ковачева. В края на декември омбудсманът е получила още един сигнал, този път подписан от ръководителя на центъра, в който се говори за насилие. „Незабавно поискахме от кмета проверка за насилие, както и към Отдела за закрила на детето. Направихме и наша проверка, с посещение на място\", заяви Ковачева. По думите й са установени системни проблеми, които не се отнасят само за този център. След проверките обаче шефката на дома се оплаква, че авторитетът й е уронен.", "date": "2018.01.25", "title": "Първият сигнал за насилие над деца в дом „Хризантема” е от октомври"}
{"url": "http://standartnews.com/balgariya/parlamentat_glasuva_vota_na_nedoverie_kam_kabineta_borisov_3-367570.html", "text": "Днес парламентът ще гласува вота на недоверие към правителството. Миналата седмица БСП внесе в Народното събрание необходимите подписи, с които поиска вот на недоверие към правителството на Бойко Борисов заради провал в борбата с корупцията. От ГЕРБ обвиниха социалистите, че използват вота, за да си направят политическа реклама сред електората. Очаква се вотът да не бъде успешен, защото за него ще гласуват само депутатите от БСП и ДПС, което прави общо 105 гласа, а за да падне правителството са необходими най-малко 121 гласа. Това е първият вот на недоверие към третия кабинет на Борисов. Във вторник дебатът по вота протече в отсъствието на премиера, гласуването също, тъй като той заминава за Лихтенщайн и веднага след това за Швейцария.", "date": "2018.01.25", "title": "Парламентът гласува вота на недоверие към кабинета „Борисов 3“"}
{"url": "http://standartnews.com/balgariya/opasno_mrasen_vazduh_v_stolitsata_slezte_ot_kolite_si-367573.html", "text": "Днес и утре в София се очакват повишени нива на фини прахови частици. Това сочат прогнозните данни от системата за ранно предизвестяване. Заради това кметът на София Йорданка Фандъкова излезе с призив към всички столичани и гости на града: \"Моля всички граждани, които имат възможност, да не използват личните си автомобили и да се придвижват с градския транспорт\".", "date": "2018.01.25", "title": "Опасно мръсен въздух в столицата! Слезте от колите си"}
{"url": "http://standartnews.com/balgariya/gripnata_epidemiya_se_razprostranyava-367575.html", "text": "Регионална здравна инспекция - Софийска област обявява грипна епидемия на територията на областта от 25 януари, с всички произтичащи от това противоепидемични мерки и преустановяване на учебните занятия за пет календарни дни - до 29 януари, включително. До понеделник, включително, в грипна епидемия е и област Бургас. На Регионалното управление на образованието в Бургас е препоръчано да бъдат преустановени учебните занятия. В областите под грипна епидемия до второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична. Досега грипна епидемия е обявена на територията на областите Видин и Стара Загора. Във Видин обаче няма основания за обявяване на грипна ваканция, тъй като няма голям брой отсъстващи ученици. Дните до 26 януари са обявени и за неучебни в област Стара Загора и община Бобов дол, а поради висока заболяемост от грип е предписано да не се провеждат учебни занятия за същия период и в две учебни заведения в Дупница, едно учебно заведение в село Невестино, община Невестино, както и в учебно заведение в село Раждавица, община Кюстендил. В община Димитровград епидемията е до 28 януари. Регионална здравна инспекция-Габрово също обяви грипна епидемия на територията на общините Трявна и Дряново. До 26 януари дните там са обявени и за неучебни. Пред епидемия е и област Русе.", "date": "2018.01.25", "title": "Грипната епидемия се разпространява"}
{"url": "http://standartnews.com/balgariya/stud_magli_i_oblatsi-367550.html", "text": "Днес денят ще започне със студено време. Минималните температури ще са от -10 до -3 градуса. В местата със снежна покривка и при изясняване на времето е възможно минималните температури да паднат и  под -10 градуса. През деня по високите места ще бъде слънчево, но в низините ще има мъгли и ниски  слоести облаци. Дневните температури ще са от около нулата в ниските части на Централна Северна и Североизточна България до 4-5 градуса в Тракия  и  на югозапад. В петък съществена промяна на времето няма да настъпи. Мъгли  в низините ще има на повече места, а дневните температури в по-високите части, както и  в планините, ще се повишат още.", "date": "2018.01.25", "title": "Студ, мъгли и облаци"}
{"url": "http://standartnews.com/balgariya/roditelite_na_momcheto_prebilo_bezdomnik_toy_e_mnogo_dobro_dete_-367572.html", "text": "\"Не мога да си обясня как се случи това. Моят син е много добър\". Това заяви за \"Здравей, България\" бащата на 14-годишното момче, обвинено за  убийство на бездомник във Варна. Съдът реши да го остави в ареста, защото е опасен за обществото. „Те говорят срещу сина ми, защото е ром\", убеден е Живко Живков. Майката на 14-годишния Дениз разказа, че във вечерта след убийството синът й се прибрал, нахранил се и си легнал. Тя и мъжът й отрекоха твърденията на прокуратурата, че той да е посягал на възрастни хора. \"Синът ми помагаше на стари хора след училище. Цепеше дърва\", допълни бащата. Майката на 13-годишния Камен, който според обвиненията също е участвал в побоя, заяви: \"Детето ми е толкова добро\". Пред разследващите Дениз и съучастниците му споделили, че снимали побоя, имитирайки  филм. Съдът постанови постоянен арест за 14-годишния ученик.", "date": "2018.01.25", "title": "Родителите на момчето, пребило бездомник: Той е много добро дете"}
