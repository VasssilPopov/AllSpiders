{"url": "https://standartnews.com/regionalni/zadrzhakha-mzh-presledval-dshcherya-si-412008.html", "text": "Полицията в Крумовград задържа 38–годишен мъж за хулигански действия и причинено пътнотранспортно произшествие, съобщават от  ОД на МВР Кърджали. Инцидентът станал около 19 часа на 15 януари в землището на село Кожухарци. По първоначални данни с лек автомобил „Мерцедес“ мъжът организирал преследване на друг „Мерцедес”, в който пътувала 17-годишната му дъщеря с 20-годишния си приятел. Застигнал ги в района на село Кожухарци и в резултат на нарушена дистанция блъснал движещия се пред него автомобил. Няма пострадали. Водачът, причинил катастрофата, напуснал мястото на произшествието. Бил е издирен от полицаи  от Крумовград и задържан за срок до 24 часа. Тестът за алкохол е с отрицателен резултат. Пътното произшествие е обработено по административен ред с акт по ЗДвП. Проверката по случая е по чл.325, ал.1 от Наказателния кодекс за хулиганство и се извършва от група „Охранителна полиция“ в РУ-Крумовград.  ", "date": "2020.01.16", "title": "Задържаха мъж, преследвал дъщеря си"}
{"url": "https://standartnews.com/regionalni/kmett-na-krdzhali-s-dar-za-kluba-na-invalida-412028.html", "text": "Кметът Хасан Азис дари климатик на Клуба на инвалида в Кърджали след отправен апел за помощ чрез социалните мрежи. \"По време на празниците вандали повредиха климатика и членовете ни мръзнеха\", обясни председателят на РС на СИБ в Кърджали Шенай Бекир. Тя уточни, че новият климатик е на стойност 2500 лв. и вече е започнал неговият монтаж. След отправения апел за събиране на средства за закупуване на нов климатик за Клуба на инвалида се отзовават също доста частни лица, организации и сдружения и в рамките на 24 часа са събрани 1200лв. Сумата ще се използва за нуждите на хората с увреждания според волята на дарителите.Сред тях са членовете на Детското сдружение \"Ръка за помощ\", учители, бизнесмени, членове на Клуба на инвалида, които работят. Средства са преведени и от кърджалийка, живееща в Германия. \r\n     \r\n\"Благодарим на всички, които ни помагат. Община Кърджали винаги се е отзовавала на проблемите на хората с увреждания. Тя се ангажира и с набавянето на помощни средства за придвижване за наши членове, те вече са доставени и предстои предоставянето им на включените в списъка нуждаещи се\", уточни Шенай Бекир. По думите й в началото на годината по сметка на РО на СИБ Кърджали гурбетчии от Кърджали, работещи във Франфурт на Майн, са привели 3500 лв. По волята на дарителите те са децата от Защитеното жилище в Кърджали. С парите ще бъдат закупени готварска печка и бягаща пътека.  ", "date": "2020.01.16", "title": "Кметът на Кърджали с дар за клуба на инвалида"}
{"url": "https://standartnews.com/regionalni/chepelartsi-chestvat-godishnina-ot-osvobozhdenieto-si-412019.html", "text": "Преди 142 години на днешната дата, 16 януари, чепеларци посрещат в града си руските войски и най-сетне настъпва дългоочакваната и изстрадана свобода. На тържеството по повод годишнината присъстваха кметът на Община Чепеларе Боран Хаджиев, заместник-кметът на общината Стоян Кузмов, секретарят на общината Катя Стайкова, председателят на Общински съвет Пантелей Мемцов и областният управител на Смолян  Недялко Славов. Тържеството се проведе пред паметната плоча на мястото, където през 1878 година са посрещнати руските войски. Отец Апостол Аролски отслужи заупокойна молитва в памет на загиналите във войната за Освобождението, бяха поднесени венци и цветя пред паметната плоча. В 12,00 часа шествието се отправи към паметника на Капитан Петко войвода, където празнични слова произнесоха кметът на Община Чепеларе Боран Хаджиев и областният управител на Смолян Недялко Славов. Бяха поднесени венци и цветя от официалните лица и гости на празника, както и от НЧ “Родопска искра – 1880“ м Чепеларе, ОДК–Чепеларе, учениците от СУ „Васил Дечев“, ПГ СГСТ „Н.Й.Вапцаров“, СУ“Олимпийски надежди“, както и най-малките деца от Детска градина Чепеларе.", "date": "2020.01.16", "title": "Чепеларци честват годишнина от освобождението си"}
{"url": "https://standartnews.com/biznes/15-mln-lv-pokharcheni-za-vinetki-ot-nachaloto-na-godinata-412021.html", "text": "Агенция \"Пътна инфраструктура\" отчита ръст в търсенето на електронни винетки. От началото на годината са продадени общо над 275 000 при около 206 000 за същия период на миналата година. Постъпленията са общо над 15 млн. лв., като обаче част от парите идват и от чуждестранни шофьори, които минават през страната ни. Българските водачи са дали близо 13 млн. лв. за винетки за малко повече от две седмици. Годишните винетки остават най-предпочитаните от началото на 2020 г. досега, следвани от седмичните. От началото на 2020 г. са купени е-винетки за над 85 000 превозни средства с чужда регистрация. От тях за тежкотоварни са 34 000, като близо половината са за автомобили с турска регистрация. До края на февруари 2020 г. ще изтече валидността на повече от 1 млн. годишни електронни винетки за леки автомобили. Напомняме на потребителите, когато купуват е-винетка, да внимават при въвеждането на данните на превозното средство. Вписването на регистрационния номер може да бъде на кирилица или на латиница, но символите трябва да съответстват на символите в номера. Въвеждат се само букви или цифри, без тирета, интервали и точки. Символите 0 (нула) и О (буква О) не са взаимозаменяеми, съветват от АПИ. Отговорността за попълването на коректната информация за номера на превозното средства, категорията му и периода на валидност на електронната винетка, е на собственика или ползвателя. Потребителите трябва внимателно да преглеждат въведената информация, независимо дали от тях или от служител в търговската мрежа, преди да потвърдят плащането. В случай на неправилно декларирани данни се счита, че не е заплатена дължимата винетна такса за съответния автомобил. Корекции в системата не са възможни, уточняват от АПИ. Валидността на електронните винетки , включително и на издадените чрез Агенцията за социално подпомагане, както и на тези на пререгистрирани автомобили, може да бъде проверена на сайта www.bgtoll.bg.", "date": "2020.01.16", "title": "15 млн. похарчени за винетки от началото на 2020"}
{"url": "https://standartnews.com/biznes/kakvo-uspya-da-izklinchi-trmp-ot-sdelkata-s-kitay-412015.html", "text": "Американският президент Доналд Тръмп и китайският вицепремиер Лю Хъ подписаха в сряда в Белия дом \"първата фаза\" от двустранната търговска сделка. Сделката включва отмяна или намаляване на част от американските мита върху вноса на китайски стоки в замяна на ангажименти от страна на Пекин да започнат да купуват повече американски селскостопански, енергийни и промишлени стоки, като Китай ще трябва и да адресира някои от оплакванията на Вашингтон относно местните практики по отношение на интелектуалната собственост. Според подписаната временна сделка Китай се съгласи да увели покупките на американски стоки, продукти и услуги през следващите две години с поне 200 млрд. долара спрямо взетата за база 2017 година (преди да започне двустранната търговска вода), когато Пекин закупи стоки от САЩ за 130 млрд. долара и американски услуги за 56 млрд. долара. В текста на споразумението се казва, че Китай се ангажира да закупи в рамките на следващите две години допълнителни промишлени стоки, произведени в САЩ, на стойност 77,7 млрд. долара (спрямо 2017-а година), като увеличението през 2020-година ще бъде с 32,9 млрд. долара, а през 2021-а - с 44,8 млрд. долара. Пекин също така ще закупи допълнително от САЩ енергийни продукти (под формата на петрол и на други продукти от американските рафинерии) на стойност поне 52,4 млрд. долара спрямо базата от 2017-а година на стойност 91, млрд. долара, като през настоящата година увеличението ще бъде с 18,5 млрд. долара, а през 2021-а година - с 33,9 млрд. долара. Китай се ангажира да закупи и допълнителни услуги от американски компании за 37,6 млрд. долара в рамките на двегодишен период, като през 2020-а те ще бъдат с 12,8 млрд. долара повече от нивото през 2017-а година, а през следващата година - с 25,1 млрд. долара повече. Азиатската държава \"трябва да осигури\" допълнителни покупки и на американски селскостопански продукти с 32 млрд. долара, като през 2020-а обемът на тези покупки трябва да бъде увеличен с 12,5 млрд. долара спрямо базовата 2017-а година, а догодина - с 19,5 млрд. долара повече. В замяна на тези ангажименти САЩ ще намалят наполовина размера на митата, наложени на 1-ви септември 2019 година върху вноса на китайски стоки на стойност 120 млрд. долара, като новите мита ще бъдат от 7,5%. Отменя се за неопределено време и планираното от Вашингтон въвеждане на мита на 15-и декември 2019-а година върху внос за близо 160 млрд. долара на китайски стоки като мобилни телефони, лаптопи, играчи и дрехи. От своя страна Китай също отменя ответни мита за американски стоки, включително тарифи от 25% върху вноса на американски автомобили. Остават обаче в сила високите мита на САЩ от 25% върху вноса на китайски индустриални стоки и компоненти, използвани от американските производители, на стойност от 250 млрд. долара, както и ответните наказателни тарифи на Пекин за американски стоки на стойност 100 млрд. долара. Подписната сделка включва по-силна китайска правна защита на патенти, търговски марки, авторски права, включително подобрени наказателни и граждански процедури за борба с онлайн нарушения, пиратски и фалшиви стоки. Сделката съдържа ангажименти на Китай да спази предишните обещания за премахване на всякакъв натиск върху чуждестранните компании да прехвърлят свои технологии на китайски фирми като условие за достъп до китайския пазар, лицензиране или административно одобрение и да премахне всички предимства на правителството за такива трансфери. Пекин също така се съгласи да се въздържа от пряка подкрепа на изходящи инвестиции, насочени към придобиване на чуждестранни технологии, за да изпълни своите индустриални планове - транзакции, които вече са ограничени от по-затегнатите прегледи на сигурност в рамките на САЩ. Двустранното валутно споразумение съдържа обещание от страна на Китай да се въздържат от конкурентни валутни девалвации и да не използва обмените курсове за постигане на търговско предимство. Пекин спазва, поне на хартия, подобен ангажимент от години като част от общите ангажименти в рамките на страните от Г-20. Като част от сделката Китай се съгласи с \"изпълними ангажименти да се въздържа от конкурентна девалвация“ и се съгласи да публикува съответните данни за валутните курсове и външните търговски баланси. Сделката включва механизъм за прилагане на споразумението, при който САЩ могат отново да въведат наказателни тарифи при неизпълнение на поетите ангажименти. Американските официални представители заявиха, че подписаното споразумение включва подобрен достъп до китайския пазар на финансови услуги за американски компании, включително в банковото дело, застраховането, търговията с ценни книжа и услуги, свързани с определяне на кредитен рейтинг. Всички това има за цел да адресира редица дългогодишни жалби в САЩ по отношение на инвестиционните пречки във финансовия сектор в Китай, включително ограниченията на чуждестранния капитал и дискриминационните регулаторни изисквания. Китай, който от години обещава да отвори сектора си за финансови услуги за по-голяма чуждестранна конкуренция, заяви, че сделката ще засили вноса на финансови услуги от САЩ. Съединените щати и Китай ще разрешават различията си по отношение на начина, по който се осъществява самата сделка чрез двустранни консултации, като се започне от работното ниво и се стигне до длъжностни лица от най-високо ниво. Ако тези консултации не разрешат възникналите спорове, ще последва процес за налагане на нови тарифи или на други санкции. Жалбите ще бъдат разгледани чрез поредица от консултации за приблизително 90-дневен период, преди да могат да бъдат налагани наказателни санкции. САЩ ще могат да налагат допълнителни тарифи пропорционално на щетите, причинени от всяко неспазване на постигната сделка. Ако обаче Китай не е съгласен с изпълнението на споразумението от страна на САЩ, няма да има право да начислява ответни тарифи, като единствено ще може да развали споразумението и да го напусне. Във връзка със спазване на сделката ще има и редовни търговски консултации, месечни срещи на работно ниво, тримесечни срещи на заместник-министерско ниво и полугодишни конференции на ниво министри.", "date": "2020.01.16", "title": "Какво успя да изклинчи Тръмп от сделката с Китай"}
{"url": "https://standartnews.com/biznes/biznest-zashchiti-stomana-412002.html", "text": "Доброто име на „Стомана Индъстри“ АД е важно за България, производителят ще дава поминък на хиляди семейства и след решаването на водната криза в Перник. Това обяви в специална декларация Асоциацията на организациите на българските работодатели. КРИБ, АИКБ, БСК и БТПП излязоха със специална позиция срещу произволно говорене, което посяга на доброто име на крупен инвеститор.  „Стомана Индъстри“ АД е изряден данъкоплатец със 700-800 млн. лв. приходи годишно. Предприятието дава препитание на 1500 работници и семействата им, работи с над 500 фирми доставчици и 85% от износа на продукцията му е за конкурентния европейски пазар, припомнят най-големите работодатели у нас. И заявяват: “ Чест прави на ръководството на „Стомана Индъстри“ АД, че съдейства изцяло на държавните и местни власти за решаване на водната кризата в областта“. Искаме цялостен подход от държавата, за да не се окаже утре, че друг представител на бизнеса е виновен за следваща водна криза, настояват КРИБ, АИКБ, БСК и БТПП.  ", "date": "2020.01.16", "title": "Бизнесът защити „Стомана“"}
{"url": "https://standartnews.com/biznes/krib-predsedatelstva-aobr-do-kraya-na-godinata-412023.html", "text": "Конфедерацията на работодателите и индустриалците в България (КРИБ) пое ротационното председателство на Асоциацията на организациите на българските работодатели (АОБР) за 2020 г. от Българската търговско-промишлена палата. АОБР обединява национално представителните работодателски организации АИКБ, БСК, БТПП и КРИБ, съобщиха от КРИБ. В съответствие с установената ротация председателят на БТПП Цветан Симеонов предаде председателството на АОБР за 2020 г. на изпълнителния директор и член на УС на КРИБ Евгений Иванов, упълномощен за целта от председателя на КРИБ Кирил Домусчиев. За отчетния период АОБР е изработила и представила пред съответните компетентни институции 63 позиции в защита интересите на бизнеса, фокусирани най-вече в представителството й в различни държавни или международни органи и по въпроси от енергетиката и финансовата сфера. Подготвените 14 становища на тема енергетика са пряко свързани с необходимостта от реформи в сектора и са в синхрон с приоритетите на АОБР. По финансовите въпроси позициите на АОБР касаят най-вече присъединяването на България в еврозоната, както и становища по законодателството в областта. В социалната сфера асоциацията има общо 6 становища, основно свързани с най-големите пречки пред бизнеса – липсата на кадри и мерки за облекчаване на вноса на работна сила, необходимостта от прозрачен механизъм за определяне на минималната работна заплата, изплащането на първите 3 дни болнични. Това бе отчетено от досегашния ротационен председател на АОБР – Българската търговско-промишлена палата. В заседанието на АОБР, проведено на 14.01.2020 г., участваха Васил Велев - председател на АИКБ, Радосвет Радев - председател на БСК, Цветан Симеонов - председател на БТПП, Евгений Иванов - изпълнителен директор на КРИБ и експерти от съответните организации. Участниците в заседанието обсъдиха текущи въпроси, сред които финализиране на националното тристранното споразумение за развитие на националния социален диалог и колективно трудово договаряне, проблемите в сектор енергетика, необходимостта от облекчаване на вноса на работна сила, както и предстоящи съвместни акции и през годината.", "date": "2020.01.16", "title": "КРИБ председателства АОБР до края на годината"}
{"url": "https://standartnews.com/biznes/global-finance-obb-pak-e-nay-dobra-banka-za-trgovsko-finansirane-412016.html", "text": "Обединена българска банка (ОББ) е отличена от престижното финансово издание Global Finance за най-добра банка в областта „Търговско финансиране“ в България за втора поредна година. Наградата бе официално връчена на 15 януари 2020 г., по време на BAFT Global Annual Meeting – Europe във Франкфурт, Германия, когато бяха раздадени двадесетите поред годишни награди World’s Best Trade Finance and Supply Chain Finance Providers 2020. Те  отличават най-добрите банки в областта на търговското финансиране от 97 страни по света. Проучването на Global Finance определи за лидери за търговско финансиране и банките от KBC Груп в Белгия, Чехия, Унгария и Словакия. „За мен е чест, че за втора поредна година печелим първото място за България в проучването на Global Finance. Наградата е доказателство за устойчивата ни ангажираност да удовлетворяваме максимално нуждите на клиентите ни в международното им бизнес развитие. Високата компетентност на екипа на Търговско финансиране в ОББ гарантира най-високо ниво на обслужване именно в годините на динамични промени за банката и сектора като цяло. Тази традиция за нас също е ангажимент да продължим да подобряваме и надграждаме продуктите и услугите и да запазим лидерската си позиция“, коментира Петър Андронов, главен изпълнителен директор на ОББ. Класацията на Global Finance се съставя от редакторския борд и наградите са стандарт за върхови постижения във финансовата индустрия, а лауреатите им се определят според обективни и субективни критерии. Обективните са: обем на трансакциите, обхват на глобалното покритие, доходност, обслужване на клиенти, конкурентно ценообразуване, иновации и т.н. Субективните критерии включват мнението на отраслови анализатори, рейтингови агенции, корпоративни мениджъри, технологични експерти, клиенти и контрагенти от индустрията. Списание Global Finance е основано през 1987 г. със седалище в Ню Йорк и има над 50 000 абоната и читатели в 186 страни. Аудиторията на Global Finance включва висши корпоративни и финансови служители, отговорни за вземане на инвестиционни и стратегически решения в мултинационални дружества и финансови институции. В продължение на 33 години списанието избира лидерите сред банките и други доставчици на финансови услуги.", "date": "2020.01.16", "title": "Global Finance: ОББ пак е най-добра банка за търговско финансиране"}
{"url": "https://standartnews.com/biznes/lchezar-borisov-treti-es-sme-po-finansova-stabilnost-412024.html", "text": "Страната ни може да бъде давана за пример в Европа по икономически показатели и в областта на корпоративното управление. Това отбеляза заместник-министърът на икономиката Лъчезар Борисов по време на среща с представители на Организацията за икономическо сътрудничество и развитие (ОИСР). „Ние доказахме, че можем да бъдем лидер по макроикономически растеж като следващите години залагаме той да е в рамките на 3,1%\", посочи заместник-министърът. Лъчезар Борисов се похвали, че България се е оказала и фактор по отношение на кредитния рейтинг, където в региона сме тотален лидер. Заместник-министърът посочи сме за пример в ЕС и по отношение на фактора „държавен дълг съотнесен към Брутен вътрешен продукт“. „България е на трето място по финансова стабилност“, каза още Борисов. Този показател е изключително важен за присъединяването ни към Европейския валутен механизъм ERM II и Банковия съюз. „С работата си доказахме, че в едни изключително кратки срокове можем да преодолеем и тази тема за финансовата стабилност. Всички бяха изненадани как институциите може да свършат тази работа за 9 месеца“, допълва Борисов. В началото на декември 2019 г. агенция Standard & Poor's даде най-високия кредитен рейтинг на България на Балканите. В друг доклад пък агенцията повиши рейтинга и на София спрямо столиците в региона. Международната рейтингова агенция повиши дългосрочния кредитен рейтинг на София от 'BBB- на 'BBB с положителна перспектива. Според анализаторите от S&P Global Ratings, след преминалите местни избори в управлението на града има приемственост, което ще осигури по-нататъшната финансова стабилност и поддържаната висока ликвидност. Агенцията очаква Столична община да продължи да осигурява високото ниво на собствени приходи, както досега.", "date": "2020.01.16", "title": "Л. Борисов: Трети в ЕС сме по финансова стабилност"}
{"url": "https://standartnews.com/biznes/bbr-vkarva-ogromni-sredstva-v-ekologichni-proekti-412027.html", "text": "Българската банка за развитие (ББР) планира да инвестира най-малко 15% от своя кредитен портфейл в проекти на енергоспестяващата икономика и еко иновации, съобщи главният изпълнителен директор на банката Стоян Мавродиев. Това стана във втория ден от Годишния икономически форум за Централна и Източна Европа, който се провежда във Виена. Мавродиев участва в дискусия, посветена на изграждането на устойчива икономика на ЕС. Безспорен успех на ББР бе пилотната Национална програма за енергийна ефективност на многофамилни жилищни сгради, посочи Мавродиев. Благодарение на програмата бяха реновирани 2 021 сгради в страната, което ще допринесе за значително намаляване на въглеродните емисии – с близо 309 хил. тона годишно. През следващите три години банката ще постави фокус върху „зелените“ инвестиции, като ще подкрепя проекти за производството на чиста енергия от възобновяеми източници, декарбонизация, екологични иновации, зелена общинска инфраструктура и устойчиво земеделие. „Българската банка за развитие ще подпомага още по-активно бизнеса в тази посока“, заяви Стоян Мавродиев по време на форума във Виена. По думите му, в очакване на новите европейски регулации компаниите трябва да получат най-добрия шанс да се адаптират. „ББР ще подкрепи тези, които намаляват въглеродния си отпечатък и са еко ориентирани“, допълни Мавродиев. За да сподели риска от несигурна възвръщаемост, банката планира да предложи гаранции и инструменти за споделяне на риска, както и дългосрочен заемен ресурс на компании в сектора. Стоян Мавродиев поясни, че банките за развитие в Европа ще имат ключова роля в зелената инвестиционна програма на Европейската комисия, ЕИБ и националните правителства. За стимулиране на екологичното развитие на икономиката и енергетиката ще бъдат направени и промени в националните законодателства. По време на форума ББР организира и специален уъркшоп, посветен на инвестициите в България, под надслов „Invest in Bulgaria – expand In Europe”. Семинарът представи инвестиционната среда в страната, приоритетите за развитие на устойчиво финансиране и възможностите за бъдещ растеж и интеграция в региона.", "date": "2020.01.16", "title": "ББР вкарва огромни средства в екологични проекти"}
{"url": "https://standartnews.com/kultura/vezhdi-s-ideya-za-yubileyno-izdanie-na-pod-igoto-411996.html", "text": "Председателят на парламентарната Комисия по културата и медиите Вежди Рашидов предлага през 2020 година, когато се навършват 170 години от рождението на патриарха на българската литература Иван Вазов, да се отпечата юбилейно издание на романа „Под игото”. Той споделя своята инициатива в писмо до ръководството на Съюза на българските писатели. Ето какво пише г-н Рашидов в писмото си: Вярвам,  че Съюзът на българските писатели ще подкрепи идеята като  израз на дълбоко признание към великото дело на един изключитилен писател. Убеден съм също така, че ще се намерят и спомоществователи за благородната кауза. Романът „Под игото” е не само  еталон в българската литература, но и отдавна се е превърнал в световна класика». Председателят на Съюза на българските писатели Боян Ангелов приветства инициативата на Вежди Рашидов. Както е известно, Иван Вазов е бил почетен председател на писателския съюз и в архива и до днес се пазят протоколите от избирането му на този пост.  ", "date": "2020.01.16", "title": "Вежди с идея за юбилейно издание на \"Под игото\""}
{"url": "https://standartnews.com/biznes/bansko-vpechatli-avstriyski-spetsialisti-v-zimniya-turizm-412039.html", "text": "Ски курорт №1 Банско бе посетен днес от 28 австрийци, които са представители на общини, зимни курорти и компании, които произвеждат и оперират с лифтови съоръжения. Сред тях е и кмета на Серфаус (Тирол, Австрия) маг. Паул Грайтер, а организатор е маг. Арнолд Оберахер. Групата, в която има ръководни кадри на няколко курорта около Ишгл, провежда такива пътувания всяка година в различна държава, като миналата година са били в Швеция. Гостите останаха много доволни от посещението си в Банско и ски зоната под връх Тодорка. Те нощуваха в Кемпински Гранд Арена Банско и имаха възможност да опитат елитната кухня на ресторант Етно, както и ВИП Рум (VIP Room) на Бъдеришка поляна. Въпреки сравнително сухата зима, те останаха много приятно изненадани от състоянието на пистите в курорта. Гостите бяха впечатлени от това, че Банско от две години е еко-курорт (Eco Friendly Resort) и в заведенията в ски зоната не се ползват продукти, произведени от пластмаса за еднократна употреба.   Преди да отпътуват за Боровец, гостите от Австрия благодариха на домакините си за топлото посрещане и се снимаха на фона на писта \"Марк Жирардели\", на която от 24 до 26 януари, 2020 ще се проведат стартовете за жени за Световната купа по ски.  ", "date": "2020.01.16", "title": "Австрийци възхитени от Банско"}
{"url": "https://standartnews.com/kultura/prof-georgi-yankov-stana-rektor-na-khudozhestvenata-akademiya-411965.html", "text": "Националната художествена академия има нов ректор - преподавателят от катедра „Плакат и визуална комуникация“ проф. Георги Янков, предаде БНР. Той спечели поста в конкуренция с други двама преподаватели от академията - проф. Божидар Бончев от катедра „Керамика\" и доц. Бойка Доневска от катедра „Изкуствознание“. Проф. Янков ще управлява висшето училище до януари 2024 година. Миналия месец проф. Николай Драчев подаде оставка като ректор на НХА. Оттеглянето му бе предшествано от проблеми със заплатите на работещите в учебното заведение и със стипендиите на студентите. Снимка: Лина Главинова/chernomorie-bg.com", "date": "2020.01.16", "title": "Проф. Янков оглави Художествената академия"}
