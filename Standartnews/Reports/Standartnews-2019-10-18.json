{"url": "https://standartnews.com/biznes/banker-obyasni-zashcho-mladite-ne-spestyavat-404235.html", "text": "Трайни негативни ефекти върху домакинствата и бизнеса носи политиката на Европейската централна банка, която от години държи основния лихвен процент в отрицателна територия. Хората имат понижена склонност към спестяване, а бизнесът - намалено желание за инвестиране. Това заяви подуправителят на Българската народна банка Калин Христов по време откриването на четвъртата годишна конференция The Next Big Thing, организирана от Bloomberg TV Bulgaria. Според него културните ефекти от отрицателните лихвени проценти се отразяват негативно на младите, защото докато възрастните увеличават спестяванията си в тази среда, за да имат повече разполагаеми средства след като излязат от пазара на труда, то при младежите се наблюдава силен стимул да разходват всички средства и дори да задлъжняват, защото кредитирането в съвременната икономическа конюнктура е изключително евтино. Имаме културно формирани хора, според които не трябва да се спестява, каза още Христов и добави: Трябва да съзнаваме, че политики, които уж ни полагат временно да излезем, имат дългосрочни културни ефекти. Според подуправителят провеждането на тази парична политика е следствие на Голямата рецесия от 2008 г., но крайният резултат от нея е развързване на ръцете на политиците за увеличено харчене. Тъй като българският лев е обвързан с еврото, политиките на Европейската централна банка дават пряко отражение и върху местния финансов сектор, обясни подуправителят на БНБ. Това е причината за надуване на балони в българското стопанство, добави той. Никой вече не диференцира риска в цената на кредита, което означава потенциален риск\", каза Христов. Това е зомбификация на икономиката, защото всеки получава дълг, обясни банкерът.  ", "date": "2019.10.17", "title": "Банкер обясни защо младите не спестяват"}
{"url": "https://standartnews.com/biznes/udostoverenie-za-zelena-energiya-vrchi-energo-pro-404202.html", "text": "Енергия, изцяло произведена по екологично чист начин използват клиенти на ЕНЕРГО-ПРО Енергийни Услуги с отношение към опазване на околната среда. Сред тях е Европейски Търговски Център ЕООД (ЕТС), един от най-големите офис комплекси в България, част от многофункционален сграден комплекс, включващ офис сгради от най-висок клас и търговски център The Mall на бул. Цариградско шосе в град София. Зелената идея е залегнала още при изграждането на офис сградите в ЕТС, когато са поставени енергийно ефективни фасади и са използвани високотехнологични решения, понижаващи енергийните разходи. Грижата за запазването на природните ресурси е сред приоритетите също и на компанията-търговец на електроенергия, която успешно партнира на българския бизнес, с богато портфолио от способи за осъществяване на проекти в сферата на енергийната ефективност. Удостоверението за зелена енергия бе връчено в началото на октомври на г-н Максим Попов, управител на Европейски Търговски Център ЕООД, от Боян Кършаков, управител на ЕНЕРГО-ПРО Енергийни Услуги. Компанията издава удостоверения в уверение на това, че 100% от продадената електроенергия за всички офис сгради на ЕТС е произведена изцяло от възобновяеми източници. Всяко удостоверение за зелена енергия има уникален номер, определен срок на валидност и се води в публичен регистър на интернет страницата на ЕНЕРГО-ПРО Енергийни Услуги. Документът се базира на Гаранции за произход, издадени от Агенция за устойчиво енергийно развитие, които се прехвърлят на името на клиента в регистъра на Агенцията.", "date": "2019.10.17", "title": "Удостоверение за зелена енергия връчи ЕНЕРГО-ПРО"}
{"url": "https://standartnews.com/biznes/do-6-mesetsa-shche-zaraboti-izgoreliyat-tsekh-v-dunarit-404191.html", "text": "Две седмици след пожара във военния завод \"Дунарит\" край Русе, производството в изгорелия цех с тротил не е подновено. Това застрашава предприятието от неустойки по сключените договори, съобщава БНТ. Все още не е взето окончателно решение дали пострадалата от пожара сграда ще бъде ремонтирана, или на нейно място ще бъде изградена нова. От ръководството обясниха, че ще се консултират със строителни специалисти. И в двата случая очакванията са дейността там да започне до 6 месеца. Огледите на мястото на инцидента са приключили. Според работната хипотеза пожарът не е умишлен, но не се изключва искрите, причинили запалването, да се дължат на човешка грешка.", "date": "2019.10.17", "title": "До 6 месеца ще заработи изгорелият цех в \"Дунарит\""}
{"url": "https://standartnews.com/biznes/ima-opasnost-ot-mashchabna-trgovska-voyna-sashch-es-404182.html", "text": "Шефът на Бундесбанк Йенс Вайдман заяви, че нарастващото търговско напрежение по света има потенциал да забави значително икономическия растеж, като в същото време изрази продължаващата си загриженост по отношение на стимулиращите мерки, предприемани от Европейската централна банка. \"Мащабна търговска война между Съединените щати и Европейския съюз може да струва скъпо и на двете страни\", посочи Вайдман в своя реч в Ню Йорк пред Съвета по външни отношения, съобщи \"Уолстрийт джърнъл\". \"Потенциалните неблагоприятни ефекти могат да бъдат значително по-големи, отколкото в случая с настоящите търговски спорове с Китай\", като дори там нещата изглеждат \"обезпокоителни\". Йенс Вайдман отбеляза, че в сегашният спор Китай-САЩ \"мерките, които вече бяха възприети, могат да намалят производството на двете страни с повече от половин процент в средносрочен план, докато световната търговия ще се сви с 1,5 на сто\". Според шефа на Бундесбанк, тези, които смятат, че тарифите могат да донесат нещо положително, както смята администрацията на Доналд Тръмп, грешат. \"Привържениците вярват, че по-високите мита могат да решат няколко проблема наведнъж. Те твърдят, че повишаването на тарифите може да намали дефицита по текущата сметка, да защити работните места и дори да направи хората да живеят по-добре\", каза той. Това убеждение обаче е погрешно, добави Вайдман, защото \"тарифите повишават цените на внасяните стоки и това отслабва покупателната способност на потребителите\". Йенс Вайдман също така изрази загриженост относно стремежа на Европейската централна банка да стимулира икономиката на еврозоната - най-вече чрез подновеното закупуване на еврооблигации. Той каза, че за разлика от Федералния резерв на САЩ, ЕЦБ трябва да купува държавен дълг от страни с различни местни икономики, фискални политики и нива на кредитен риск. Той се притеснява, че покупките на дългови книжа потискат пазарните сигнали за здравето на пазарите на облигации на отделните държави-членки на еврозоната. Шефът на Бундесбанк заяви, че ЕЦБ не се нуждае от допълнителни усилия за стимулиране, ако сметне за необходимо. Но той допълни, че тръгването по този път ще повдигне сложни въпроси за разходите и ползите. Вайдман коментира също така и отрицателните доходи, наблюдавани по отношение на германския държавен дълг и приписвани на комбинация от фактори, включително на структурните промени в икономиката, които доведоха до по-ниско общо ниво на лихвите, както и влиянието на покупките от централната банка върху дългосрочния държавен дълг. Германският централен банкер смята, че не е време да се изостави идеята, че ниската безработица може да повиши инфлацията с течение на времето. \"Всъщност, увеличение с 1% на разходите за заплати в крайна сметка ще увеличи потребителските цени с около 0,3%\", посочи той. Това обаче е бавен процес, каза Вайдман, но той добави, че \"бавното засилване на инфлацията всъщност не трябва да бъде считано като изненада\".", "date": "2019.10.17", "title": "Мащабна търговска война заплашва САЩ и ЕС"}
{"url": "https://standartnews.com/svyat/germaniya-vdiga-drastichno-taksite-za-samoletni-bileti-404236.html", "text": "Германското правителство одобри снощи проектозакон, предвиждащ увеличение на таксите за самолетните билети, съобщава в. \"Фигаро\" . Текстът, който предстои да бъде представен пред Бундестага (долната камара на парламента), предвижда увеличаване на таксите със 74 процента за вътрешните и европейските полети и с 41 процента при полетите на далечни разстояния. Това представлява такси от 13 евро за вътрешните и европейските полети, 33 евро за полетите на средни разстояния и около 60 евро за дългите полети, допълва БТА. Проектозаконът бе приет на основата на плана за борба с климатичните промени, представен от канцлера Ангела Меркел през септември в отговор на масовите демонстрации в защита на климата в големите германски градове. Позовавайки се на младата шведска екоактивистка Грета Тунберг, канцлерът обеща мащабни мерки за намаляване на парниковите емисии с 55 процента през 2030 година спрямо 1990 година. Целта е много амбициозна за Германия, която изостава в тази област, отбелязва \"Фигаро\". Проектът включва преразглеждане на таксите за силно замърсяващия авиационен сектор. Климатичният план на стойност 100 милиарда евро не може да се осъществи без финансови постъпления. По изчисления на германското правителство само от таксата върху самолетните билети ще се осигурят допълнителни постъпления от 740 милиона евро годишно от 2020 година. Тези приходи би трябвало да позволят да се компенсират отчасти данъчните намаления за железопътния сектор. Целта е секторът да стане по-конкурентоспособен чрез намаляване на таксите от 19 до 7 процента при влаковете на дълги разстояния. Климатичният план на германското правителство предвижда да бъдат предоставени 20 милиарда евро на жп дружеството Дойче бан (Deutsche Bahn) до 2030 година. Страните, които облагат с най-големи такси самолетните билети са Великобритания (14 евро за полетите на къси дистанции и 86 евро за далечните полети) и Швеция (съответно 6 и 40 евро). Общо шест европейски страни, сред които Австрия, Италия и Норвегия, са въвели такова облагане. Франция също планира да наложи екотакса за самолетните билети.", "date": "2019.10.17", "title": "Германия вдига драстично таксите за самолетни билети"}
{"url": "https://standartnews.com/svyat/spryakha-nay-golyamata-pedofilska-onlayn-platforma-404234.html", "text": "337 души от 38 държави бяха арестувани по подозрение, че са използвали Welcome to Video. Това е една от най-големите онлайн платформи за педофилско съдържание в даркнет, съобщи Министерството на правосъдието на САЩ. 23 деца в САЩ, Испания и Великобритания са били спасени от \"продължаващите сексуални експлоатации\", пише германският вестник \"Билд\". Американски съд описва платформата като детска площадка за педофили, извратени и престъпници. Предполагаемият оператор на сайта е само на 23 години - Джонг Лу Сън и е с 9 обвинения от американското правосъдие. Той вече е бил осъден в Южна Корея и там е бил в затвора. Предстоят още разследвания и задържания на замесени в случаите с педофили. Платформата Welcome to Video е работела с помощта на анонимни биткойн плащания още от март 2018 година. Разследващите установиха около осем терабайта данни, включително около 250 000 детски порнографски видеоклипове. Те са съдържали сексуални посегателства на деца и скоро родени бебета. Според разследващите почти половината от снимките и видеоклиповете никога досега не са се появявали в интернет. Желаещите да ги гледат трябвало да плащат чрез криптовалути годишен абонамент в размер на около 300 долара. Имало даже инструкция: \"Не качвайте порно с възрастни\". Платформата имаше регистрирани около един милион биткойн адреси. Това предполага, че може да е имало до милион потребители. Във връзка с въпросния сайт във Великобритания са арестувани педофилите Матю Фолдър и Кайл Фокс, които са с присъди за по повече от 20 години затвор. Съвместната операция на американските, британските и корейските правоохранителни органи срещу сайта е започнала през 2017 г. след разследването на Острова срещу геофизика д-р Матю Фалдър, който в момента изтърпява 25-годишна присъда за педофилия. Новото в случая е, че сайтът е бил локализиран в Южна Корея чрез проследяване на транзакции със смятаната за непроследима виртуална валута биткойн. Така още през миналата година полицията е стигнала до 23-годишния Йонг Ву Сон, за който се смята, че е администрирал сайта. Зад решетките са потребители от САЩ, Великобритания, Ирландия, Южна Корея, Германия, Испания, Саудитска Арабия, ОАЕ, Чехия, Канада и др. Към момента няма данни за българско участие както в престъпната схема, така и в консумацията на видеата.", "date": "2019.10.17", "title": "Спряха най-голямата педофилска онлайн платформа"}
{"url": "https://standartnews.com/svyat/uilyam-i-keyt-posetikha-edna-ot-nay-golemite-dzhamii-v-pakistan-404233.html", "text": "Херцозите на Кеймбридж Уилям и Кейт посетиха една от най-големите джамии в Пакистан - \"Бадшахи\", в Оградения град-крепост Коулун в Лахор, Пакистан. Те пристигнаха в Лахор, столицата на провинцията Пенджаб и втория най-голям град в страната. \r\n \r\nКакто се изисква, двамата бяха боси вътре в храма, а Кейт покри косата си. \r\n \r\nПо-рано Уилям и Катрин се присъединиха към представители на местната власт в Лахор, където играха крикет. Посетиха и онкологична болница, която майка му, принцеса Даяна е посетила година преди смъртта си. \r\n \r\nПравителството на Пакистан се надява, че 4-дневното посещение на кралската двойка – от 14 до 18 октомври, ще подобри имиджа на страната като туристическа и бизнес дестинация. Принцът и съпругата му, които често носят традиционни пакистански носии от местни дизайнери по време на визитата си, изтъкнаха ролята на образованието и последствията от климатичните промени в страната.", "date": "2019.10.17", "title": "Уилям и Кейт посетиха една от най-големите джамии в Пакистан"}
{"url": "https://standartnews.com/svyat/ankara-uvelichava-razkhodite-za-otbrana-s-5-mlrd-dolara-404231.html", "text": "\r\nПроектобюджетът на Турция за 2020 г. предвижда увеличаване на разходите за отбрана и сигурност с 5 милиарда долара, съобщава „Хабер Турк”. \r\n \r\nПредлага се през 2020 г. за финансиране на всички структури, свързани с отбраната и сигурността да бъдат предвидени 141 милиарда лири   От бюджета за 2019 г. бяха заделени 18,8 милиарда долара за нуждите на правоприлагащите органи. С помощта на различни административни промени управляващите трябваше да увеличат бюджета на силите за сигурност с 3-4% от първоначално заложената сума. \r\n \r\nУвеличените разходи за отбрана са свързани с военната операция на Турция в Сирия. \r\n \r\nОчаква се общите бюджетни разходи за следващата година да достигнат 186 милиарда долара, а бюджетният дефицит да достигне 23,4 милиарда долара. Анкара ще изразходи 16 % от бюджета си за образование (29, 8 милиарда долара за 2020 г. срещу 19 милиарда долара за 2019 г.) и 31 милиарда долара за здравеопазване (за 2019 г. тези разходи са били 8,2 милиарда долара).    ", "date": "2019.10.17", "title": "Анкара увеличава разходите за отбрана с 5 млрд. долара"}
{"url": "https://standartnews.com/svyat/us-diplomati-zadrzhani-do-radioaktivna-voenna-zona-v-rusiya-404239.html", "text": "Трима американски дипломати са били задържани от руските власти в непосредствена близост до мястото, на което преди около два месеца неофициално се смята, че се взриви едно от супероръжията на Путин - ядрената ракета \"Буревестник\", съобщава в. \"Гардиън\". В средата на август тази година, около града със специален пропусквателен режим - Северодвинск, бяха засечени нива на радиацията 16 пъти надвишаващи нормалните такива. Именно до него се намира тестов полигон за секретни оръжия. Първоначално Кремъл отричаше инцидента, но по-късно Москва призна, че тест на ядрената ракета \"Буревестник\" е завършил с взрив. Заловените американски дипломати са тръгнали от различни начални точки, като са посочили Архангелск като своя крайна дестинация. Групата обаче заедно е влязла в Северодвинск, след което най-вероятно е посетила района около тестовия полигон без да има разрешение за това. Дипломатите са били арестувани в 6 часа вечерта местно време в Северодвинск. \"Очевидно са се изгубили. Готови сме да предоставим карти на Русия на посолството на САЩ у нас\", коментират от руското външно министерство. Дипломатите са били идентифицирани като военни аташета и могат да понесат административни наказания, тъй като са проникнали във военна зона със забранен достъп. \"Съединените щати определиха, че експлозията в близост до Северодвинск е резултат от ядрена реакция, възникнала по време на изваждането на руска ядрена ракета, загубена във водите на северното Бяло море по време на тестове през 2017 година\", заяви дипломатът Томас Ди Нано по време на реч в ООН. САЩ проявяват голям интерес към \"Буревестник\", тъй като ракетата е една от разкритите от Путин супероръжия. Тя се задвижва от малък ядрен реактор и на практика има неограничен обсег, като може да лети с дни на ниска треактория във въздуха. Това прави \"Буревестник\" неуловим за вражеските радари и способен да извършва изненадващи атаки. Непосредствено след ядрения инцидент до Северодвинск Русия затвори водите на Бяло море за чуждестранни кораби. Невъзможността за събиране на информацията от мястото на аварията или връзка с местни агенти е наложило изпращането на високопоставен американски персонал на терен, коментират руските анализатори.", "date": "2019.10.17", "title": "US дипломати задържани до радиоактивна военна зона в Русия"}
{"url": "https://standartnews.com/svyat/eleni-stavat-zombita-zaradi-bolest-404246.html", "text": "Болест, която на практика превръща диви елени в зомбита, е възможно да зарази и хора. Необичайната новина, която звучи повече като научно-фантастичен сюжет беше потвърдена от Майкъл Остерхолм – директор на скандинавски център по инфекциозни болести, пред \"Индипендънт\". За зомби болест по елените беше съобщено за първи път през февруари тази година. Тя представлява инфекция, която буквално изяжда мозъците на животните и причинява симптоми на зомби, каквото сме свикнали да виждаме само в киното, предаде БТВ. Елените стават агресивни, имат проблеми с ходенето, както и деменция. В по-късен момент те умират. Според експерти тази болест вероятно вече се е прехвърлила и върху хора, които ядат еленско месо. “Възможно е инфекцията да се прехвърли върху хора и въобще да не разберем”, казва Остерхолм. Той дава пример с болестта “луда крава” – около 10 години са били нужни на лекарите да установят, че болестта е прескочила върху хората. Остерхолм подчертава, че следи от болестта остават дори и след термична обработка.", "date": "2019.10.17", "title": "Елени стават зомбита заради болест"}
{"url": "https://standartnews.com/kultura/steysi-kent-pee-v-plovdiv-404187.html", "text": "След големия успех на концерта на американската певица Лиз Райт в Античния театър в Пловдив, програмата Jazz Symphony продължава с забележителната Стейси Кент, която е сред най-големите имена в жанра днес. По покана на операта под тепетата и със съдействието на Plovdiv Jazz Fest, световноизвестната певица ще гостува за първи път в България – на 28 декември от 20 часа в Градския дом на културата „Борис Христов“ тя ще излезе с оркестъра на Опера Пловдив и музикантите, които я придружават в световно ѝ турне. Стейси Кент ще изпълни специална програма, която включва и песни от последния ѝ албум I Know I Dream: Orchestral Sessions (2017). В него тя работи за пръв път със симфоничен оркестър. Наред с новите композиции, в албума звучат джаз стандарти, боса нова и шансони. Той е и продължение на дългогодишното сътрудничество между Стейси Кент, нейния съпруг – британският саксофонист, продуцент, композитор и аранжор Джим Томлинсън, и носителя на Нобелова награда за литература за 2017-а Казуо Ишигуро. Именно работата ѝ с прочутия писател променя посоката на нейната кариера. Още през 2002-а той нарича Стейси Кент „естествен минималист, който печели легион от фенове със своя подход „по-малкото е повече“. Преди близо 15 години Стейси Кент и Джим Томлинсън решават да опитат нещо извън репертоара на Great American Songbook и предлагат на Казуо Ишигуро да работят заедно. Така се стига до първия им съвместен проект – Breakfast on the Morning Tram (2007), който е номиниран за „Грами“ и има платинен статус по продажби. През последните години творческото трио работи активно заедно – Томлинсън пише музиката, а Ишигуро текстовете на песните на Стейси Кент. Стейси Кент завършва сравнително литературознание в Ню Йорк. През 1990 г. се мести да живее в Лондон, където учи музика и остава до днес. През 1997 г. издава първия си албум Close Your Eyes. Нейната естетика е разнообразна и включва джаз, поп и боса новата. Тя пее свободно на английски, френски и португалски език. Въвеждайки ново звучене, Стейси Кент оставя характерен и фин отпечатък върху джаз стандартите.  Певицата е на музикалната сцена над 20 години и има повече от 2 милиона продадени албума. Концертирала е в над 50 държави. Тя печели множество награди, включително Джаз вокалист на годината през 2001-а от Джаз наградите на BBC. През 2009-а получава висшето френско държавно отличие за „значителни заслуги към обогатяването на френското културно наследство“ – Ордена за изкуство и литература.  ", "date": "2019.10.17", "title": "Стейси Кент пее в Пловдив"}
{"url": "https://standartnews.com/kultura/desetki-kinomani-aplodirakha-zavrshchane-404203.html", "text": "Зрители в няколко зали на „Парадайз“ аплодираха премиерните прожекции на „Завръщане“ – новия филм на Ники Илиев. Четвъртата творба на актьора, режисьор, сценарист и продуцент е най-добрата в кариерата му, коментираха зрителите. „Ако ви хареса, пишете в социалните мрежи. Ако не ви хареса, бъдете деликатни“, обърнаха се към публиката Ники Илиев и Башар Рахал, който не само играе в лиричната драма, но е и нейн съпродуцент. Историята е за трима приятели, които се завръщат в Пловдив след 20 години, за да помогнат на четвъртия от детската банда. Но докато това се случва, преоткриват любовните трепети на юношеството. Между шегите, закачките и остроумията – Ники Илиев тук доказва, че много е напреднал в правенето на диалози – стават ясни и доста сериозни неща. Неговият герой пък има стар грях, защото е прелъстил чужда съпруга – тази на братовчед си, който пък, за да му отмъсти, се кани да му отнеме дядовата им къща в Стария Пловдив. Тъкмо тази наследствена интрига е във фокуса на сюжета. Александър Кадиев, Орлин Павлов и Бойко Кръстанов се превъплъщават в аверите, които заедно с Алекс на Ники Илиев трябва отново да станат отбор, за да се преборят за бляновете си. Кадиев е ужасно смешен като тв водещ, който открива, че има 18-годишен син. Кръстанов пък влиза в кожата на лондонски банкер, който открива, че всъщност не иска да се разделя с английската си съпруга. Павлов е пилот, който най-после събира смелост, за да предложи любовта си на момичето от юношеството – красавицата Диляна Попова, която на премиерата беше с умопомрачитилен минижуп, разкриващ перфектните й крака. Самият Стефан Данаилов е дядото, който завещава къщата от внука, който е достоен да я съхрани за бъдещето. Пред камерата са трима ученици на Мастера – Башар Рахал, Александър Кадиев и Евелин Костова. Появяват се и две дами с фамилията Рахал – Клои и Карла – които се справят чудесно. За чест на дъщерята на Башар трябва да се каже, че няма акцент на родния си език, макар че от малка живее в Щатите.  Ники Илиев може да бъде похвален за това, че е наложил динамичен монтаж, че е избрал чудесни локации из целия Пловдив, че актьорите му са напълно адекватни на персонажите, че самият той се е отърсил от театралниченето на снимачната площадка. „Завръщане“ тръгва по кината на България от 18 октомври. ", "date": "2019.10.17", "title": "Десетки киномани аплодираха „Завръщане“"}
{"url": "https://standartnews.com/kultura/mariya-stefanova-s-nova-rolya-v-narodniya-404185.html", "text": "Легендарната актриса Мария Стефанова след по-малко от два месеца ще има трета премиера след завръщането си в Народния театър. Тя отново работи с режисьора Стефан Спасов, който бе „виновникът“ за появата й в академичната трупа след 25-годишна пауза – в хита „Три високи жени“. На 9 и 10 декември на камерната сцена „Апостол Карамитев“ ще бъде премиерата на „Облог“ – най-новата пиеса на носителя на “Пулицър” за драматургия Дейвид Линдзи-Абер. Освен Мария Стефанова („Аскеер 2018“), в централна партия влиза отличната Вяра Табакова. Младоците около тях са Пламен Димов, Ненчо Костов („Аскеер 2019“), София Бобчева („Икар 2018“, „Златен Кукерикон“ 2019) и Стелиан Радев.  “Облог” разказва с много топлина и чувство за хумор историята за трудното съжителство и още по-трудното сближаване на две възрастни дами, принудени да делят обща стая. Аби и Мерилин са толкова различни като луната и слънцето, като тъгата и веселието, като мъката и радостта от живота. Единствено резултатът от един забавен и интригуващ облог между двете може да разреши техния спор. Но докато се стигне до финала, се очертават много изненади и изпитания, в които вземат участие и техните пораснали деца. Това е втората пиеса на Дейвид Линдзи-Абер в Народния театър след „Добри хора“, чиято премиера бе през 2015 година. Фото Божидар Марков", "date": "2019.10.17", "title": "Мария Стефанова с нова роля в Народния"}
{"url": "https://standartnews.com/kultura/rut-koleva-pita-v-kakvo-ni-prevrshchat-sotsialnite-mrezhi-404186.html", "text": "В най-новата си песен “Still As Far” Рут Колева поставя темата за зависимостта от социалните мрежи и за ползването на мобилни телефони по време на шофиране. Колко често си позволяваме да си пишем с други хора, докато сме зад волана? Сближава ли ни или ни раздалечава комуникацията през социални мрежи и мобилни приложения? Сингълът е поредният силен проект на певицата и фигурира в саундтрака на българския късометражен филм “Seen”, който изследва какво се случва с общуването ни в свят на постоянна текстова комуникация. Песента е нова версия на тазгодишния хит на Рут „Хиляди“. Музиката и аранжиментът са на Боян Христов, а английският текст е написан специално за лентата и е дело на Тодор Ковачев, вокалист и композитор на електронната рок група „Innerglow“. “Seen” е авторски проект на режисьорите Петър Бояджиев и Николай Драганов и бързо направи впечатление на нещо качествено, свежо и различно в българското кино, откакто се появи по екраните по-рано тази година. След множество прожекции в България и пет официални селекции на международни фестивали (включително полуфинал на CineFest в Лос Анджелис), филмът продължава да се радва на положителни реакции от публиката. Видеоклипът към “Still As Far”, който дебютира онлайн и в ТВ ефира на 16 октомври, също е направен от режисьорското дуо Бояджиев/Драганов и доразвива темата на техния филм – като поставя въпроса за опасността при текстовата комуникация по време на шофиране. Последната засега прожекция на “Seen” в София ще се състои на 26 октомври от 21:00 в кино G8.", "date": "2019.10.17", "title": "Рут Колева пита в какво ни превръщат социалните мрежи"}
{"url": "https://standartnews.com/svyat/turtsiya-spira-voennata-operatsiya-v-siriya-za-120-chasa-404253.html", "text": "Турция се съгласи да спре военната си операция в Сирия за 120 часа, което да позволи изтегляне на кюрдските сили. Това заяви вицепрезидентът на САЩ Майкъл Пенс след срещата си в Анкара с президента Реджеп Тайип Ердоган, предадоха световните агенции. Пенс уточни, че САЩ ще улеснят изтеглянето на своите съюзници - кюрдските въоръжени формирования, от зоната на турската операция в Сирия. Операция \"Извор на мира\" ще бъде прекратена изцяло след пълното изтегляне (на кюрдските сили), добави вицепрезидентът. Вашингтон и Анкара са се договорили да вървят към споразумение за създаването на зона за сигурност на границата със Сирия. Освен това САЩ няма да въвеждат нови санкции срещу Турция. Пенс заяви, че Вашингтон ще премахне санкциите, наложени срещу Анкара, когато в зоната на действие в Сирия бъде осигурено \"постоянно прекратяване на огъня\". На отделна пресконференция турският външен министър Мевлют Чавушоглу заяви, че преустановяването на турската военна операция \"Извор на мира\" в Северна Сирия не представлява примирие, понеже такова може да бъде сключено сам Това е страхотен ден за цивилизацията. Гордея се със Съединените щати, че стояха до мен по необходимия, макар и нетрадиционен път. Хората се опитват да направят тази \"сделка\" от много години. Милиони животи ще бъдат спасени. Честито на ВСИЧКИ! Това написа американският президент Доналд Тръмп в Туитър. \"Тази сделка не можеше да бъде сключена преди 3 дни. Трябваше \"яка\" любов, за да се осъществи. Страхотно за всички. Гордост на всички!\", написа в друг туит доволният Тръмп. \"Имаме прекратяване на огъня за пет дни\", заяви по-късно във Форт Уърт, Тексас, Тръмп. \"Кюрдите са невероятно щастливи от това решение\", добави той, като изрази особено задоволство, че преговорите в Анкара са постигнали резултат толкова бързо\", добави той. \"Искам да поздравя президента Ердоган, той е мой приятел, и аз се радвам, че при нас не възникнаха проблеми. Той постъпи правилно и аз наистина ценя това\", отбеляза американският държавен глава. Турски медии информират, че срещата между турския президент Реджеп Тайип Ердоган и американския президент днес в Анкара е преминала в напрегната атмосфера, предаде за БТА Нахиде Дениз. По лицата и на двамата, които изглеждат напрегнати на снимките, личи, че разговорът е преминал в напрегната обстановка. Очите на целия свят са обърнати към тази среща, посочва \"Хаберлер\" в публикация, илюстрирана със снимки от срещата в президентския дворец Бештепе. На една от снимките се вижда, че помощникът на Ердоган - Фуат Октай, участва в разговорите между Ердоган и Пенс. Посещението на американската делегация начело с вицепрезидента е на фона на напрежението по оста Анкара-Вашингтон във връзка с операцията на турската армия в Североизточна Сирия, която САЩ не одобряват, както и решението на Вашингтон за налагане на санкции на Турция, коментира \"Хаберлер\". Срещата е започнала с 30 минути закъснение. Обсъдени са били последващите стъпки, които Турция възнамерява да предприеме в рамките на операцията на турската армия, плановете за създаването на зона за сигурност. Смята се, че решението на Вашингтон да наложи санкции на Анкара е конкретният повод за напрегнатата среща Ердоган-Пенс. Вчера съветникът на американския президент за националната сигурност Робърт О'Брайън и специалният пратеник на САЩ за Сирия Джеймс Джефри са разговаряли с турския президентски говорител Ибрахим Калън. Американските представители отново са предложили да бъдат посредници между Турция и кюрдските Сили за защита на народа. Анкара категорично отхвърля всякакви предложения на САЩ да посредничат в евентуални преговори с кюрдските сили. За 13 ноември е планирана среща във Вашингтон между американския президент Доналд Тръмп и Реджеп Тайип Ердоган. На 22 октомври Ердоган ще се срещне с руския президент Владимир Путин в Сочи. Ние (Турция и САЩ) се съгласихме да съберем тежките оръжия от ОНС, да унищожим техните позиции и укрепления, добави Чавушоглу.", "date": "2019.10.17", "title": "Турция спира военната операция в Сирия за 120 часа"}
{"url": "https://standartnews.com/regionalni/svetogorski-monakh-iznasya-beseda-na-denya-na-grada-v-pernik-404196.html", "text": "Беседа на тема \"Да познаем Бога чрез неговата благодат\" с йеромонах Ефрем Катунакиот от Света гора ще се състои на празника на Перник. \r\nСъбитието е насрочено за 19 октомври от 14 часа в Малкия салон в Двореца на културата. \r\nСтарецът Ефрем населява малък манастир, който е част от  манастира Великата Лавра “Св.Атанасий” на Света гора - Атон и е посветен на свети Ефрем Сирин. Той е духовно чедо на стареца Ефрем Катунакски – духовен следовник и ученик на стареца Йосиф Исихаст. Приживе на своя \r\nдуховен отец йеромонах Ефрем не е напускал Света гора, но през последните 20 години той пътува из цяла Гърция и по света и проповядва \r\nсред хората, които  са приятели и следовници на Бога. Миналата година, съпровождан от голяма група свои духовни чеда той посети Църногорския \r\nманастир при брезнишкото село Гигинци. \r\nТази година йероманах Ефрем отново е гост на Църногорската света обител и в навечерието на празника на св Йоан Рилски Чудотворец ще се \r\nвключи в отслужването на всенощно бдение, а на другия ден ще присъства молитвено на светата Литургия в храм \"Св. Йоан Рилски\" в Перник. \r\nОрганизатори на беседата в Деня на града в Перник са Църногорският манастир \"Свети Безсребреници Козма и Дамян\", заедно с Община Перник и областния управител Ирена Соколова. \r\nВходът за беседата е свободен. Перник има благословенето на Деня на града Света гора в лицето на о. Ефрем да гостува на перничани и те да се докоснат до мъдростта на Божието слово, коментираха организаторите.  ", "date": "2019.10.17", "title": "Светогорски монах изнася беседа на Деня на града в Перник"}
{"url": "https://standartnews.com/regionalni/pokhod-za-svoboda-za-evropeyskiya-den-za-borba-s-trafika-na-khora-404180.html", "text": "Доброволци към Местната комисия за борба с трафика на хора в Благоевград ще вземат участие в „Поход за свобода“, посветен на Европейския ден за борба с трафика на хора, 18 октомври. Инициативата се организира за шеста поредна година от Фондация “А21 България”, като най-мащабната информационна кампания против трафика на хора и събира граждани с активна обществена позиция, партньори и съмишленици в борбата с трафика на хора, като има за цел да обърне вниманието на българите към огромните мащаби на престъплението и търговията с човешки животи у нас. Освен това, тази инициатива цели да разпространи информация за един от най-ценните инструменти в тази борба, а именно Националната телефонна линия за борба с трафика на хора, която приема сигнали за пострадали лица денонощно и безплатно на телефон 0800 20 100. “Поход за Свобода” е ежегодно събитие, което се провежда в повече от 450 града в над 50 държави по цял свят и с това се превръща в най-голямата и значима инициатива в подкрепа на жертвите на трафик на хора по света. Благодарение на ефективните партньорства на Фондация “А21 България” с Националната комисия за борба с трафика на хора, Местните комисии за борба с трафика на хора, Български младежки Червен кръст и Превантивно-информационните центрове към местните общини, за първа година България взима участие в международната инициатива с 25 града-домакини. На 19 октомври освен в Благоевград, Поход за Свобода ще бъде проведен и в София, Пловдив, Бургас, Плевен, Сливен, Благоевград, Видин, Монтана, Смолян, Кърджали, Ямбол, Пазарджик, Габрово, Силистра, Разград, Русе, Шумен, Никола Козлево, Варна, Сандански, Добрич, Търговище, Велико Търново, Хасково. В Благоевград Походът ще стартира от площад „Георги Измирлиев“ 1, пред сградата на Община Благоевград в 11:00 часа и ще премине по главната пешеходна улица „Тодор Александров“, като първите 50 човека, които се регистрират на място в 10:30 часа ще получат черна тениска на кампанията с надпис \"Все още има робство\".", "date": "2019.10.17", "title": "\"Поход за свобода\" за Европейския ден за борба с трафика на хора"}
{"url": "https://standartnews.com/regionalni/izgrazhdat-moderen-biznes-park-v-blagoevgrad-404181.html", "text": "Изпълнителният директор на Национална компания \"Индустриални зони\" Антоанета Барес и временно изпълняващият длъжността кмет на Благоевград Иво Николов подписаха Меморандум за изграждане на модерен бизнес парк в областния център. С това се дава началото по практическата реализация на мащабния проект, който се очаква да привлече редица български и чуждестранни инвеститори в Благоевград. Индустриалната зона ще бъде разположена върху 115 дка общински терен, който се намира в непосредствена близост до главен път Е-79. \r\n\"Преговорите по този проект са от една година. Община Благоевград е свършила изключително много работа до момента. Има осигурен пътен възел до терена, има подстанция за необходимите мощности, наблизо е пречиствателната станция. Остава само да се изгради инфраструктурата на самото място\", заяви Антоанета Барес. \r\nТя бе категорична, че местоположението на бъдещата индустриалната зона ще привлече инвестиции от малкия и среден бизнес, включително и на чуждестранни компании, като целта е да се съсредоточи търсенето на високо технологични производства и логистики с висока добавена стойност. \"Ние ще търсим инвестиции, които ще създадат добре платена и квалифицирана работна ръка за града и региона\", подчерта изпълнителният директор на Национална копания \"Индустриални зони\". С подписването на Меморандума Националната компания започва да промотира терена край Благоевград пред инвеститорите, които искат да разширят производството си или да го ситуират в нови райони. \"Дори и към момента се попълват заявления за отговори на инвеститори на най-различни производстава. Радвам се, че община Благоевград вече ще попадне в тези заявления с терена, с който стартираме дейността си\", подчерта Антоанета Барес. Временно изпълняващият длъжността кмет на Благоевград Иво Николов, увери, че това е изключително важен стратегически обект за Благоевград и региона, който ще повиши  активността на икономическите агенти, ще вдигне оборотите на компаниите, ще увеличи постъпленията в общинския и републиканския бюджет, и не на последно място - ще рефлектира благоприятно върху жизнения стандарт на хората. Терените в бъдещия бизнес парк ще се продават на потенциалните инвеститори на минимални цени и ще се търсят високо технологични производства. \r\nНационална компания \"Инудстриални зони\" пък ще гарантира, че всеки инвеститор ще изпълни проекта си. Затова ще бъдат пописвани договори с клаузи, които да предотвратят каквато и да е спекула. \"Ако в рамките на три години инвеститорите не построят обекта си, ние си връщаме терена обратно. Имаме клауза със забрана три години след като се направи инвестицията терените и предприятията да бъдат продавани. Взимаме и банкова гаранция, за да се гарантира изграждането и устойчивостта на предприятието\", заяви Антоанета Барес. По този начин се гарантира, че недобросъвестни инвеститори няма да изкупят терените на минимални цени, а след това да ги препродават. \r\nПредвижда се в близките година и половина бъдещата Индустриална зона край Благоевград реално да започне да функционира.", "date": "2019.10.17", "title": "Изграждат модерен бизнес парк в Благоевград"}
{"url": "https://standartnews.com/regionalni/blgari-ot-staro-vreme-gostuva-v-panagyurishche-404199.html", "text": "По случай 74 години от рождението на проф. д-р Лъчезар Цоцорков в Панагюрище гостува Националният музикален театър \"Стефан Македонски\" с една от най-популярните български оперети \"Българи от старо време\". Внушителната \r\nпостановка на НМТ “Стефан Македонкси“ развълнува зрителите в зала „Арена Асарел“. Всички билети за оперетата бяха предварително изкупени от фондация „Проф. д-р Лъчезар Цоцорков“ и подарени на панагюрската общественост. “Благодаря на страхотния състав на Музикалния театър за незабравимия спектакъл, с който ни дариха тази вечер”, каза в края на представлението председателят на Надзорния съвет на „Асарел-Медет”АД Димитър Цоцорков. „Днес е рожденият ден на моя баща, проф.д-р Лъчезар Цоцорков, един голям българин, който направи много за България и за Панагюрище. Той ни завеща неговата ценностна система, която ни кара в трудни времена да мислим за общото, за България, за това, че когато сме всички заедно сме силни. Да имаме голямото самочувствие, че сме българи, защото тук, в малко Панагюрище, в малка България, той показа, че могат да се правят неща и проекти на световно ниво. Ние българите не сме нито по-лоши, нито по-глупави от всички останали, и трябва да имаме повече самочувствие, защото можем да правим нещата на световно ниво!”, допълни Димитър Цоцорков. „Благодарим за възможността да играем този прекрасен спектакъл за първи път на тази сцена. Огромна благодарност на хората, които все още ценят и подпомагат изкуството в България. В памет на проф. д-р Лъчезар Цоцорков. Специално за вас, г-н Цоцорков. че продължавате традицията на вашия баща. Поклон пред вас! До нови срещи!”, каза след края на представлението Мариана Арсенова – директор на Национален музикален театър „Стефан Македонски“.", "date": "2019.10.17", "title": "“Българи от старо време“ гостува в Панагюрище"}
{"url": "https://standartnews.com/svyat/germanski-sd-globi-baba-antinatsistka-404249.html", "text": "Ирмела Менса-Шрам е добре позната в Германия със специфичния си начин за борба с крайнодесните. 73-годишната германка от Берлин рисува върху фашистки или неонацистки символи и графити на публични места. \r\n \r\nЧесто жената прикрива свастиките със сърца, или просто замаскира расистки или обидни надписи. Ирмела понякога се заема и с нелеката задача да премахва стикери с ксенофобски послания. \r\n \r\nВ четвъртък обаче дори и тя е успяла да си навлече проблеми на главата. Съдът в Тюрингия я глоби за нарушаване на обществена собственост. Това не е първата й битка в съда, но е първият случай, в който съдия я глобява, пише международната редакция на DW. \r\n \r\nСпоред германската MDR 73-годишната жена е обвинена заради неин графит, който направила в град Айзенах. Миналия декември тя видяла графит, който гласял \"NS-Zone\" - т.е. зона за национал-социализъм. Тя прикрила NS със сърце и после повторила това на няколко места в града. \r\n \r\nНякой успял да я снима и да я докладва пред полицията. Пред MDR Ирмела разказва, че е глобена с €300, а също така трябва да плати и съдебните разходи. \r\n \r\nПо-рано тя е отказала предложение от съдията да избегне дело, ако дари €500 на организации с нестопанска цел - което легално означава да признае, че е направила нещо грешно. \r\n \r\nГерманците, напълно очаквано, са разгневени от решението на съда. В същия ден, когато Ирмела е глобена, в град Хале е извършена атака в синагога. \r\n \r\nНищо от това обаче не спира Ирмела Шрам. Тя казва, че ако това, което е направила, е престъпление, то тя иска да стане рецидивист. \r\n \r\n ", "date": "2019.10.17", "title": "Германски съд глоби баба антинацистка"}
