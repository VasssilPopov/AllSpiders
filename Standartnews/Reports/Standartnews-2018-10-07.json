{"url": "http://standartnews.com/balgariya/arestuvaha_sudanets_za_agresivno_povedenie_na_patya_v_sofiya-376436.html", "text": "Снощи към 20.00 часа е настъпило леко пътнотранспортно произшествие между два джипа в района на столичния кв. „Витоша\" - по първоначални данни при разминаването били засегнати страничните огледала на превозните средства. След инцидента, за който не е подаван сигнал на единия телефонен номер 112, водачът на единия джип започнал да обижда шофьорката на другия автомобил. Жената успяла да се оттегли. В района на бул. „Г.М. Димитров\" тя била застигната от мъжа, който я принудил да спре, излязъл от джипа си и насочил словесната си агресия към нея. Наблизо патрулиращ полицейски екип забелязал случващото се и веднага се отзовал на място за да  прекрати агресивното поведение на шофьора - 40-годишен судански гражданин. Мъжът е отведен в столично районно управление, а по случая е образувана преписка за хулиганство.", "date": "2018.10.06", "title": "Арестуваха суданец за агресивно поведение на пътя в София"}
{"url": "http://standartnews.com/biznes/naymnogo_rumanski_turisti_posetili_balgariya_tazi_godina-376432.html", "text": "Румъния е водеща по брой туристи, посетили България във всички форми на туризъм. Увеличението на румънските туристи до края на август е с 33% и през летния сезон, и общо за годината и те са общо близо 1 млн. души. Това съобщи в интервю за Дарик радио министърът на туризма Николина Ангелкова. На второ място е Гърция, откъдето са дошли 800 хил. туристи, трета е Германия с 650-700 хил. души. От Русия спадът е с 6 на сто като до края на август руските туристи са около 400 хил. По думите на министъра увеличението на украинските туристи е с 25%, на поляците - с 22%, на британците - с 18%. Много голям ръст - с 45% има на туристите от Китай, но броят им е незначителен - 30 хил. души, на фона на бума на китайския туризъм по света, каза Ангелкова. Затова България опитва да комбинира пътуванията на китайци до съседни държави, до които има пряка въздушна линия, с посещения и в България. Особен потенциал имат общите пакети с Гърция, тъй като след като притежават шенгенска виза, китайските туристи могат да влязат без виза в България. Ангелкова посочи, че България отбелязва траен и устойчив ръст на чуждите туристи през последните години - със 17% през 2016 г., с 9% през 2017 г. и с очаквани 7.8% през тази. По думите й до края на август страната е посетена общо от 6.9 млн. чужди туристи, с 6% повече, отколкото през миналата. Министърът отчете добър резултат и във вътрешния туризъм - нощувките на българи в места за настаняване с над 10 легла са нараснали с 2% до 4.2 млн. до края на юли. Увеличението на чуждите градски туристи в София за годината е с 15 на сто, а за Пловдив, който догодина ще е Европейска столица на културата, тя прогнозира ръст от 30 на сто през 2019 г. без да посочва броя им. Ангелкова очаква през предстоящия зимен сезон със 7% повече туристи. Запитана за предпочитанията на българите да летуват в Гърция, Ангелкова отговори, че и през миналата, и през тази година двете държави си разменят приблизително равен брой летовници. Помолена да коментира различията между нея и вицепремиера Валери Симеонов по темата за шума, Ангелкова каза, че предлага националните курорти да бъдат извадени от обхвата на Закона за шума, а в тях местните власти и туристическият бизнес да определят зони на продуктов принцип - за семейна почивка, за развлечения и пр. При ясен регламент ще се избягнат например последиците от незнанието и ще се спестят оплакванията, каза Ангелкова.", "date": "2018.10.06", "title": "Най-много румънски туристи посетили България тази година"}
{"url": "http://standartnews.com/lyubopitno/kak_da_obikolim_evropa_samo_za_nyakolko_chasa-376421.html", "text": "Цял континент като на длан - това приключение предлага паркът „Мини Европа\" в Брюксел. Срещу по-малко от 13 евро и няколко часова разходка човек може да разгледа над 350 популярни забележителности от Европа. Уникалният парк на практика е един вълнуващ и нагледен урок по география. Идеята се заражда преди близо 30 години - първата миниатюра се появява още през 1989 г. А с разширяването на Европейския съюз ( ЕС) през годините броят на макетите, всички изработени в мащаб 1:25, смело нараства. „Малката Европа\" е разположена в подножието на Атомиума - гигантският модел на молекулата на желязото, проектирана от белгийски инженер за Световното изложение през 1958 г. Изборът кои забележителни архитектурни паметници на страните да бъдат представени се прави от местни експерти на изкуството. При избора си екипите се ръководят от няколко фактора. Моделите трябва да представят археологическа забележителност от съответната страна, да се отличават национално, но и да изразяват нещо европейско. Така Великобритания е представена със сградата на парламента и 4-метров модел на Биг Бен в Лондон, Германия пък показва падането на Берлинската стена. За своя визитка Полша е избрала корабостроителницата в Гданск с паметника на Солидарността, Испания - минимодел на Плаза дел Торо - арената за корида. Изборът на Италия е наклонената кула в Пиза, както и модел на част от Венеция. Швеция пък показва старото кметство на Стокхолм. В парка, разбира се, може да се види и България. Страната ни първоначално предложила да бъде направен макет на храм-паметник „Свети Александър Невски\". Белгийска комисия експерти обаче преценила, че моделът е по-скоро в руски стил, затова изборът паднал върху миниатюра на Рилския манастир. Любопитно е, че символът на България, открит официално през май 2008 г. от тогавашния министър на културата Стефан Данаилов, е първият православен храм в колекцията.", "date": "2018.10.06", "title": "Как да обиколим Европа само за няколко часа?"}
{"url": "http://standartnews.com/kultura/mariya_laleva_trudno_proumyavame_che_lyubovta_e_razlichna-376429.html", "text": "Дебютният роман на Мария Лалева „Живот в скалите\"                                          /„Книгомания\"/  вече е по книжарниците.  Оказва се, че хиляди последователи на известната поетеса в продължение на няколко години са очаквали с трепет в социалните мрежи да се появи поредният цитат, в който да разпознаят себе си. Постепенно тези кратки фрази се превръщаха в афоризми и постигаха хиляди споделяния и вярна публика.  И в този факт няма закодиран трик на маркетинга, а бавно и искрено писане „без нито една нечестна пауза\". В официалния трейлър на томчето, в който звучи музиката на Румен Бояджиев-син,  самата авторка казва, че „Живот в скалите\" е за море и любов. „Любовта винаги е правилният отговор. На всеки въпрос под това небе. Още по-голямата тайна на любовта е, че самата тя е едновременно и въпрос, и отговор. Защото е отделна енергия, отделен елемент от нас. Със собствен разум и воля. Не тя живее в нас, а ние в нея\", твърди Мария. Неслучайно нейните стихосбирки „Не съм ви ближна\" и „Личен архив\" бяха преиздадени за радост на публиката.  И понеже Мария вярва в силата на изкуството, тя реши да дари целия си авторски хонорар от продажбите на „Личен архив\" за лечението на Надежда Огойска, дъщеря на Маргарита Петкова, която е редактор на двете стихосбирки на Лалева. Освен популярна поетеса,  Мария е и изпълнителен продуцент и сценарист на нашумялата киносага „Дамасцена\" (2017).  Филмът забавя писането на книгата, но и допринася за развитието на нови идеи, герои и линии в нейния сюжет. Самото благоговение към словото Лалева обобщава искрено: „Не може да се пише ей така, между другото. „Живот в скалите\"  е като любовта – или даваш всичко от себе си, или не пристъпваш\".  Предстои голямо турне на романа из страната и чужбина. -\tМария,  вярно ли е,  че родно Фейсбук общество ви е провокирало да превърнете ваши философски текстове в „Живот в скалите\"? - Не ме е провокирало, но ми даде куража да превърна един мой стар разказ в роман. Аз самата бях много изненадана от огромния интерес и реакцията на читателите във Фейсбук към кратките цитати, които от време на време публикувах в профила си. И тогава реших да разширя сюжета,  да вкарам нови герои и теми. Но прекъснах работата по книгата, за да напиша сценария на „Дамасцена\", да заснемем и да пуснем филма по екраните в страната. След премиерата имах нужда от пауза - да се пренастроя и да довърша „Живот в скалите\". Няма нищо случайно - точно това прекъсване ми даде нови гледни точки, предизвика ме да преосмисля някои от вече написаните текстове. Книгата сама си показа кога е готова. Най-хубавото на това да пишеш книга е, че ти и думите сте сами И се обичате. И се чувате един друг. Като любовна връзка е. Трети няма място там. Докато киното е колективна игра. Там винаги правиш компромис като автор. Коренно различни са тези две изживявания и всяко носи своето очарование. Но е невъзможно да ги съчетаеш, защото изискват пълно себеотдаване. - Защо, според вас, у нас животът кипи в социалните мрежи, но не и там, където му е мястото – на улицата? - Защото улицата е понятие, което е разбираемо, ползва се и работи в свободните общества - там, където има зрялост и единство,  яснота на исканията и доста висока степен на отъждествяване със съдбата на другите членове на обществото. Улицата в такива общества е мястото, на което отиваш, когато тези, които си избрал да отстояват и представляват твоя избор, са се отклонили от него. И когато знаеш, че си подкрепен от другите и сте единни. При тази висока поляризация у нас на русофили срещу русофоби, на „умни и прекрасни\" срещу „тъпи и дебилни\", на „елитарни и модерни\" срещу „простовати и невежи\" е невъзможно да има силна „улица\"  като коректив на управлението. Социалните мрежи заместиха „улицата\"  като място за протест, но тяхната виртуалност я прави относително беззъба, когато трябва да играе ролята на истински израз на общата воля. Просто защото я няма. Дори в социалните мрежи разделението е видимо остро и агресивно. Вярвам, че ако някога започне процес на единение и на обединяване на обществото, ще е точно там. Преди да стигне до улицата.  Само тогава улицата ще е този фактор, който трябва да бъде в нормално функциониращо общество. -       Съществуват ли конкретни скали, които са ви вдъхновили за сюжетите? Дали те са врати към други светове, както пишете вие? - Скалите са колкото реални, толкова и символ.  Има конкретно място и конкретни скали,  от които тръгна разказът - от една улица в края на стария Созопол. Но освен в Созопол, голяма част от романа писах в Балчик през пролетта и в Приморско през лятото. Скалите са вдъхновяващо място, защото приличат на граница между реалното и нереалното Те наистина носят тишина, за да си чуеш отговорите. Те сякаш те карат да мълчиш и да останеш сам със себе си. И притежават особена енергия, мистика и тайна. А там, където има мистика, обикновено има и мечта, и надежда. Стар иманяр и голям особняк преди много време ме убеждаваше, че скалите са врати към друг свят - към тунели вътре и надолу, към тайнствен път до голямата подземна река, която малцина са виждали. Неговият разказ звучеше като приказките за долната земя от нашето детство. Реших, че е добра идея да включа в романа този разказ и в сюжета да има приказен елемент. Установила съм, че колкото и да е пораснал човек, все му се иска да има приказка в дните му. И тайничко да вярва в нея. - Имате ли прототипи на образите? - Има истински случки и събития,  мисли и диалози на действителни хора,  но няма конретни прототипи. Аз слушам и наблюдавам много внимателно всеки, с когото разговарям и общувам. Живея нащрек и попивам света,  човеците около мен. Хората говорят изумително мъдро, но много често сами не се чуват. Съвсем не се шегувах, когато казах, че този роман колкото го пиша аз, толкова го пишат и останалите. Може би затова хората се припознават в него и го усещат близък - дори от цитатите, които съм публикувала. Аз само привидно съм шумен човек Всъщност живея цялата в слух, за да улавям мислите и енергията, погледите, колебанията, жестовете, мимиките, реакциите, въпросите и отговорите на хората. Така се убедих, че няма безинтересни или скучни хора. Нито има малки или големи истории – само неразказани добре. -   Един от героите ви казва:  „На света няма две еднакви чинии, камо ли човеци!\".  Обичаме ли ближния си, дори когато е различен? - Обичаме ближния, когато не знаем защо точно го обичаме. Започнем ли да търсим прилики и разлики помежду ни, започваме да обичаме с разума, а не със сърцето. А аз не вярвам докрай на ума, защото в така нареченото човешко съзнание има достатъчно на брой неща, които не сме съвсем ние самите - чужди модели,  чужди страхове, чужди навици, чужди клишета, чужди заблуди, чужди лъжи.  Доста е подвеждащо за душата да обичаш тези „не наши неща\" като филтър за чувства.  Когато обичаш със сърцето,  не си способен да мериш и преценяваш. Нито приликите, нито различията, нито пороците, нито качествата. Обичаш. И е достатъчно. Понякога. Но няма двама човека, които да обичат по еднакъв начин. Ето това е, което ни е трудно да проумеем. И затова се разминаваме. - Старата македонка в романа твърди: „Миналото е гявол\".  Дали ние, българите, вечно и във всичко сме като спънати, защото не сме се изяснили и помирили с миналото си? - С миналото не трябва да се помиряваш, а да се споразумееш с него. Миналото става наистина минало, когато спре да боли. Докато носи дори щрих болка или неяснота,  не можеш да си свободен от него. Не само българите,  всеки човек се спъва в миналото си заради това, че не е излязъл на чисто с него. Когато дадеш на миналото истината и то я даде на теб, можеш да продължиш. И да носиш белега от миналото и да го гледаш без спомен за болката. Така повелява един от героите в „Живот в скалите\".  Старият мъдър Демир. -       Казвате:  За победата се иска отговорност и дупе, за да я носиш – защо дори да не сме победени, се държим като жертви? - Защото ролята на жертва е изключително удобна За да вменяваш чувство за вина. Тази манипулация спрямо другия, дори и несъзнателна, е много силна, печеливша и потребна на повечето хора. Понякога имам чувстото, че човешките отношения не могат да просъществуват дълго без нея. Победата изисква „дупе да я носиш\", защото означава доброволен отказ да играеш жертва, за да манипулираш. Отказът да манипулираш от позицията на жертвата,  на онеправдания,  на излъгания, на болния най- често означава да си готов да чуеш и да кажеш истината. А за истината, дори относителна и лична, неминуемо се изисква повече от обичайната смелост. В този смисъл се налага да притежаваш и по-големи дози храброст, за да понесеш последствията.  И много повече честност. Говорим съвсем иносказателно в случая, разбира се. -\tМинахте през месомелачката на киното, наречена „дебют\"  – с повече съпричастност или с повече враждебност от страна на новите ви колеги беше  гарнирана акцията? - И за двете гилдии изникнах изневиделица. Но аз се уча бързо. И играя честно. Това, че след „Дамасцена\" чух само полярни мнения,  ме убеди със сигурност, че се е получило нещо интересно и различно. Крайните оценки са много показателни. Особено, когато внимателно анализираш кой ги дава. Като игнорирам чисто личните оценки (те не притежават обективност), без значение дали са положителни или отрицателни, в крайна сметка се оказва, че сме създали провокиращ и дълбок филм. Плитките филми не предизикват въпроси, полемики и спорове. Крайни мнения - също. А и никой не страдаше от излишни илюзии че една изцяло частно финансирана продукция ще бъде приета с отворени обятия. Не приемам дебюта ми в киното като изпитание, нито киното като месомелачка. Напротив. Киното за мен е любов от пръв поглед. Затова гледам с обич и много по-спокойно към следващия кинопроект, който ми предстои догодина. Тази година я посветих изцяло на писането на новия сценарий „Бездомните\" и на романа „Живот в скалите\". Не зная дали гилдията на пишещите ще ме приеме по-благосклонно от киногилдията.  Но съм подготвена и за „Осанна\",  и за „Разпни го\". За мен е важно как ще реагира читателят на „Живот в скалите\". Признавам си- това свръхочакване към книгата ме натоварва. Кратките откъси от нея, които станаха доста популярни, са нож с две остриета. Поместени в контекста на цялото произведение звучат съвсем различно. И на моменти изненадващо. Книгата е емоционална, на ръба между притчата и реалността, с много философски интерпретации на ежедневни теми  и въпроси, с истински човешки истории,  колебания, въпроси, болки и радости. Но само читателят е този, който ще определи значимостта на написаното. Да разпознае себе си в текстовете, да се спре, за да помисли и да се вгледа в себе си с няколко различни въпроса. Или ако затвори книгата с няколко нови и изненадващи дори за него самия отговора, за мен ще е успех. - Споделете какво научихте за бг киното, докато снимахте „Дамасцена\"? - Киното е като живота - или по-скоро обратното.  В него има всичко - любов, омраза,  лъжа,  честност,  приятелство, предателство,  малки души, големи души,  учители,  ученици.  Другото са детайли. Важното е какво сме създали накрая. И кого е докоснало. Киното изхабява защото е неимоверно тежък труд. Изхабява не толкова физически, колкото емоционално. И ако не си готов да му дадеш всичко от себе си, по-добре да се откажеш. Киното наистина е магия. От писането на сценария до финалните надписи. Българското кино на този етап функционира в доста странни юридически и финансови условия, параметри и схеми. С неизменен ограничен кръг от автори и продуцентски къщи, които на ротационен принцип получават държавна субсидия от години наред. Създаването на филми у нас понякога граничи с героизъм. Но миналата година доказа, че хубави филми могат и се правят в България. Което лишава от почва всеки скептицизъм, критика и негативност по отношение на качествата на българското кино.  То върви нагоре и се отърсва от кризата на прехода. В крайна сметка българското кино е индустрия.  Като навсякъде по света. А всяка индустрия няма как да се развива, ако не функционира на базата на истински пазарни механизми. Ако законово не се създадат условия за вливането на частни средства в киното, то ще продължава да обслужва една всеобщо известна схема за разпределяне на държавните помощи. От което губят самото изкуство и зрителят. Няма индустрия в нормалния свят, която да функционира преимуществено само с държавна помощ. Добро кино се прави с много пари. То е скъпо изкуство и печеливш бизнес. -\tПродължава ли да има  у нас „мъжка\" и „женска\" литература, „мъжко\" и „женско\" кино? -\tТова разделение на мъжко и женско изкуство винаги ме е изумявало. И у нас, и по света има добри и лоши произведения. Публиката има безпогрешен усет.  И последното, което я вълнува е дали това или онова произведение е стигнало до нея с етикета „мъжко\" или „женско\" изкуство. Няма да се уморя да повтарям, че изкуството възпитава и в този смисъл отговорността на авторите е огромна. Отговорността не може да има пол. Поезията, прозата, филмите- също. - Трябва ли интелектуалецът да участва пряко в политиката? Самата вие имала ли сте предложения? - По- добре е интелектуалците да участват пряко в политиката,  отколкото да бъдат купувани от политици. Покупката на интелектуалци и на хора на изкуството за целите на политиката е вече практика. Не само у нас. Но участието в политическия живот по силата на лични убеждения и възгледи или като личен избор, е нещо съвсем различно. Това е решение на личността. И следва да бъде приемано с уважение. Доколкото хората, посветили се на изкуството и културата притежават по-различни и много често по-гъвкави вътрешни граници за добро и зло, за дух и материя, за лъжа и истина, те невинаги имат шанса да се превърнат в добри политици. Аз самата съм имала предложения. Отказвала съм с единствения аргумент, който мога да изтъкна - нямам усещане за истина и хигиена, за честност и некомерсиалност, когато става въпрос за политическия живот у нас. Предпочитам да имам активна гражданска позиция по определени въпроси, но не и да отстоявам задължително и на всяка цена наложена от определена политическа сила или платформа линия. Познавам се и знам, че много често няма да съм съгласна и със „своите\". А в политиката „непослушните\" не ги обичат. Нито своите, нито чуждите. - Трябва ли поетът да е нещастно влюбен, за да лее хващаща за душата лирика? - Поетите винаги са влюбени. Нещастно или не. А и понякога едно нещастно влюбване може да се окаже най- щастливото стъпало нагоре по пътя ти. Човекът така е устроен, че започва да задава въпроси на себе си и на света, точно когато изпитва болка. Просто при поетите тези въпроси и болки се превръщат в стихове. Навярно затова се е наложила голямата заблуда, че нещастните любови раждат красиви стихове. Според мен, въпросите раждат красиви стихове. И истината най- вече. - Имате ли време да четете нови книги на бг автори? Какво, според вас, се случва в съвременната ни литература? - Винаги намирам време за четене. От дете книгата и музиката са двете неизменни неща, които ме съпътсват всекидневно. Последните български заглавия, които прочетох с голямо удоволствие са „Седемте смъртни гряха\"  на  Иван Стамболов, „Mamma Mia! Филмът АББА. Продължението\" на Георги Тошев, „Близки срещи със смесени чувства\" от Мария Касимова-Моасе и „Междупанелни войни\" на Никола Крумов. Много съм щастлива,  че българските издатели залагат все повече заглавия на български автори. Радва ме също, че се издава и все повече българска съвременна поезия. Когато става въпрос за издаване на книги на съвременни български автори, нямам колебание да кажа като Мечо Пух: „Колкото повече, толкова повече.\" У нас творят много талантливи хора и тяхното изкуство и труд заслужават да достигнат до по- голям брой читатели.", "date": "2018.10.06", "title": "Мария Лалева: Трудно проумяваме, че любовта е различна"}
{"url": "http://standartnews.com/mneniya/na_mama_i_na_uchitelya_s_lyubov-376437.html", "text": "Стела Стоянова Оня ден, случайно научавам, бил световен ден на учителя. Опитах да го честитя на майка си, дългогодишен преподавател, който винаги го е празнувал на 24 май, когато страната ни чества азбуката и просветителството си. \"Ама за какво да го празнуваме днеска бе, мамо, да се обадиш на 24 май\", ми каза онази, която в детската градина ми се скара, защото съм поискала нови обувки, преди да съм си скъсала старите. След което аз нарочно започнах да влача обувките си по асфалта, тъй като го възприех като комсомолска задача - скъсай обувки, купи нови. Мама беше човек, който вземаше у дома дечица от детската градина, за да преспят, когато родителите им са нощна смяна. Баща й казал, че няма пари да я обучава дори в полувисше училище, и тя му обещала, че ще изкара следването само със стипендията си, която тогава е била жълти стотинки, защото иска да се посвети на децата. По-късно реши да получи висше образование, защото държавата вече бе поставила по-високи изисквания, за да стане директор на детска градина. Татко направи всичко възможно тя да получи образованието, което той не можа, защото се разболял още по време на следването си. Мама следваше задочно в периода на режима на тока и репетираше с акордеона по тъмно, защото й предстоеше изпит по музика /трагедията беше, че имаше и  такъв по висша математика за детските учителки/. Слушахме Шуман на акордеон и чакахме да светне токът, за да може най-после да пуснем бойлера и да се изкъпем /е, и най-вече да се отървем от акордеона и от Шуман/. Мама е предшественикът на Европейския съюз, който направи повече таблици, отколкото деца имаше в детската градина, само и само да защити дипломната си работа. Защото беше прекалено стриктна и вероятно бе единственият човек, който се отнасяше към повелите на партията така, както тя не заслужаваше - сиреч насериозно. Но пък повечето деца, които е изучила,  и до днес й помагат да пресече улицата, защото тя вече не може да го направи сама. Навремето преподаваше в детска градина към Захарния комбинат в града и побърка всички началници на завода, за да построят триетажна сграда на градината с плувен басейн. Такова чудо нямаше в целия Великотърновски окръг.  В момента, чувам, обитателите на сградата, която вече от години не е детска градина, гледали кокошки в басейна. И градът, и забавачката вече са в упадък. Но учителките, с които е работила, я търсят и до днес, за да й се оплачат, че се налагало да гледат кокошки. Мама е човек, който не иска да го наричат \"бабо\", но с удоволствие се радва да бъде наречен \"другарко\", защото го свързва не с някакви партийни пристрастия, а с професията си. В периода на прехода децата я наричаха \"госпожа другарката\". Затова и искам да поздравя в лицето на майка ми всички хора, които някога са преподавали, независимо дали в училище или детска градина,  и са се опитвали да направят нещо повече за децата, за които са отговаряли. Има такива техни възпитаници, които са успели по общите стандарти. Има такива, които са успели по личните си стандарти, и вероятно те са най-щастливи. Има такива, които не са успели, но още имат надежда. Надявам се, че майка ми е дала по нещо и на едните, и на другите, и на третите още в детството им. А на мене лично ми казваше \"Ти си човекът, който ще ме накара да се откажа от професията си\". Ама пък аз бях оттогава едно проклето хлапе, което си късаше обувките, за да получи нови. Но което днес се надява тя да е щастлива с това, че е дала на десетки деца нещо, което никой друг не им е показал.", "date": "2018.10.06", "title": "На мама и на учителя с любов"}
{"url": "http://standartnews.com/svyat/pochina_opernata_prima_monserat_kabaye-376425.html", "text": "Известната испанска оперна певица, сопраното Монсерат Кабайе, почина на 85-годишна възраст в Барселона, предаде Франс прес. \"Тя се спомина тази нощ в болница Кант Пау\", заявиха източници от лечебното заведение пред агенцията. Прощаването с Монсерат Кабайе, която от години имаше здравословни проблеми, ще се състои в неделя, а погребението й - в понеделник в каталунската столица. Оперната прима стана световноизвестна през 1965 г., когато замести американката Мерилин Хорн в постановката на операта \"Лукреция Борджия\" в Карнеги хол в Ню Йорк. В репертоара й са повече от 125 оперни партии. Монсерат Кабайе е печелила няколко награди \"Грами\", включително и за най-добро вокално соло през 1969 г. През 1988 г. тя издаде съвместен албум \"Barcelona\" с вокалиста на група \"Куин\" Фреди Меркюри.", "date": "2018.10.06", "title": "Почина оперната прима Монсерат Кабайе"}
{"url": "http://standartnews.com/lyubopitno/kralitsa_elizabet_ii_shte_osvobodi_staite_si_v_bakingamskiya_dvorets_prez_2025_godina-376420.html", "text": "Британската кралица Елизабет Втора ще освободи личните си стаи в Бъкингамския дворец през 2025 година в рамките на 10-годишния ремонт на зданието, предава Ройтерс. Реконструкцията има за цел да не се допусне в двореца катастрофично бедствие от рода на пожар или наводнение. Дворецът е в процес на възстановителни работи на стойност 369 милиона британски лири (481 милиона щатски долара). По време на ремонтите, стартирали миналия април, ще бъдат сменени старата и опасна електрическа инсталация и бойлерите. Към края на ремонтите, предвиден за 2027 година, кралица Елизабет и съпругът ѝ принц Филип ще трябва да освободят апартаментите си в северното крило на двореца през 2025 г. в продължение на около две години. \"Нейно Величество е много прагматична и възнамерява да остане в двореца. Тя само иска да знае предварително къде точно може да бъде настанена\", посочва Ройтерс. По време на ремонтите Бъкингамският дворец ще продължи да приема официални държавни посещения. Външният вид на постройката няма да претърпи промени, тъй като обновлението не предвижда изграждането на външни скелета.", "date": "2018.10.06", "title": "Кралица Елизабет II ще освободи стаите си в Бъкингамския дворец през 2025 година"}
{"url": "http://standartnews.com/svyat/nadya_murad_nobelovata_nagrada_za_mir_oznachava_mnogo_za_vsichki_zheni_zhertvi_na_nasilie-376415.html", "text": "Активистката за правата на язидите Надя Мурад каза днес, че за нея е чест и приема със смирение да бъде обявена за лауреат на Нобеловата награда за мир, предаде Ройтерс. \"Споделям тази награда с всички язиди, с всички иракчани, кюрди и всички малцинства и всички оцелели от сексуално насилие по целия свят\", каза Мурад за Ройтерс. Мурад беше удостоена с наградата за усилията си за слагане край на сексуалното насилие като оръжие по време на война, заяви Норвежкият нобелов комитет. Мурад каза, че наградата означава много за всички жени, жертви на сексуално насилие, предаде Франс прес. \"Като оцеляла, съм благодарна за тази възможност да привлека международно внимание към тежкото положение на язидите, които преживяха невъобразими престъпления, откакто през 2014 г. започна геноцидът на \"Ислямска държава\", каза Мурад при получаването на наградата. \"Мнозина язиди ще погледнат тази награда и ще се замислят за членове на семействата си, които са изгубили, които са в неизвестност или са още в плен. Подобно на много малцинствени групи, язидите понесоха бремето на историческо преследване. Жени и момичета страдаха изключително, докато бяха и продължават да бъдат жертви на сексуално насилие. Аз лично мисля за майка си, която беше убита от ИД. Мисля за децата, с които израснах, и какво трябва да направим, за да ги защитим\", каза тя. \"Преследването на малцинства трябва да спре. Сексуалното насилие срещу жени никога не трябва да бъде допускано. Трябва да останем отдадени на възстановяването на общностите, опустошени от геноцид. Трябва да останем твърди в помощта си за бежанци, за да се върнат у дома или да им бъде даден сигурен подслон. Трябва да работим заедно с решимост, така че кампаниите за геноцид не само да се провалят, но да доведат до търсене на отговорност на извършителите. Оцелелите заслужават справедливост. И сигурен и надежден път към дома\", подчерта тя. \"Трябва не само да мислим за по-добро бъдеще за жените, децата и преследваните малцинства, трябва да работим последователно, за да се случи това - да поставяме на първо място хуманността, не войната\", каза в заключение Надя Мурад и поздрави другия удостоен с Нобелова награда за мир - конгоанския лекар Дени Муквеге.", "date": "2018.10.06", "title": "Надя Мурад: Нобеловата награда за мир означава много за всички жени, жертви на насилие"}
{"url": "http://standartnews.com/svyat/amerikanski_politsay_chaka_prisada_za_ubiystvoto_na_chernokozh_mladezh-376418.html", "text": "Бял полицай от Чикаго бе признат за виновен в убийството на чернокож младеж, по когото е стрелял 16 пъти през октомври 2014 г., предаде „Франс прес\". Джейсън Ван Дайк е признат за виновен в застрелването от разстояние и без причина на 17-годишния Лакуан Макдоналд, който държал нож. 40-годишният Ван Дайк пледира, че е невинен. Съдебните заседатели го признаха за виновен в непредумишлено убийство и други обвинения, свързани с употреба на огнестрелно оръжие при утежняващи вината обстоятелства. Присъдата ще бъде обявена на по-късна дата. През 2015 г. бе излъчен видеозапис с убийството на чернокожия младеж, което предизвика продължили с месеци размирици в третия по големина град на САЩ и оставката на началника на полицията на Чикаго. На записа се вижда как Ван Дайк стреля по Макдоналд, който е на няколко метра от него, и продължава да изпразва пълнителя си дори след като младежът лежи на земята. Никой от другите девет присъстващи полицаи не използва оръжието си.", "date": "2018.10.06", "title": "Американски полицай чака присъда за убийството на чернокож младеж"}
{"url": "http://standartnews.com/svyat/rumaniya_glasuva_na_referendum_za_predefinirane_na_termina_semeystvo-376417.html", "text": "19 млн. румънци гласуват днес и утре на референдум за промяна на дефиницията за семейство в конституцията на страната. В документа е записано, че семейството се основава на брак между съпрузи. Румънците искат новата дефиниция да бъде „между мъж и жена\". Референдумът беше организиран след като гражданското движение „Коалиция за семейството\" събра подписите на 3 млн. румънци и внесе инициативата в парламента. Конституционният съд даде зелена светлина за планираната промяна. Секциите отварят днес в 7 ч. сутринта и ще бъдат затваряни всяка вечер в двата дни на провеждането на референдума. За да бъдат признати резултатите за валидни, трябва да гласуват най-малко 30% от имащите право на глас или 5,68 млн. румънци.", "date": "2018.10.06", "title": "Румъния гласува на референдум за предефиниране на термина семейство"}
{"url": "http://standartnews.com/svyat/kak_da_obikolim_evropa_samo_za_nyakolko_chasa-376421.html", "text": "Цял континент като на длан - това приключение предлага паркът „Мини Европа\" в Брюксел. Срещу по-малко от 13 евро и няколко часова разходка човек може да разгледа над 350 популярни забележителности от Европа. Уникалният парк на практика е един вълнуващ и нагледен урок по география. Идеята се заражда преди близо 30 години - първата миниатюра се появява още през 1989 г. А с разширяването на Европейския съюз ( ЕС) през годините броят на макетите, всички изработени в мащаб 1:25, смело нараства. „Малката Европа\" е разположена в подножието на Атомиума - гигантският модел на молекулата на желязото, проектирана от белгийски инженер за Световното изложение през 1958 г. Изборът кои забележителни архитектурни паметници на страните да бъдат представени се прави от местни експерти на изкуството. При избора си екипите се ръководят от няколко фактора. Моделите трябва да представят археологическа забележителност от съответната страна, да се отличават национално, но и да изразяват нещо европейско. Така Великобритания е представена със сградата на парламента и 4-метров модел на Биг Бен в Лондон, Германия пък показва падането на Берлинската стена. За своя визитка Полша е избрала корабостроителницата в Гданск с паметника на Солидарността, Испания - минимодел на Плаза дел Торо - арената за корида. Изборът на Италия е наклонената кула в Пиза, както и модел на част от Венеция. Швеция пък показва старото кметство на Стокхолм. В парка, разбира се, може да се види и България. Страната ни първоначално предложила да бъде направен макет на храм-паметник „Свети Александър Невски\". Белгийска комисия експерти обаче преценила, че моделът е по-скоро в руски стил, затова изборът паднал върху миниатюра на Рилския манастир. Любопитно е, че символът на България, открит официално през май 2008 г. от тогавашния министър на културата Стефан Данаилов, е първият православен храм в колекцията.", "date": "2018.10.06", "title": "Как да обиколим Европа само за няколко часа?"}
{"url": "http://standartnews.com/svyat/izbori_v_latviya_shte_doyde_li_na_vlast_partiyata_na_rusnatsite-376419.html", "text": "Латвийците ще гласуват днес на парламентарни избори, в които управляващата десноцентристка коалиция е изправена срещу прокремълска партия и възхода на популистите в балтийската република с голямо руско малцинство, съобщава „Франс прес\", цитирана от БТА. Няколко дни преди вота анкети показаха, че един на всеки трима латвийци не е решил как ще гласува. Свързана в миналото със споразумение с партията на Владимир Путин „Единна Русия\", левоцентристката партия „Съгласие\" е популярна сред руското малцинство, което е една четвърт от близо 2-милионното население. На изборите през 2014 г. тя се класира първа, но не взе властта, тъй като всички останали партии отказаха да се коалират с нея. Беше създадено трипартийно правителство от десноцентристкия Съюз „Зелени и фермери\", дясното Национално обединение „Всичко за Латвия\" и десноцентристката партия „Единство\". Коалицията стабилизира икономиката на Латвия след тежката финансова криза през 2009 г. Заплатите, приходите от данъци и разходите за отбрана нараснаха силно, безработицата спадна, а властите се насочиха и срещу прането на пари от банките. Латвия е част от еврозоната. Въпреки икономическите успехи, управляващите не се радват на голяма подкрепа в допитванията, защото гласоподавателите са изморени от усилията, които е трябвало да полагат и след като икономическите трудности са вече минало, искат нови лица. Допитванията показват, че зелените и фермерите може да получат едва десетина места в еднокамарния парламент – Сейма, който се състои от 100 депутати. Националното обединение може да получи още по-малко, а „Единство\" може да не премине прага от 5 процента. „Съгласие\" може да получи около 30 мандата. Прокремълската партия би могла да състави правителство, ако се съюзи с популистите. Неин потенциален партньор е партията KPV.LV, начело с бившия актьор Артус Кайминс, която е втора в някои допитвания и може да получи петнадесетина места в парламента. През юни Кайминс беше за кратко в затвора по обвинения в корупция, но това не повлия на привържениците му. KPV.LV няма ясна програма, но обещава повече детски градини и по-добро финансиране на здравеопазването, както и съкращаване на държавната администрация. Кандидатът на партията за премиер - адвокатът Алдис Гобземс, даде да се разбере, че не изключва съюз със „Съгласие\". Формацията Нова консервативна партия, която също е популистка, в допитванията е на трето място от общо 16 политически сили.", "date": "2018.10.06", "title": "Избори в Латвия: Ще дойде ли на власт партията на руснаците?"}
{"url": "http://standartnews.com/balgariya/v_6_ch_vav_vidin_be_studeno_kolkoto_na_vrah_musala-376414.html", "text": "Днес времето ще бъде предимно слънчево. Атмосферното налягане ще се понижи, но ще остане по-високо от средното за месеца. Слънцето изгрява в 7,28 ч. и залязва в 19,02 ч., денят ще продължи 11 часа и 44 мин. В сутрешните часове на отделни места в котловините и около водните басейни видимостта временно ще бъде намалена. В 6 ч. в Северозапада - Видин и Кнежа, бе студено колкото на връх Мусала - 3 градуса. В Пловдив - 5 градуса, в София - 7, във Варна - 14, в Бургас - 12, сочи справка на сайта на НИМХ. През деня ще духа умерен вятър от източната четвърт. Максималните температури ще са предимно между 20° и 25°. На Черноморието ще бъде предимно слънчево, но в сутрешните часове видимостта временно ще бъде намалена. Ще духа умерен източен вятър, максималните температури ще са 19° - 21°. Вълнението на морето ще бъде 2-3 бала. Температурата на морската вода е 20 - 21°. Над планините ще бъде предимно слънчево. Ще духа умерен югоизточен вятър. Максималната температура на височина 1200 метра ще е около 17°, на 2000 метра – около 10°.", "date": "2018.10.06", "title": "В 6 ч. във Видин бе студено колкото на връх Мусала"}
{"url": "http://standartnews.com/svyat/47_po_rihter_razlyulya_sitsiliya-376423.html", "text": "Трус с магнитуд от 4,7 по скалата на Рихтер разлюляло Сицилия в нощта срещу събота. Той е усетен малко след 2:30 ч. местно време. Дълбочината му била 10 км, а епицентърът - на 2 км югоизточно от град Катания. Няма данни за жертви и сериозни материални щети.", "date": "2018.10.06", "title": "4,7 по Рихтер разлюля Сицилия"}
{"url": "http://standartnews.com/balgariya/zhiteli_na_belashtitsa_na_protest_sreshtu_dobiva_na_inertni_materiali-376422.html", "text": "Жители на Белащица отново излизат на протест срещу добива на инертни материали в района. Поводът за недоволството им е инвестиционно намерение на предприятие, добиващо мрамор за трошен камък над населеното място. Хората многократно се обявиха срещу разширяването на кариерата и се оплакват от прах и разбити от камионите пътища. По данни на местния личен лекар за последните 10 години в селото има бум на респираторни заболявания, които били най-видими при децата. Шествието е обявено за 12.00 ч. в събота и ще стигне до кръговото кръстовище на Околовръстното шосе. Протестиращите планират да спрат движението в участъка.", "date": "2018.10.06", "title": "Жители на Белащица на протест срещу добива на инертни материали"}
{"url": "http://standartnews.com/balgariya/dps_vizhda_uskorenoto_razvitie_kato_alternativata_na_segashnoto_haotichno_upravlenie-376426.html", "text": "Алтернативата на това хаотично управление е програма за ускорено развитие на база ценности и ДПС има самочувствието да предложи такава, каза председателят па движението Мустафа Карадайъ на брифинг пред репортери по време на семинар на ДПС.  Ръководството на ДПС, депутати и евродепутати, областни председатели и кметове на движението се събраха за да актуализират програмата на партията с оглед новите реалности. Карадайъ направи оценка за сегашната ситуация в страната  и на управляващите като заяви: „Според нас управляващите концентрират и пропиляват енергията си  в потушането на различни конфликти и опити за прикриване на важните проблеми в обществото. Ситуацията е „скандал след скандал\", а управлението действа на принципа проба и грешка без ясна визия. Българските граждани не живеят добре, ситуацията в страната не е добра.\" „Според нас алтернатива на този модел има и тя е програма за ускорено развитие на база ценности\", заключи Карадайъ.", "date": "2018.10.06", "title": "ДПС вижда ускореното развитие като алтернативата на сегашното „хаотично управление“"}
{"url": "http://standartnews.com/balgariya/30_godini_sled_promenite_vremeto_e_nashe_otkriva_31to_izdanie_na_kinomaniya-376416.html", "text": "С „Времето е наше\" ще започне 31-то издание на „Киномания\" (15-29 ноември). Режисьорът Петър Попзлатев е вдъхновен от романа „Разруха\" на Владимир Зарев, а името на лентата неслучайно прави аналогия с промените, започнали у нас преди 30 години. „Този филм има своя потребност да бъде документално приближен към най-важното събитие в новата българска история – чрез технологията на промяната да зададе няколко въпроса от философски порядък, да провокира всеки един българин да открие и продължи историята, която се опитах да разкажа във филма, обяснява Попзлатев. Много трудно се прави филм от историческа значимост, в който се казват доста смели неща\". Ивайло Христов, Руши Видинлиев, Елена Телбис, Леонид Йовчев, Ирини Жамбонас, Ицхак Финци и Валентин Ганев са сред актьорите в продукцията, чиято криминална нишка пък е по мотиви от разкази на Димитър Шумналиев. Тази година фестивалът „Киномания\" е под мотото „Големите филми преди големите награди\" и включва селекция от близо 50 заглавия, които зрителите ще видят преди признанието им на най-престижните отличия в света на седмото изкуство. Чуждестранните галапремиери в зала 1 на НДК започват на 17 ноември с „Всички знаят\" на иранския режисьор Асгар Фархади, открил фестивала в Кан. Пенелопе Круз и Хавиер Бардем са в главните роли в драматичния психологически трилър, копродукция на Испания, Франция и Италия. „Рудолф Нуреев: Бялата врана\" - трети режисьорски филм на Ралф Файнс, ще бъде показан на 23 ноември. Новият документален филм на Вим Вендерс – „Папа Франциск: Човек на думата си\", със световна премиера в Кан, ще бъде прожектиран на 24 ноември. На следващия ден е премиерата на „Лоро\" на Паоло Сорентино, сатира за Силвио Берлускони. С осем филма, 8 до 14 ноември, ще бъде отбелязана 100-годишнината от рождението на Ингмар Бергман. За първи път на голям екран у нас ще бъдат показани първият цветен филм на Бергман от 1964 г. – „Да не говорим за всички тези жени\", и „Лице срещу лице\".", "date": "2018.10.06", "title": "30 години след промените, „Времето е наше“ открива 31-то издание на „Киномания“"}
{"url": "http://standartnews.com/balgariya/hora_ot_pet_plovdivski_sela_protestiraha_sreshtu_karierite_kray_s_belashtitsa-376435.html", "text": "Жителите на няколко пловдивски села - Белащица, Брани поле, Гълъбово, Брестник и Марково, разположени в полите на Родопите, излязоха на протест срещу добива на инертни материали от кариерите край село Белащица, съобщи БТА. С плакати \"Нова концесия в Белащица и региона е сигурен път към екокатастрофа\", \"СТОП на старите и НЕ на новите кариери!\", \"Не на концесиите в Белащица! Природата и здравето са приоритет номер 1\", те изминаха пеша разстоянието от центъра на Белащица до кръстовището на Околовръстния път с Кукленско шосе, където блокираха за кратко движението по двата пътя. От вчера имаме информация, че ще бъде организира среща на територията на кариерите на 12 октомври, каза за БТА Надежда Топурова, член на ИК на протестиращите. Тя допълни, че се очакват да присъстват представители на няколко министерства. По думите на Топурова целта на срещата е на място да се види сериозността на проблема и да се набележат мерки за решаването му. Протестиращите настояват всички засегнати в случая ведомства да видят сериозността на проблема и заедно да набележат мерки за решаването. Собственикът на фирма ПИНК Илиян Филипов заяви пред всички протестиращи, че още в понеделник ще оттегли инвестиционното си намерение за разкриване на нова кариера в района на Белащица.", "date": "2018.10.06", "title": "Хора от пет пловдивски села протестираха срещу кариерите край с. Белащица"}
{"url": "http://standartnews.com/balgariya/yasni_kriterii_i_registar_predvizhda_noviyat_zakon_za_sotsialnite_predpriyatiya-376428.html", "text": "Ясни регламент и критерии, както и създаване на национален регистър предвижда законопроектът за предприятията на социалната и солидарна икономика, който е между първо и второ четене в Народното събрание. Това заяви в Ловеч пред журналисти министърът на труда и социалната политика Бисер Петков и добави, че се очаква до две седмици законът да е факт. \"Той ще регламентира социалните предприятия в България, ще въведе критерии за това кое е социално предприятие. Предлага две категории социални предприятия - клас А и клас А+\", каза министърът. По думите му законът ще насърчи развитието на социалната икономика, така че тя да има по-голямо място и тежест в нашето общество, като съответно предвижда насърчителни мерки за социалните предприятия и за субектите на социалната икономика. Ще въвежда сертификационна марка, която тези предприятия да използват, предвижда и създаване на национален регистър на социалните предприятия. По данни на статистиката самоопределилите се като социални предприятия са 1461. Бисер Петков каза още, че законопроектът дава възможност тези социални предприятия да получават право на строеж без конкурсни процедури, само с решение на общинския съвет. Предвижда се и изграждане на електронна платформа, която да ги улеснява в общуването помежду им, да си създават предпоставки за консултиране, за онлайн търговия, както и насърчаване на трансграничното сътрудничество. Социалните предприятия и този закон са още една мярка за подкрепа на интеграцията в заетост на хората с увреждания, добави Петков. Министърът на труда и социалната политика присъства на втория ден от форума \"Мостове за социално ангажирани предприятия\" в Ловеч. Събитието е посветено на темата за социалната икономика в регион Ловеч и се организира в рамките на пилотния проект по Регионална социална икономика \"Региони 2018\", ръководен от ГД \"ГРУПА\" на Европейската комисия. Днес ще бъдат представени идеите от тематичните форуми за дискусии. Община Ловеч ще отличи организациите с най-добре представена практика или идея от тематичните форуми и ще връчи специална награда за социално ангажиран предприемач. \"Такива регионални форуми като днешния много допринасят, защото социалното предприемачество и икономика е за хората, за насочване на резултати от икономическата дейност за социални цели, за социални каузи, и затова е много важна подкрепата на местните общности и местните органи\", каза министърът. Срещата днес бе открита от кмета на Ловеч Корнелия Маринова и областния управител Георги Терзийски.", "date": "2018.10.06", "title": "Ясни критерии и регистър предвижда новият закон за социалните предприятия"}
{"url": "http://standartnews.com/balgariya/obshtinskiyat_savet_na_st_zagora_nagradi_patriarh_neofit_za_osobeni_zaslugi-376427.html", "text": "Патриарх Неофит откри днес в Стара Загора конференция под наслов \"180 години от рождението на Старозагорския митрополит Методий Кусев\". Негово светейшество е в града заедно с делегация от представители на Светия синод, Вселенската патриаршия, свещеници от Московската и Румънската патриаршия по повод на празника 5 октомври и на годишнината от рождението на първия Старозагорски владика. В словото си българският патриарх очерта историческата роля на митрополит Методий Кусев, като го нарече \"заслужил архипастир на Светата ни църква и обичан от целия ни православен народ Старозагорски митрополит\". По оценката му, неговото дело е \"епохално не само за Старозагорската епархия, но и за цялата ни Света църква, отдавна оценила и признала значителната роля на митрополит Методий\". Преди това в присъствието на патриарх Неофит се състоя тържествена сесия на общинския съвет, на която от името на Старозагорския епархийски съвет той връчи на кмета на Стара Загора Живко Тодоров орден \"Св. апостол Карп\" - първа степен, учреден от Старозагорската митрополия. Негово светейшество патриарх Неофит бе удостоен със Знак за особени заслуги от общинския съвет на Стара Загора като баща обединител на българския народ с пожелание да носи мир и вяра за всички. Старозагорският митрополит Киприан беше удостоен с Благодарствен плакет за заслуги от името на кмета и община Стара Загора. Отличията връчи председателят на общинския съвет Таньо Брайков.", "date": "2018.10.06", "title": "Общинският съвет на Ст. Загора награди Патриарх Неофит за особени заслуги"}
{"url": "http://standartnews.com/balgariya/marinov_administratsiyata_na_mvr_e_na_minimuma_za_funktsionirane_na_sistemata_-376433.html", "text": "Администрацията на МВР е сведена до минимума, който е необходим за функциониране на тази система. Такова мнение изрази в интервю за Дарик радио вътрешният министър Младен Маринов. Изказването му идва на фона на прекратената преди дни обществена поръчка за функционален анализ на ведомството. Поръчката беше на стойност малко над милион лева, а целта ѝ бе да се изготви проект за цялостно преструктуриране на МВР, за да се повиши ефективността му. Вече бившият министър Валентин Радев заяви в началото на седмицата, че лично премиерът Бойко Борисов настоявал за прекратяване на поръчката още по негово време. Изказването на Маринов идва и на фона на доклад на Световната банка, според който МВР може да съкрати около 1500 души администрация и да намали броя на областните си дирекции от 28 на 7, като това щяло да икономиса около 47 милиона лева годишно. Според Маринов обаче системата работела от дълги години в несигурност, а съкращения не можели да се правят, без да се модернизират първо процесите в администрацията. „Системата работи дълги години в абсолютна несигурност за бъдещето. Служителите работят всеки ден и не знаят следващите пет години дали ще са на работа, или не. Аз смятам, че в момента администрацията е сведена до минимума, който е необходим за функциониране на тази система. За да намалиш рязко администрацията, ти трябва да обновиш процесите, които текат в това министерство, съответно трябват пари за компютри, за принтери, за софтуери, които да изключат работата на човек и тя да се замени от дадена програма. Затова трябват пари. Ако ние съкратим под минимума администрация, това означава да започне да куца обслужването на гражданите, административните услуги\", заяви министър Маринов. По думите му част от административните услуги не трябва да се извършват от МВР, за да се освободи ресурс да се изпълнява чисто полицейска дейност. „Нека да укрепим системата и да дадем по-дълъг хоризонт за възможност и за развитие и израстване на кариерата на полицаите и да търсим финансиране за техните основни нужди да бъдат те полезни на обществото\", допълни той.", "date": "2018.10.06", "title": "Маринов: Администрацията на МВР е на минимума за функциониране на системата"}
{"url": "http://standartnews.com/balgariya/ima_postignati_vzaimnopriemlivi_resheniya_po_zakona_za_horata_s_uvrezhdaniya-376431.html", "text": "Според министъра на труда и социалната политика Бисер Петков има постигнати взаимноприемливи решения относно Закона за хората с увреждания. По думите му консенсусът е постигнат на среща вчера до късно вечерта в социалното министерство с участието на омбудсмана Мая Манолова и нейния екип, представители на национално представителните организации, представители на Министерството на финансите. \"В продължение на няколко часа обсъждахме въпросите, които породиха несъгласие в последния проект, който беше разглеждан в началото на седмицата. Мисля, че постигнахме взаимноприемливи решения и продължаваме процедурата следващата седмица със стремеж възможно най-скоро законопроектът да бъде одобрен от Министерския съвет и да постъпи в Народното събрание\", заяви пред журналисти в Ловеч министър Петков. По думите му 150 милиона лева допълнително за политиките за хора с увреждания са предвидени в централния бюджет за следващата година. \"Това е огромен допълнителен ресурс, като основното, което ще ангажира голяма част от него, е увеличената значително финансова подкрепа за хората с увреждания, която е регламентирана в проект на закона, особено за тези, които не могат да работят поради тежките увреждания, които имат. Те ще получават подкрепа в рамките на линията на бедността. Предвидено е тази месечна финансова подкрепа да бъде 57 процента плюс социалната инвалидна пенсия\", заяви министърът и добави, че това са около 600 хиляди, които ще получават по-висока финансова подкрепа, а някои - и за първи път.", "date": "2018.10.06", "title": "Има постигнати взаимноприемливи решения по Закона за хората с увреждания"}
{"url": "http://standartnews.com/balgariya/obvinenieto_iska_postoyanen_arest_za_shestima_ot_zadarzhanite_za_krazhba_na_onkolekarstva-376430.html", "text": "Прокуратурата внесе искане за постоянен арест на шестима от седемте задържани за участие в престъпна група за злоупотреба с лекарства за онкоболни. За седмия от обвинените искането е за домашен арест по здравословни причини, съобщиха от Специализираната прокуратура, цитирани от БНР. Специализираният  наказателен съд заседава по искането на прокуратурата. Сред задържаните са двама лекари от столичната болница „Йоан Павел\", фармацевт от болницата „Свети Мина\" в Благоевград, посредник на фирма за износ на медикаменти и още трима души. Според описаната от прокуратурата схема, лекарства за онкоболни, закупени от Здравната каса, са излизали от двете болници и чрез износител са стигали най-вероятно до страни от Европейския съюз и там са били продавани законно на много по-високи цени. По-рано наблюдаващият прокурор Лилия Манолова описа двете схеми: „На лица, нуждаещи се от такива вливания - раково болни, не са вливани, но са изписвани, че са вливани такива лекарства. Те са лежащо болни хора, на които срещу името е записано дата, партиден номер, лекарство, конкретно количество вливане - но това не се е случило. Втората схема, по която работим, това е подмяна на такива лекарства от външни лица чрез лекари и медицински сестри в съответните болнични заведения. Подмяната е ставала чрез уговорки и предоставяне на сериозни парични възнаграждения за услугите. Съмненията се, че те не са оригинални лекарства, а са лекарства, които са придобити по друг начин\".", "date": "2018.10.06", "title": "Обвинението иска постоянен арест за шестима от задържаните за кражба на онколекарства"}
