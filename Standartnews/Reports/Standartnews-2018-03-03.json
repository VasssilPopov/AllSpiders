{"url": "http://standartnews.com/mneniya/blokcheynat_nosi_golyama_promyana-368924.html", "text": "Блоковите вериги (или блокчейн, както са популярни с английското си име) са предмет на голям дебат в последно време. Изглежда всеки иска да знае повече за тази нова технология. Но какво всъщност е блокчейн? Да кажем простичко така - това е технология, която позволява цифрово да се съхранява информация по два нови начина: съхранението е децентрализирано, като се правят много копия във веригата, което предпазва от загуба на данни. Освен това не може да има намеса при съхранението, данните не могат да бъдат нито променяни, нито да бъдат изтрити. По този начин записаната информация няма как да се фалшифицира, защото всяка част от нея, всеки блок е свързан с остатъка от веригата. Тази проста схема практически копира базисната архитектура на Интернет, като отваря много нови възможности за създаване на иновативни приложения. Може би най-известното приложение на блокчейна, за което всеки се сеща, е Биткойна - най-разпространената в момента криптовалута. Някои от предизвикателствата, които стоят пред криптовалутите, като например голямата променливост на курсовете им и висока консумация на електричество, в процеса на тъй нареченото \"копаене\" на валутата,  не са изцяло причинени от характеристиките на базисната блокчейн технология. Сам по себе си блокчейна е нещо уникално. Той може да попълва или да замества всяко централно хранилище на информация, което се ползва с доверие и е максимално защитено. Всъщност невъзможността от намеса навън е една от характеристиките на блокчейна, която го прави толкова интересен за инвеститорите. Мнозина експерти твърдят, че именно тази технология ще промени много правила в правенето на бизнес, особено в сферата на финансите. Много от настоящите бизнес модели ще изчезнат и вероятно ще се появят нови, основани на тази технология. Един от ефектите от появата на блокчейна например е премахването на посредниците, които да потвърждават обменните операции. Редица икономисти твърдят дори, че тази технология може да създаде съвършено нова база за функциониране на икономиката. Във всички случаи блокчейнът ще е част от голямата промяна в цифровия свят. Европейската комисия от дълго време следи внимателно развитието на тази технология. От 2013 година, Комисията започна да подкрепя и финансово различни проекти, базирани на блокчейн. Очакванията са финансовата подкрепата да нарастне до 340 милиона евро през следващите няколко години. Например, проектът MyHealthMyData (Моето здраве - моите данни) използва блокчейн технология, за да защити данните на пациента и да му даде възможност по сигурен начин да споделя лична информация. Проектът Decode също помага на хората да контролират своята лична информация и да решават дали да я споделят публично. В момента основният сектор, който ползва основаните на блокчейн технологии, е банковият и финансов, заемайки около 30 процента от общия обем. Но приложението на блоковите вериги се разраства с бърза скорост и в областта на обществените услуги, застрахователния сектор, здравеопазването и медиите. Прогнозите на Световният икономически форум са, че до 2025 г. 10% от световния БВП да може да се съхранява през цифрови активи в блокчейн. Възможностите, които предлага блокчейнът, привличат сериозен обем от инвестиции. До момента секторът на рисковия капитал е инвестирал над 1,2 милиарда евро в създаването на над хиляда блокчейн стартъпи. Една трета от тях са в Европа. Тази сума всъщност само допълва средствата на хората, инвестирали в блокчейн технологиите, чрез така нареченото \"първично предлагане на монети\" ICO  - специфичен начин за набиране на средства  и за реализиране на нови проекти. Този начин за осигуряване на финансов ресурс в момента е в бум, от 250 милиона евро набрани през 2016 г., до 3 милиарда евро през 2017 година. Европа не може да си позволи да изпусне възможностите, които блокчейна предлага, но сега трябва да направим така, че тази технология да продължи да се развива в Европа и да допринася за развитието на Единния цифров пазар! За тази цел на 1 февруари заедно с Европейския парламент поставихме началото на Блокчейн обсерватория и форум на ЕС. Тази обсерватория е мястото, където ще бъде събран целия опит и експертиза в сферата на блокчейна. Тя ще бъде като хранилище на знание, но и на вдъхновение, място, където се събират всички заинтересовани страни – политици, бизнес и потребители. Бих искала да призова всички за активно участие в обсерваторията, защото само заедно можем да постигнем добри резултати. Имаме готовност да работим близко със заинтересованите държави членки като Франция, Белгия, Люксембург, Нидерландия, Словения и Малта. Но, разбира се, всички са поканени да се включат. Но нека, вперили поглед във възможностите, да не пропуснем две предизвикателства. Най-важното от които е необходимостта от стимулиране развитието на цифрови умения. Ние не можем да използваме потенциала на технологията, ако нямаме достатъчно технолози, инженери, програмисти и експерти по блокчейн. Затова трябва да се подкрепят програми, които дават възможност на европейците, да придобиват цифрови умения и това е моят най-важен приоритет. Друго предизивателство е да се работи по създаването на съвместимост на оперативно ниво между различните страни, за да може технологията да работи както в Европа, така и в останалите части на света. В заключение, усилията ни са насочени към силна подкрепа на развитието на блокчейн във всички тези измерения, научна и развойна дейност, инвестиции и регулаторна рамка. Перспективата е ясна, Единният цифров пазар и всички европейски граждани трябва да имат полза от блокчейна. *Заглавието е на редакцията", "date": "2018.03.02", "title": "Блокчейнът носи голяма промяна"}
{"url": "http://standartnews.com/biznes/za_vtora_poredna_godina_ebagbg_e_onlayn_targovets_na_godinata-368922.html", "text": "Най-добрите представители на електронните търговци получиха своите отличия от тазгодишния конкурс  eCommAwards 2017. Във второто издание на конкурса участваха 28 проекта и кампании на e-commerce търговци, които се състезаваха в 9 категории. За втора поредна година отличието търговец на годината спечели технологичната компания за онлайн пазаруване на хранителни стоки, продукти за дома и офиса -  eBag.bg. Компанията получи награда и за \"Добра практика/социална отговорност\" за техния проект, чрез който доставките на продукти за хора с увреждания на територията на София се осъществяват безплатно. \"Тези две награди са признание за цялостната работа, която свършихме през 2017 година. Доставихме над 50,000 поръчки, като 99.5% от тях бяха доставени навреме или по-рано. Средната оценка на обслужване на екипа на eBag.bg от клиентите е 4.90 от 5. Като резултатите са на база 20,000 получени анкети от клиенти. Всички тези положителни резултати ни стимулират да продължаваме да работим усилено и да радваме нашите клиенти\", коментира Иван Александров, основател и изпълнителен директор на eBag.bg. Ето кои са и останалите победители в eCommAwards: \"Дизайн и ползваемост\",  \"Стартиращ онлайн бизнес\" и \"Специална награда на журито\" - ambermatterss.com \"Маркетинг кампания на електронен търговец\" и \"Иновация в електронната търговия\" - ozone.bg \"Мобилно приложение свързано с електронна търговия\" - esky.bg Специална награда DHL e-commerce award - Halfbike Освен увеличения брой участници, тази година с двама повече спрямо миналата година са и членовете на журито, които определиха кой да бъде отличен като \"Електронен търговец на годината\". Както и в миналото издание на конкурса журито беше съставено от български и чуждестранни експерти в областта на дизайна и ползваемостта, маркетинга, развойната дейност, предприемачеството, разработка на електронни магазини и ERP системи и др. На тържествената церемония присъстваха членове на журито, участниците в конкурса, колеги и партньори от бранша. Годишният конкурс eCommAwards се организира от EventsBakery.", "date": "2018.03.02", "title": "За втора поредна година eBag.bg е онлайн търговец на годината"}
{"url": "http://standartnews.com/kultura/balkansko_gucha_parti_otvarya_vrati_na_2_mart_v_klub_maze-368896.html", "text": "На 2 март в столичния клуб MAZE за 17-ти път ни очаква най-веселото тематично мартенско - БАЛКАНСКО ГУЧА ПАРТИ. В навечерието на петата година от създаването на щурата парти-поредица, организаторите ни приканват да се включим в масово връзване на мартеници и да отбележим българския национален празник 3 март по нетрадиционен, изключително забавен и ритмичен начин. Очакват ни много български хора, редувани с по-твърда балканска музика, а този път специално участие ще има Духов оркестър \"Закс\". Всички приятели на балканския духов и рок-ска ритъм са добре дошли, а билети за събитието ще има на място на 2 март на входа на клуба. БАЛКАНСКО ГУЧА ПАРТИ е една идея, която се ражда преди близо пет години и е вдъхновена от най-големия фестивал за Балканска духова музика \"Гуча\", който се провежда всяка година в Сърбия. Според организаторите Явор и Деян, то е празник на балканската \"лудост\" и \"радост\" взети заедно и със сигурност е най-позитивното събитие в клубния живот на столицата. Всяко парти е тематично и отдава по свой начин уважението си към традиционните български ритми и изобщо към българското. Всеки път специално участие има български танцов състав и духов или друг оркестър, а гостите на събитието неусетно и с ентусиазъм се включват в хората, водени с байрак. По време на БАЛКАНСКО ГУЧА ПАРТИ и този петък ще звучат най-веселите балкански ритми в шеметна симбиоза с по-твърди пънк-ска групи с балканско звучене (Dubioza kolektiv, S.A.R.S. и други). Купонът ще започне още от входа, където любезните домакини ще ви посрещнат с изненада - българска ракия и мезе. 17-тото издание на БАЛКАНСКО ГУЧА ПАРТИ на 2 март в клуб MAZE  обещава страхотно настроение за гостите, много танци и доволно количество мартеници за всеки.", "date": "2018.03.02", "title": "Балканско Гуча парти отваря врати на 2 март в клуб MAZE"}
{"url": "http://standartnews.com/svyat/priklyuchva_predizbornata_kampaniya_v_italiya-368923.html", "text": "Италия е пред избори. Тази вечер приключва предизборната кампания и италианците ще имат ден за размисъл преди парламентарния вот в неделя. Резултатът е непредвидим, а в последния момент в кампанията се включи и председателят на Европейския парламент Антонио Таяни. Той беше призован от Берлускони да приеме кандидатурата, за да даде тежест на дясно-центристката коалиция. Европа следи със затаен дъх изборите в Италия и се надява популистката партия „Пет звезди\" да не успее да получи мнозинство. Колкото и да е парадоксално, Брюксел залага на добър резултат дори на динозавъра на италианската политика Силвио Берлускони, който на 81-годишна възраст се завърна отново на политическата сцена. Левите сили бележат загуба сред електората си заради вътрешни противоречия. Резултатите са доста непредвидими - над 10 милиона италианци още на се решили за кого да гласуват. Текат последни часове за политическа пропаганда в опит да се спечелят колебаещите се италинци. Предизборните кампании приключват с последни призиви. Водещата в сондажите популистка партия, основана от комика Бепе Грило води в сондажите с 28% подкрепа. Но пък сред лидерите най-висока подкрепа има Силвио Берлускони. От „Пет звезди\" предствиха листата на кабинета си предварително, а в нея са включени неизвестни лица - предимно университетски преподаватели и жени, кандидатки за силовите министерства. На жени залага и Силвио Берлускони, въпреки че точно скандали с нежния пол го извадиха от политиката преди години и доведоха до присъда, заради която не може да заема обществена длъжност. Берлускони залага и на председателя на Европейския парламент Антонио Таяни, който прие да служи на страната си, за да опази европейските ценностти на Апенините. Италианците гласуват по нова избирателна система, която смесва пропорционалния избор с правилото \"първия печели всичко\", без преимущество за първата политическа сила. Законът беше приет, за да се ограничи възходът на антиевропейските популисти от „Пет звезди\". Коалиционната формация на Берлускони включва десни партии и Северената лига, която омекоти ксенофобските си възгледи в хода на предизборната кампания. Левите сили бележат спад в подръкжата на традиционния си електорат. Ако никоя партия не получи мнозинство, възможните сценарии са няколко. Не се изключва дори широка коалиция по германски модел.", "date": "2018.03.02", "title": "Приключва предизборната кампания в Италия"}
{"url": "http://standartnews.com/svyat/dvama_vazrastni_i_malko_dete_zaginaha_vav_velikobritaniya_zaradi_studa-368916.html", "text": "Двама възрастни и малко дете загинаха през вчерашния ден във Великобритания в резултат на снеговалежите и студа, предизвикани от атлантическата буря Ема и антициклона Звяра от Изтока, съобщи Би Би Си, цитирана от ТАСС. Лошото време станало причина лек автомобил да се блъсне в жилищна сграда в графство Корнуол, Югозападна Англия, в резултат на което на място загинало седемгодишно момиченце. На една от заснежените улици на град Лийдс беше открита мъртва 75-годишна жена, а още една жертва на стихията стана 46-годишен мъж, чийто автомобил се удари с камион в близкия град Бъркшър. Вчера на територията на Англия и Уелс беше обявен червен код за опасност заради лошото време. В цяла Великобритания бяха затворени хиляди училища. В Шотландия продължават да са затворени двете най-големи летища - в Единбург и Глазгоу. На други аерогари, включително в британската столица, бяха отменени десетки полети.", "date": "2018.03.02", "title": "Двама възрастни и малко дете загинаха във Великобритания заради студа"}
{"url": "http://standartnews.com/biznes/kevr_nyama_pritesneniya_za_sdelkata_za_chez-368917.html", "text": "Нямам притеснения за енергийната независимост на страната и качеството на обслужването, каза във Велико Търново по повод продажбата на ЧЕЗ шефът на енергийния регулатор Иван Иванов. Той отново заяви, че сделката за активите на чешкото дружество у нас няма отношение към цената на тока. \"В последните 3 години КЕВР много силно дисциплинира работата на енергийните дружества. Поради техни нарушения ние сме наложили общо глоби за 13 милиона лв.М.г. за първи път този състав на регулатора направи проверка на извършените инвестиции, сравнени с прогнозно заявените. Оказа се, че инвестициите са изпълнени само в рамките 65-70% и съответно ние санкционирахме и трите оператора на разпределителни мрежи\", обясни той. Такава проверка ще бъде направена и тази година. „Освен това от 1 юли КЕВР ще въведе закупуване на енергията за технологични загуби директно от българската енергийна борса. По такъв начин ще паднат всякакви спекулации, че дружествата купуват по-големи количества и в последствие част от тази енергия се предлага на свободни цени. Сега ще купуват по пазарни цени\", допълни Иванов.", "date": "2018.03.02", "title": "КЕВР няма притеснения за сделката за ЧЕЗ"}
{"url": "http://standartnews.com/svyat/tramp_obyavi_sasht_vavezhda_vnosni_mita_varhu_stomana_i_aluminiy-368913.html", "text": "Решение на Доналд Тръмп може да разпали търговска война между САЩ, Китай и Европейския съюз. Американският президент написа в Twitter, че ще бъдат въведени вносни мита върху стоманата и алуминия. Стоманата ще бъде облагана с 25% мито, а алуминият - с 10 на сто. Това предизвика остра реакция от редица засегнати държави. Европейският съюз обяви, че \"няма да гледа безучасно и ще защити интересите си\". Канада се закани да въведе контрамерки, а Бразилия заплаши, че на свой ред ще вземат еднолично решение за обмитяване на американски стоки.", "date": "2018.03.02", "title": "Тръмп обяви: САЩ въвежда вносни мита върху стомана и алуминий"}
{"url": "http://standartnews.com/balgariya/3_dni_bez_plateno_parkirane_v_sofiya-368904.html", "text": "На националния празник 3 март \"синя\" и \"зелена\" зона за паркиране в София няма да работят, съобщава Центърът за градска мобилност. Столичани и гостите на София могат да паркират безплатно в зоните на града и на 5 март (понеделник), обявен за почивен ден. Така се събират общо 3 дни, в които столичани и гостите на столицата ще си отдъхнат от плащането за паркиране в зоните.", "date": "2018.03.02", "title": "3 дни без платено паркиране в София"}
{"url": "http://standartnews.com/balgariya/savmestna_izlozhba_v_ruskoto_vanshno_za_140ta_godishnina_ot_osvobozhdenieto-368927.html", "text": "На 2 март 2018 г. от 10.00 часа в МВнР на РФ в тържествена обстановка посланик Бойко Коцев и министърът на външните работи на РФ Сергей Лавров откриха изложба, посветена на 140-та годишнина от Освобождението на България в резултат на Руско-турската война 1877-1878 г. Изложбата бе от архивни документи (сред които копие на Сан-Стефанския мирен договор и на ратификационните османски документи от 4 март 1878 г.), подготвени от МВнР на РФ, и от „Неизвестни фотографии от Руско-турската война 1877-1878 г.\", предоставени от Посолството и Българския културен институт в Москва. Посланик Б. Коцев и министър Лавров произнесоха слова, в които откроиха значението на войната за Освобождението на България от османско иго. Българският посланик отбеляза ключовата роля на саможертвата на българските опълченци и руските воини в кулминацията и решаващата битка във войната – епопеята на Шипка. Бе подчертан и всенародният подем в Русия за освобождението на угнетения български народ след потушаването на Априлското въстание, който е имал ключово значение за влизането на Русия във войната. В изказването си министър Лавров посочи, че Русия е провеждала принципна линия в полза на създаването на единна и автономна България. „Признателни сме на нашите български приятели за увековечаването на паметта на такива изтъкнати военачалници като генералите Скобелев, Тотлебен, Гурко, Драгомиров. Нашите приятели грижовно пазят паметта на руските войници и офицери, които са положили живота си върху олтара на победата.\" Руският външен министър посочи, също така, че общото ни културно и духовно наследство не е подложено на изпитанията на времето и е основа за постъпателното развитие на нашето сътрудничество във всички области– политика, икономика, култура, туризъм. Специален поздрав към гостите отправи фолклорният ансамбъл към Българския културен институт в Москва „Българска роза\". Посланик Бойко Коцев подари на МВнР РФ, в лицето на министър Лавров, изложбата „Неизвестни фотографии от Руско-турската война 1877-1878 г.\", както и картината „Шипка\" на художника Иляс Айдаров. По случай Баба Марта на всички присъстващи на изложбата гости, както и на министър Лавров, бяха подарени мартеници. На откриването присъстваха, от руска страна, и заместник-министърът на външните работи А. Грушко, директорът на Историко-документалния департамент на МВнР на РФ Н. Баринова, служители на руското външно министерство. От българска страна присъстваха служители на българското посолство и Българския културен институт в Москва.", "date": "2018.03.02", "title": "Съвместна изложба в руското Външно за 140-та годишнина от Освобождението"}
{"url": "http://standartnews.com/balgariya/skandalat_za_aets_belene_zavarshi_s_konsensus_-368918.html", "text": "Скандалът от сутринта заради разискванията по АЕЦ \"Белене\" скорострелно се преформатира в единодушие между управляващи и опозиция за съдбата на проекта. 136 гласа \"за\" и нито един \"против\" показа електронното табло в залата. С такова внушително мнозинство парламентът реши кабинетът да каже до края на юни как ще се развива по-нататък идеята за АЕЦ \"Белене\" и какво ще правим с оборудването. ядрената централа. До тези 4 месеца управляващите трябва да отделят активите и пасивите на АЕЦ \"Белене\" в една отделна компания. Двете проекторешения - на БСП и на ГЕРБ, бяха идентични с разлика единствено в сроковете. Социалистите държаха срокът да бъде едномесечен. В името на консенсуса обаче се съгласиха тяхното решение да бъде отхвърлено, а да се приеме това на ГЕРБ. \"Трябва да гледаме напред - имаме площадка, имаме проект, който е нотифициран, имаме платено оборудване и то сега е тук\", заяви в пленарната зала енергийният министър Теменужка Петкова. Тя благодари за консенсуса. \"Смятам, че това наистина ще бъде една сериозна крачка напред за намиране на най-доброто решение за АЕЦ \"Белене\", а в кулоарите не отговори на въпроса дали има инвеститор, а само повтори казваното от нея десетки пъти - че е имало инвестиционен интерес. Енергийната министърка в оставка и се извини на депутатите за сутрешното напрежение, което им причини с отлагането на разискванията заради нейната отпуска. Петкова започна изказването си с извинение към народните представители - \"за лошото начало на заседанието\", както припомни преди това Таско Ерменков от БСП. Тя обясни, че си е пуснала един ден отпуск заради личен ангажимент, който отдавна е бил поет. Успяла да го изпълни и стигнала навреме до парламента.", "date": "2018.03.02", "title": "Скандалът за АЕЦ \"Белене\" завърши с консенсус"}
{"url": "http://standartnews.com/balgariya/otnovo_vzriviha_bankomat_v_sofiya_hvanaha_petima_sled_presledvane-368912.html", "text": "Петима души са задържани след преследване от полицията заради взривен банкомат през изминалата нощ в София. Инцидентът е станал на бул. „Рожен\" в квартал „Илиянци\". Сигнал е подаден в полицията около 5.15 часа. Полицията е причакала извършителите, които са се опитали да избягат. След преследване те са арестувани в Ихтиман. Сред задържаните има известни в криминалните среди имена у нас. В миналото те са били свързани с автокражби, пише БНР. За момента не е ясна точната взета сума от петимата мъже. По информация в устройството не е имало много пари. Разследването по случая продължава.", "date": "2018.03.02", "title": "Отново взривиха банкомат в София, хванаха петима след преследване"}
{"url": "http://standartnews.com/balgariya/ot_snyag_ta_na_dazhd_poleditsi-368889.html", "text": "Днес времето ще започне да омеква. Сутринта започва с превалявания на сняг в Западна и Северна България. Минималните температури ще са -9 и -4 градуса, в югозападните райони и по морския бряг малко по-високи. Ще бъде облачно, а повишението на температурите ще продължи и преваляванията от сняг в Западна и Северна България ще преминат в дъжд. На много места ще се образуват поледици. В Източна България и по поречието на Струма ще духа до умерен южен вятър, а в Дунавската равнина слаб от изток-североизток. Максимални температури между 3 и 8 градуса, в Северна България и Горнотракийската низина по-ниски – между -3 и 2 градуса. Атмосферното налягане ще бъде по-ниско от средното за март и през деня ще продължи да се понижава.", "date": "2018.03.02", "title": "От сняг та на дъжд. Поледици!"}
{"url": "http://standartnews.com/balgariya/kakvo_shte_e_vremeto_na_3_mart-368915.html", "text": "В събота и в неделя времето ще е променливо, по-често предимно облачно. На места ще има и превалявания, предимно слаби и предимно от дъжд, но в нощните часове и рано сутрин, на места в Северна и Западна България, ще вали и сняг. Остават условия за поледици и заледявания. През първия ден ще духа слаб до умерен вятър от запад-северозапад. През втория вятърът ще отслабне, на места в западната половина от страната и ще стихне, в източната ще придобие южна компонента. Ще има условия за поледици и заледявания, предупреждават синоптиците. В цялата страна е въведен жълт код.", "date": "2018.03.02", "title": "Какво ще е времето на 3 март?"}
{"url": "http://standartnews.com/balgariya/obeshtaha_magistrala_vidinblagoevgrad_na_protestirashti-368919.html", "text": "Магистрален път в Северозападна България от Видин до Благоевград ще има. За това се разбраха на среща в Министерски съвет днес премиерът Бойко Борисов и регионалният министър Николай Нанков с протестиращите от региона. Още в сряда исканията на местните ще бъдат изпълнени на заседание на Министерския съвет, когато ще бъде прието решение за изграждането на пътя и тунел под Петрохан. Тук коментираме за изцяло ново трасе, за изцяло нови габарити, в някои от участъците ще бъде скоростен път, в други с автомагистрални габарити, заяви Николай Нанков. Нанков коментира, че след изграждането на Дунав мост 2 пътят е отеснял и във възможно най-кратки срокове правителството ще приеме решение. На Министерски съвет още в сряда ще се вземе решение с конкретни срокове и ангажименти за изграждането на Коридор номер 4 в участъка от Ботевград до Видин, по протежението на път Е-79. Те ще бъдат индикативни разбира се, тъй като много от процедурите не зависят от волята на възложителя, на министерството и на Министерски съвет. Ще приемем решение, което да даде яснота в какви времеви рамки ще приключим проекта, говорим за цялостното приключване през 2022 година в най-тежките участъци Ботевград-Мездра и Видин-Ружинци, може би ще го разширим и до Монтана като по-тежък участък, коментира Николай Нанков.", "date": "2018.03.02", "title": "Обещаха магистрала Видин-Благоевград на протестиращи"}
{"url": "http://standartnews.com/balgariya/zadarzhaha_41_nelegalni_migranti_na_kulata-368920.html", "text": "Група от 41 нелегални мигранти, 7 от които деца, са задържани на ГКПП „Кулата\"-„Промахон\", превозвани от ТИР с румънска регистрация. Към 10 часа тази сутрин на влизане в България от Гърция в товарен автомобил с румънска регистрация са открити 41 нелегални мигранти - 29 мъже, 5 жени и седем непълнолетни, каза по телефона за БГНЕС Лора Любенова от пресцентъра на НС „ГП\". Нелегалните мигранти са установени в товарното помещение на камиона след проверка с рентген от екипа за противодействие на контрабандата и нелегалната миграция. Задържаните са заявили различни националности. За случая е уведомена Районна прокуратура-Петрич. Мигрантите и 50-годишният водач на товарния автомобил са задържани в ареста на Гранично полицейско управление – Петрич, а на децата е осигурен подслон в отделно помещение. Срещу пълнолетните са започнати досъдебни производства.", "date": "2018.03.02", "title": "Задържаха 41 нелегални мигранти на Кулата"}
{"url": "http://standartnews.com/balgariya/ruskiyat_patriarh_kiril_pristigna_v_sofiya-368925.html", "text": "Руският патриарх Кирил кацна на летището в София. Вицепрезидентът Илияна Йотова посреща делегацията, водена от патриарха. \"Много се радвам да стъпя на гостоприемната и близка до сърцето ми българска земя, да се срещна със събратята ми - Негово Светейшество патриарх Неофит, духовенството и вярващия български народ\", бяха първите думи на патриарха на Москва и цяла Русия в София. \"Идвам в България с много светло чувство и радост от предстоящите срещи\", добави патриарх Кирил. \"За нас е голяма чест присъствието и участието на патриарх Кирил в честването на Националния празник на България - 3 март и в честванията на 140 години от края на Освободителната Руско-турска война\", заяви от своя страна вицепрезидентът Илияна Йотова, цитирана от Канал 3. Ние, българите, добре помним и познаваме нашата история. Добре съзнаваме голямата роля на руското духовенство и Руската Православна църква през онези тревожни събития през 1877-1878 г., когато благодарение на Православната църква беше подготвен руският народ за участие в тази Освободителна война\", посочи Йотова. Съзнаваме, че свободата дойде на крилата на духовната подкрепа на Руската църква и на героите от бойните полета по време на войната, каза още вицепрезидентът. От летището Руският патриарх Кирил се отправи към Синодалния параклис \"Св. Цар Борис-Михаил\", където ще бъде посрещнат от Българския патриарх Неофит заедно с митрополитите членове на Св. Синод и епископите. На 3 март патриархът на Москва и на цяла Русия патриарх Кирил ще се срещне и с министър-председателят Бойко Борисов. ", "date": "2018.03.02", "title": "Руският патриарх Кирил пристигна в София"}
{"url": "http://standartnews.com/balgariya/lavrov_i_borisov_govoriha_po_telefona-368926.html", "text": "Министърът-председателят Бойко Борисов и руският външен министър Сергей Лавров проведоха телефонен разговор, съобщиха от правителствената пресслужба. Лавров поздрави българския премиер по случай националния празник на страната ни – 140-годишнината от Освобождението на България от османско иго, като подчерта, че културните ценности, обединяващи България и Русия, са основа за задълбочаване на двустранните отношения в редица сфери. Бойко Борисов и Сергей Лавров обсъдиха приоритетната тема за Българското председателство на Съвета на ЕС - развитието на страните от Западните Балкани. Българският премиер посочи, че държавите от региона трябва да бъдат подпомогнати активно и че България полага усилия за изграждането на по-добро инфраструктурно свързване на страните от този регион с държавите от ЕС. Затова България търси подкрепата не само на държавите-членки на ЕС, но и на други партньори като Русия, отбеляза още българският министър-председател. Премиерът Бойко Борисов благодари на руския външен министър Сергей Лавров за участието му в днешното откриване на изложбата по случай 140 години от освобождението на България. Тя беше открита днес от посланик Бойко Коцев и министърът на външните работи на Русия в руското външно министерство в тържествена обстановка. Изложбата представя архивни документи, сред които копие на Сан-Стефанския мирен договор и ратификационни османски документи от 4 март 1878 г., подготвени от МВнР на Русия и от „Неизвестни фотографии от Руско-турската война 1877-1878 г.\", предоставени от Посолството и Българския културен институт в Москва. „Изложбата е впечатляваща и тя показва нашата обща история. Признателни сме на нашите български приятели за увековечаването на паметта на такива изтъкнати военачалници като генералите Скобелев, Тотлебен, Гурко, Драгомиров. Нашите приятели грижовно пазят паметта на руските войници и офицери, които са положили живота си върху олтара на победата\", посочи Лавров. Руският външен министър заяви още, че общото ни културно и духовно наследство е основа за постъпателното развитие на нашето сътрудничество във всички области– политика, икономика, култура, туризъм.", "date": "2018.03.02", "title": "Лавров и Борисов говориха по телефона"}
{"url": "http://standartnews.com/balgariya/ruskiyat_patriarh_pristiga_u_nas-368914.html", "text": "Руският патриарх Кирил пристига у нас в петък. Делегацията на Руската православна църква ще вземе участие в честванията по повод 140-тата годишнина от Освобождението на България. Патриарх Кирил ще бъде посрещнат от главата на Българската патриаршия Неофит и от вицепрезидента Илияна Йотова На 3 март, в Шипченския манастир „Рождество Христово\", патриарсите Неофит и Кирил ще отслужат молебен. В него ще се включат духовници от двете църкви. Висшите духовници ще се включат и в тържествата в София.", "date": "2018.03.02", "title": "Руският патриарх пристига у нас"}
