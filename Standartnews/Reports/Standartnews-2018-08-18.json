{"url": "http://standartnews.com/balgariya/mvr_nyama_danni_za_splashvane_spryamo_bivshiya_zamministar_branimir_botev-374904.html", "text": "Няма данни за сплашване спрямо бившия зам.-министър на туризма Бранимир Ботев, заяви на брифинг във Варна главният секретар на МВР Младен Маринов във връзка с разследването на снощното незаконно проникване в дома на Ботев в местността Св. Никола край морския град. Маринов допълни, че към момента по случая няма задържани лица. \"Има оперативна информация, по която се работи и се проверява. Действията се извършват под надзора на прокуратурата, по случая има образувано досъдебно производство. Сигнал е подаден от сина му, той не е бил в къщата, когато това се е случило. Информацията е за едно лице, проникнало в имота. С него е имало още едно лице, има информация и за трето лице по предположение\", каза главният комисар. Младен Маринов посочи, че няма данни да е откраднато нещо. На въпрос на журналисти по отношение на версия за сплашване Младен Маринов коментира, че към момента няма данни Бранимир Ботев да е получавал заплахи, работи се основно по версията, свързана с опит за кражба. Главният комисар добави, че във връзка с летния сезон голяма част от криминалния контингент се насочва по морските курорти и градове. \"Имаме няколко случая на подобни кражби в такива райони, затова работим и по основната версия за опит за кражба\", допълни Младен Маринов. По думите му ежедневно по цялото Черноморие се провеждат операции, като при подобна операция снощи във Варна е задържан румънски гражданин с наркотици. На брифинга стана ясно, че в района на местност Св. Никола във Варна през последните няколко дни няма регистрирани подобни престъпления, но такива е имало преди около десетина дни, затова се провеждат и полицейски операции. Проникването в къщата Ботев е било с цел грабеж, заяви по-късно Младен Маринов и отбеляза, че във Варна е проведено оперативно съвещание по повод незаконното проникване в дома на бившия зам.-министър на туризма. Според главния секретар на МВР реакцията на патрулите е била изключително бърза. \"При подаване на сигнала в рамките на пет минути са посетили адреса. Това, което е изяснено като обстоятелства на този етап, ни навежда на основна версия опит за извършване на кражба от частен имот. Работи се по тази основна версия, всички други насоки, ако се появят такива, ще бъдат проверени и изчистени\", заяви Младен Маринов. Действията на терен продължават по отношение на видеокамери и други оперативно-издирвателни мероприятия, които са необходими, добави главен комисар Младен Маринов.", "date": "2018.08.17", "title": "МВР: Няма данни за сплашване спрямо бившия зам.-министър Бранимир Ботев"}
{"url": "http://standartnews.com/balgariya/spetssadat_zapochna_deloto_sreshtu_bivshata_sadiyka_rumyana_chenalova-374892.html", "text": "След четири неуспешни опита на прокуратурата да съди бившата съдийка Румяна Ченалова, на петия спецсъдът даде ход на процеса, съобщава БТА. Няколко съдебни състава досега връщаха обвинението на разследващите заради допуснати редица нередности. И днес Ченалова и адвокатите ѝ изтъкнаха, че голяма част от нарушенията не са поправени. Бившата съдийка е подсъдима за престъпление по служба и документ с невярно съдържание. Въпреки това, съдът призна, че в обвинението има пропуски, но не са от мащаб, който да препятства старта на процеса. Така обвинителният акт отговарял на минималните изисквания, макар да бил доста схематичен. През октомври делото трябва да започне по същество. Сред свидетелите ще е и Петко Сертов, бивш председател на ДАНС. След заседанието Ченалова припомни тезата си, че грешките на прокуратурата не са отрстанени. Но цитира съда, според който вече е минало доста време във въртенето на различни процедури и е крайно време съдбата на това дело да бъде решавана. Прокуратурата или не иска, или толкова може в работата си, каза Ченалова и с тези думи описа работата на обвинението. Безкрайното връщане на делото щеше да се превърне в празник за едни и мъчение за други, смята още бившата съдия. Ченалова каза, че едно от разследванията срещу нея - по делото \"Соло\", е прекратено. Тя беше разследвана заради начина, по който пусна от ареста Илиян Тодоров, подсъдим за убийство.  Причината - основният свидетел бил излъгал.", "date": "2018.08.17", "title": "Спецсъдът започна делото срещу бившата съдийка Румяна Ченалова"}
{"url": "http://standartnews.com/balgariya/bsp_iskat_da_izslushat_borisov_v_parlamenta_za_krizata_v_elektronnite_sistemi_-374895.html", "text": "Внасяме подписи за извънредно заседание на парламента, на което искаме да изслушаме премиера Бойко Борисов за кризата в електронните системи. Това каза лидерът на БСП Корнелия Нинова на пресконференция, цитирана от Агенция Фокус. „Внасяме подписи за свикване на извънредно заседание на НС другата седмица\", съобщи Нинова и уточни, че става въпрос за Търговския регистър, както и проблема със сайта на Министерство на правосъдието, който не можеше да бъде зареден няколко часа. „Това, както знаете засяга хиляди хора, фирми, капитал, акции, данни, собственост, задължения на фирми\", заяви Нинова. По думите й правителството е безсилно 7-ми ден да се справи с кризата. Нинова поясни, че в Министерство на правосъдието също се съхраняват изключително важни данни. По думите й втората точка, която БСП предлага в извънредното заседание е обсъждане на възможностите и изслушване на министъра на финансите. С обществена поръчка на МВР държавата дезертира от управленски функции, за това е задължителна незабавната оставка на министър Радев, заяви заместник-председателят на БСП Кирил Добрев. „От няколко дена екипът, който пишеше „Визия за България\" в сектор „Сигурност\" се занимаваме с една обществена поръчка, която обяви МВР. Тя е за близо 1,5 млн. лв. и касае оптимизация на вътрешноорганизационните процеси в МВР и реинженеринг на процесите. Отворих речника, защото МВР си служи със странни и сложни думи. Това е цялостно преосмисляне и пълно препроектиране на процесите. Държавата на ГЕРБ вече приемаме за нормално IT специалист да купува ваксини и да ваксинира овце и кози. Свикнахме, че е абсолютно нормално съдържател на фризьорски салон и козметичка да надгражда системата на Търговския и имотен регистър. Днес стигаме нови висини. Ние всъщност аутсорстваме дейност. Не просто товаро-разтоварна, ние аутсортсваме управленска дейност с тази обществена поръчка. Вътре говорим за нова структура в МВР с цел повишаване на ефективността на ведомството. Нов концептуален модел за новата структура и изпълнение на следващи дейности, за пълен анализ на структурата\", каза Добрев. Той обърна внимание, че всички мотиви на БСП за вота на недоверие присъстват в тази обществена поръчка. „Тогава бяхме смешни. Искам да разбера как се чувства днес ръководството на МВР. Те да кажат днес какви са. Не мога да ги оприлича\", поясни Добрев. Той поясни, че няма да говори за пари, а за визия и стратегия. „Когато се явяват политици на избори, те предлагат управленски модел. ГЕРБ управлява 10 години. Само преди една година имаха обещания, стратегия за МВР, във всяко село полицай. Ако не дай си Боже реинженеринга каже, че не може полицай във всяко село - какво правим. Тук сливаме политическото с нещо съвсем различно. Министерство с милиард бюджет и 60 хил. служители, Академия на МВР с милиони бюджет – това е абсолютно нелепо. Това е признание, че Радев и политическото ръководство са некомпетентни\", подчерта заместник-председателят на БСП. Той поясни, че изниква въпросът защо не се опрат на професионалното ръководство и дали смятат, че то е некадърно.", "date": "2018.08.17", "title": "БСП искат да изслушат Борисов в парламента за кризата в електронните системи"}
{"url": "http://standartnews.com/balgariya/v_yuar_e_zadarzhan_edin_ot_ubiytsite_na_studenta_stoyan_baltov-374902.html", "text": "В ЮАР е задържан българският гражданин Вили Георгиев, признат за виновен в умишлено умъртвяване на студента Стоян Балтов през 2008 г. в дискотека „Амнезия\" в Студентския град. Очаква се министърът на правосъдието на ЮАР да издаде заповед за екстрадицията му в България. Георгиев е осъден на 18 г. затвор при първоначален „строг\" режим от Софийски апелативен съд. Присъдата на Георгиев е потвърдена от ВКС. Наказанието не е приведено в изпълнение, тъй като лицето се е укрило. В хода на издирвателните действия е установено, че местонахождението на Георгиев е в ЮАР. По повод на тази информация, през 2017 г. главният прокурор Сотир Цацаров е изпратил молба за екстрадиция до министъра на правосъдието на ЮАР. На основание на молбата Вили Георгиев е задържан. Предстои разглеждане на делото на 20 август 2018 г. от съда в гр. Порт Елизабет, ЮАР. След приключване на производството, министърът на правосъдието на ЮАР следва да издаде заповед за екстрадиция и връщането на Георгиев в България.", "date": "2018.08.17", "title": "В ЮАР е задържан един от убийците на студента Стоян Балтов"}
{"url": "http://standartnews.com/balgariya/vsichki_zastrahovki_sklyucheni_ot_olimpik_sled_10_may_sa_izmama-374903.html", "text": "Ако има направени застраховки от кипърската компания след 10 май, става въпрос за измама. Това каза на пресконференция заместник-председателят на Комисията по финансов надзор и ръководещ управление \"Застрахователен надзор\" Ралица Агайн. Тя поясни, че на 10 май 2018 г. КФН е била информирана от кипърския регулатор за това, че отнема лиценза на застрахователя „Олимпик\", който извършва дейност у нас чрез клон в България. Агайн обясни, че веднага след получаване на тази информация комисията е предприела всички действия и е забранила продажбата на тези застраховки. „След 10 май няма нито една полица на гаранционния фонд, която да е издадена от „Олимпик\" в България понеже гаранционният фонд незабавно още на 10 май в деня на нашето решение направи необходимото. Ако има направена застраховка след тази дата, става въпрос за измама\", каза Агайн. По думите ѝ КФН ще направи проверка на тези измами и ще сигнализира полицията. Общата стойност на загубата на всички клиенти на кипърската застрахователна компания възлиза на 9 млн. 350 хил. лв., съобщи още Агайн. На въпрос какви са сумите, които \"Олимпик\" дължи по прекратени полици, тя отговори: „Направихме разчет въз основа на информацията от гаранционния фонд за парите, които трябва да възстанови по прекратените полици. Общо са на стойност 9 млн. и 350 хил. лв.\". Тя поясни, че общата стойност на премията по тези полици възлиза на 40 млн. лв. По думите ѝ средната загуба на клиент е между 3 лв. и 78 лв. за периода от утре до края на януари 2019 г. \"След края на януари полиците са значително по-малко. Това е положителният факт - 29 хил. Там средната загуба е от 103 лв. до 192 лв. на клиент\", обясни Агайн. По възможно най-бързия начин при обявяване на ликвидацията на \"Олимпик\" трябва да започне изплащането на обезщетенията, уточни заместник-председателката на Комисията по финансов надзор. \"Получихме информация от временния ликвидатор, че процедурата по изготвяне на списъка на кредиторите, ще започне веднага след произнасянето на съда в Кипър, което се очаква да бъде през септември. След като съдът се произнесе, ще бъде определен срок, който по информация от ликвидатора е 35 дни, в който всички кредитори могат да предявят своите вземания\", обясни Агайн. Тя уточни, че фондът за обезпечаване на застрахователи в несъстоятелност съгласно Кодекса за застраховането покрива отговорността на застрахователите, които имат лиценз в България. По думите ѝ, ако това е така, те са били недължимо платени и следователно фондът трябва да ги възстанови на \"Олимпик\". Тя уточни, че са създадени достатъчно много механизми за възстановяване на парите на хората. \"На първо място хубавото е, че в случая застрахователят е от държава, в която има законодателство, уреждащо изплащане на обезщетения при несъстоятелност на застраховател. Съгласно Закона за застраховането и презастраховането на Кипър, техният гаранционен фонд изплаща обезщетение за несъстоятелност на застраховател. Не всички държави в ЕС имат такива обезпечителни фондове. На следващо място и българският, и гаранционният фонд на Кипър са подписали многостранно споразумение, което урежда сътрудничество между гаранционните фондове в случаи на несъстоятелност на застрахователя\", заяви Агайн. Тя поясни, че най-удобното решение за потребителите е нашият фонд да посредничи и обслужва клиентите. Агайн обясни, че в момента се обсъжда проект на промяна в Моторната директива, уреждаща застраховка \"Гражданска отговорност\" в ЕС и една от големите промени, предложени от ЕК е именно създаване на механизъм за обезщетяване при несъстоятелност на застраховател. „Всички клиенти на застрахователна компания „Олимпик\", които имат действащи договори, могат да получат обратно платените премии от тях за срока, в който са платени премии, но договорите няма да действат. Това връщане на премии обаче стана ясно, че няма да се случи веднага, а в процедурата по ликвидация на застрахователя заедно с всички останали кредитори на застрахователя. Засегнатите клиенти по застраховка „Гражданска отговорност\" са 197 хил. 551. Толкова са действащите полици към днешна дата. Много от тези полици са сключени на разсрочено плащане, на няколко вноски. Почти половината са сключени на четири вноски. Помолихме гаранционния фонд да ни предостави информация как изтичат падежите им, за да преценим мащаба на това изключително неприятно събитие за нашия пазар\", поясни Агайн. Тя обясни, че от тези полици, изтичащите до края на октомври 2018 г. са повече от половината – 111 хил. 261 полици. „Други 57 хил. полици изтичат до януари, след този месец изтичат 29 хил. 911 полици. За тези клиенти загубата ще бъде най-голяма\", допълни Агайн.", "date": "2018.08.17", "title": "Всички застраховки, сключени от „Олимпик“ след 10 май, са измама"}
{"url": "http://standartnews.com/balgariya/nfsb_da_se_razsledvat_motivite_i_organizatorite_zad_atakata_sreshtu_branimir_botev-374901.html", "text": "Националният фронт за спасение на България изразява възмущението си от атаката на маскирани лица срещу къщата и семейството на бившия заместник министър Бранимир Ботев и смята, че неговите подозрения за мотивите на нападението са в значителна част обосновани, се казва в позиция на политическата сила, разпространена до медиите. НФСБ през годините е припознавало г-н Ботев като виден експерт по въпросите на туризма и е изразявало неведнъж одобрение към работата му като заместник министър в три правителства (в т.ч. и на ГЕРБ). През последната повече от година той е и член на Съвета по туризма към политическия кабинет на вицепремиера Симеонов, където се е отличил с критичен поглед към работата на институциите и конструктивен подход в дискусиите. Несъмнено г-н Ботев е от малкото експерти, които си позволяват да критикуват конструктивно и публично определени държавни политики в сфера туризъм. Неведнъж той е изразявал съмнения, че забавянето на въвеждането на системата ЕСТИ води до над 5 милиарда загуба за републиканския бюджет, че процедурите за концесиониране на плажовете са непрозрачни, неефективни и водят до окупирането им от дружества, свързани с криминалния свят, че законодателната дейност на държавата в областта на туризма води до прекомерна регулация и излишна концентрация на власт, и т.н. Последно г-н Ботев изрази тези свои критики в ефира на Bulgaria On Air по-малко от 48 часа преди нападението. Макар НФСБ да не споделя всички позиции на г-н Ботев, ние ценим неговия глас като ценен и нужен граждански и експертен коректив. Всеки опит да се заглуши този глас с цел осигуряване на комфорт на криминални групировки е атака не само срещу семейството на един българин и бивш държавен служител, но и показна наказателна акция срещу правовия ред в България и срещу професионалистите извън ансамбъла на клакьорите. Защото, „когато гласът на критиците и опозиционерите бъде отнет, държавата рано или късно се превръща в източник на репресия и терор за гражданите\". Ето защо Националният фронт за спасение на България призовава компетентните органи, освен извършителите да разследват освен извършителите, така и евентуални политически и икономически мотиви зад атаката срещу семейството и къщата на г-н Бранимир Ботев, се казва в позицията на НФСБ.", "date": "2018.08.17", "title": "НФСБ: Да се разследват мотивите и организаторите зад атаката срещу Бранимир Ботев"}
{"url": "http://standartnews.com/biznes/deset_litsa_na_london-374905.html", "text": "Чувам крайни мнения на мои приятели по отношение на Лондон. Едни от тях не се чувстват добре там, а на други много им допада и дори го определят като любим европейски град. Лондон е толкова многолик, че трудно може да го опишеш с една дума. Сигурно всеки ще намери по нещо, което да възбуди интереса му. Ако бях семейна и с деца, eдва ли щях да пропусна Природонаучния музей, а ако бях по-млада и с гадже, вероятно щях да се впусна в нощния живот на \"Сохо\" или \"Камдън\". Но децата са големи, гаджето го завлякоха по други дестинации, а аз исках просто да се откъсна за кратко от влажното софийско лято и да усетя нещо ново. Тръгнах ей така, без план, като решавах ден за ден къде ще се мотая, без да бързам за никъде. Времето в Лондон беше прекрасно и топло, дори зелените морави по парковете бяха пожълтели. Направих един тур с непрофесионален гид на Sandeman (http://www.neweuropetours.eu), който за три часа разказа и изигра английската история в анимационен стил. В момента много от забележителностите на града се ремотнират и са опасани от скелета. Но това е чудесна въможност да си направиш селфи пред опакования „Биг Бен\", например, а след време да се фукаш с тази снимка, която ще се превърне в рядкост. След обиколка на основните туристически атракции, в продължение на седмица откривах лондонските квартали, за които бях гледала филми и чела в романи. Kварталите бяха за мен с познати имена, но ми звучаха абстрактно, докато не стъпих на техните улиците. Съседството с принцовете определено му придава аристократизъм, а Кристо със своята модерна инсталация така добре се вписва в кварталния парк, както и всяко ново и странно явление намира почва и се развива свойски в Лондон. \"Кенсингтън\" е известен със стройно подредените си бели и керемидено червени сгради, но в квартала има и още нещо характерно - така наречените Mews. Това са бившите конюшни между сградите, преустроени в малки офиси и жилища. Пред тях хората си садят домати, билки, цветя – хем си в \"Кенсингтън\", хем не си. Това чувство – хем си там, хем не си там, ме обземаше навсякъде, защото Лондон е разчупил стереотипите и консервативизма, пропукал се е и в пукнатините му виреят модерното, екзотичното и каквото въобще му дойде на ум на човек. В сърцето на \"Кенсигтън\" са \"Бромтън роуд\" и известният магазин \"Хародс\". Тук господари са богатите араби, а самият магазин сега е собственост на Катар. Заведенията са пълни с мургави хора, за които ти си просто чужденец, а те са у дома. Вечер от светещите рикши, в които се возят засукани девойки и младежи, се носят арабски ритми и ухание на скъпи парфюми. В \"Хародс\" се предлагат дори оригинални Дали, Пикасо, Миро, Шагал, Анди Уорхол, Лоренцо Куин и Чихули – е, не е по джоба на всекиго, но пък за сметка на това музеите в Лондон са толкова достъпни, колкото в никоя друга европейска столица. Също така човек е свободен да показва изкуството си навсякъде - да свири, да пее, да танцува и дори да рисува миниатюрни графити по старите изсъхнали дъвки на моста \"Милениум\". Не точно квартал, а южният бряг на Темза от „Уестминстър бридж\" до „Тауър Бридж\" -  царство за деца и тийнейджъри, пълно със забавления и развлекателни музеи. Ако на човек не му се чака на опашка пред \"Окото\", може да види Лондон от високо и безплатно, като се качи на последния етаж на музея на модерното изкуство \"Тейд Модерн\". От терасата на кафенето се вижда град, в който като че ли липсва план, но почти няма сграда, която да не се вписва сред останалите. Стъкленият \"Шард\" напомня на огромна църковна кула, особено когато го погледнеш от ниско, застанал пред някоя църква. Останките от стените на двореца \"Уинчестър\" са вдъхновили околната съвременна архитектура. Кръчмите от едно време се редуват с нови заведения и модерни художествени инсталации от старо желязо. В съседство на \"Тейд Модерн\" се намира театър \"Глоуб\" – Мартин Пар до Шекспир, прекрасна комбинация. Класическото и модерното отново се сливат. \"Краставицата\" е прекрасен фон на църквата \"Сейнт Андрю Андъшафт\". Ниска стара фасада е станала част от небостъргача на \"Лойдс\", наречен още \"Обърнатият навън\" заради въздуховодите и асансьорите, които пълзят по външните му стени. Между самите сгради са пръснати модерни инсталации и скулптори, всяка сама по себе си е атракция. През 14 в. на покрития пазар \"Лийдънхол\" търговците са предлагали масло и сирене. В днешно време юпитата отиват там на обяд, за да пият бира на крак. Говори се, че след обедната почивка повечето от тях се връщат подпйнали на работното си място. Жените тук се срещат по-рядко и те са основно обслужващ персонал - сервират храна, лъскат обувки или мъкнат папки нагоре надолу. Това е не само операта, това е живописно място с магазинчета за сувенири, био-продукти, ръчно изработени чанти и дрехи, кафенета и ресторанти, сред които винаги е пълно с улични музиканти, певци и актьори. Един от най-известните лондонски квартали. Тук са живели Моцарт, Маркс и „Секс Пистолс\". Дали пък многото секс магазини в квартала нямат нещо общо с това или пък е обратното?  Между другото, тук Прайдът продължава цели две седмици. Чудесно място да си отрежеш главата с бира е кръчмата Shakespeare's Head, но това може да стане и в някоя от другите традиционни лондонски кръчми. Китайските, индийските, френските, италианските, гръцките, турските, японските и други интернационални заведения не са по-малко атрактивни. Това е и идеалният квартал за скитане, ровене из книжарници, хапване на улична храна и гледане на театър или мюзикъл. Коя жена не си пада по Хю Грант и кой мъж не си пада по Джулия Робъртс? Техните герои от филма \"Нотинг Хил\" си паднаха един по друг в тясна книжарничка, която се намира лесно, защото пред нея обикновено е пълно с туристи. Пазарът - такъв, какъвто го знаем от филма, го има само в събота. Тогава движението по \"Портобело Роуд\" се затваря и там се разполагат сергиите. Всеки друг ден в \"Нотинг Хил\" е спокойно. Къщите са на по два или три етажа, боядисани в ярки цветове. Не съм била в Куба, но подобни цветове съм виждала на снимки от Хавана и те някак си нямат нищо общо с традиционните ни представи за мрачния и сив Лондон. Тук всичко е светло, човешко, непретенциозно, небрежно, стилно, закачливо. И, да – романтично, като в самия филм. Лукс и блясък. Скъпи магазини и петзвездни хотели. Ако човек се помотае по-дълго време там, шансът му да се сблъска с някоя поп или филмова звезда е повече от голям. През \"Мейфеър\" минава и най-голямата търговска улица в Лондон - \"Оксфорд Стрийт\". Дори за неизкушените от пазаруването, разходката там си струва - сградите на магазините са забележителности само по себе си. И тук, както и в Амстердам, може да се живее на кораб и то под красивия железен мост \"Албърт Бридж\". Но може да се живее и на тиха уличка с цветни къщички, от някоя от които всеки момент очакваш да излезе Мистър Бийн. Това са къщички за милиони, в буквален и в преносен смисъл. „Челси\" е идеалният квартал за спокоен съботно-неделен шопинг. Тук може да се посети галерията \"Сачи\". \"Кингс Роуд\" е за разходка и пазар. \"Слоун Скуер\" - за почивка на някоя пейка, а ресторантът с цветята \"Айви Гардън\" - за изискано хапване. Тук пънкът е жив, рокът е жив, тук дори и Ейми Уайнхаус е жива. Бях подготвена за нещо шумно и шантаво, но за \"Камдън\" не можеш да се подготвиш, кварталът е просто несравним. За да го усети човек, трябва да преживее блъсканицата, да види шаренията и нестандардантните хрумвания на фасадните художници, да вдъхне уханието на магазиничетата, да вкуси от екзотичните храни, да поклати задника си в ритъма на хаус музиката сред причудливите стоки на Cyberdog. В \"Камдън\" направо ми се прииска да се татуирам, но нека да остане нещо и за следващия път. Не го бях чувала това име, но съм почитател на Дейвид Бауи, а парчето на Еди Грант \"Електрик Авеню\" беше много популярно едно време, та отидох в \"Брикстън\" заради Бауи и за да видя \"електрическата улица\". Лондонският \"Харлем\" e кварталът на карибските преселници, но тук е  роден и Бауи. Почитателите му са нарисували прекрасни графити, които сега са превърнати в негов мемориал. Карибското влияние пък се усеща най-вече на пазара - навремето първата пазарна улица с електрическо осветление. През 80-те години \"Брикстън\" е бил място на социални размирици и с песента си Грант изразява своята съпричастност към протестиращите. Близо до пазара се намира  \"Поп Брикстън\" - закрито пространство, което обединява  десетки независими търговци и ресторантьори. Тук може да се хапне почти всичко - от пица до рамен, да се работи в открито офис пространство или да се практикува йога. Както през миналия век, така и днес \"Брикстън\" не е престижен квартал. Туристи се срещат рядко, но уханието на подправки, плодове и храни, както и цветнокожите му обитатели, тяхната музика, приятният хаос и вибриращата атмосфера го правят един от забележителните лондонски квартали. Десет квартала, десет различни лица на Лодон. А има още десетки - приключенията предстоят.", "date": "2018.08.17", "title": "Десет лица на Лондон"}
{"url": "http://standartnews.com/biznes/vazmushtenie_v_bransha_po_sluchaya_s_napadnatata_kamerierka_v_hotel_v_zlatni_pyasatsi_-374860.html", "text": "Австрийски турист беше арестуван за 24 часа след като удари камериерка в хотел в Златни пясъци. След съдебен процес по бързата процедура насилникът се размина само с глоба от 300 лв. Ден след задържането си, той е платил санкцията и е напуснал страната. Силно възмущение от случая изразиха от хотелиерския бранш. Възмутени са представителите на хотелиерската организация в Златни пясъци и от Българската хотелиерска и ресторантьорска асоциация. От страна на синдикалните организации на работещите в туризма предлагат законодателни промени. От туристическия бранш са категорични, че подобни случаи не трябва да се допускат в бъдеще. Според Бранимир Миланов – съпредседател на Българската хотелиерска и ресторантьорска асоциация, в такива случаи законодателството трябва да бъде по-категорично. Той посочи, че в развитите демокрации, към които се стремим, за подобно поведение австриецът ще бъде осъден на месеци обществено полезен труд. Той предлага виновникът да реди половин година павета по бул. „Цар Борис III\". За него глобата от 300 лв. е абсурдно наказание. Георги Щерев – председател на Съюза на хотелиерите в Златни пясъци, добави, че законът трябва да се спазва от всички, без значение от националността. Според представителите на туристическия бранш има видимо полицейско присъствие в курортите ни, но е необходимо към противообществените прояви да се прилагат еднакво строги наказания както за българските, така и към чуждестранните туристи. Татяна Джилянова – председател на Синдикалната организация в туризма към КНСБ, каза: „За мен това е чудовищно. Трябват спешни промени в законодателството или по-точно в Наказателния кодекс. Последствията за този турист трябва да са много по-строги\".", "date": "2018.08.17", "title": "Възмущение в бранша по случая с нападнатата камериерка в хотел в Златни пясъци"}
{"url": "http://standartnews.com/svyat/mtv_shte_pochete_areta_franklin_na_video_muzikalnite_nagradi_v_nyu_york-374882.html", "text": "Американският музикален телевизионен канал MTV ще почете паметта на починалата в четвъртък Кралица на соул музиката, Арета Франклин, на раздаването на видео музикалните награди на медията на 20 август, съобщи Ройтерс. Агенцията цитира думите на представител на музикалния канал: \"Видео музикалните награди на MTV ще отдадат нужната почит на паметта на Арета Франклин и на огромното ѝ музикално наследство\". Тазгодишната церемония ще се проведе в нюйоркския \"Рейдио сити мюзик хол\". Видео музикалните награди бяха учредени от MTV през 1984 година. Те се превърнаха в едни от най-престижните призове в сферата на музикалните видеоклипове. Лауреатите получават статуетка под формата на астронавт в скафандър и с флаг, на който е изобразено логото на MTV.", "date": "2018.08.17", "title": "MTV ще почете Арета Франклин на видео музикалните награди в Ню Йорк"}
{"url": "http://standartnews.com/lyubopitno/arheologat_nikolay_ovcharov_obyavi_novi_razkritiya_na_perperikon-374893.html", "text": "След близо 20 години археологически проучвания, скалният град Перперикон продължава да разкрива тайни за живота в древността, съобщава бТВ. Археологът проф. Николай Овчаров даде нова информация за цялостния архитектурен ансамбъл, наречен \"Тракийски дворец светилище - столичен комплекс\". Той допълни, че подготвя книга за Перперикон. По думите му в центъра се намира церемониалната тронна зала, дълга почти 30 метра. В двореца има храм, посветен вероятно на източното божество Митра и още един, посветен на мъртвите, като към него има 12 гробници с подземие, но те са ограбени и съществуват само като архитектура. „Знае се, че има доста критики към идеята, че това е тракийска столица и че там има тракийски царски дворец. Както и към една хипотеза, която ние сме изказали – че там се намира светилището на Дионис, с прорицалище, което според Херодот било равно с това на Аполон в Делфи\", припомни проф. Овчаров. Археологът допълни, че „бащата на тракологията\" проф. Александър Фол сам определя Перперикон като една от главните столици на траките, а в него може би се намира търсеното от столетие прорицалище на Дионис, в което идвал и самият Александър Велики.", "date": "2018.08.17", "title": "Археологът Николай Овчаров обяви нови разкрития на Перперикон"}
{"url": "http://standartnews.com/biznes/mineralnosurovinniyat_otrasal_dava_4_ot_bvp_na_stranata-374884.html", "text": "Минерално-суровинният отрасъл дава приблизително около 4 процента от БВП на страната. В този отрасъл пряко са заети 24 000 човека, а други 120 000 са заети в други дейности, свързани с минерално-суровинната индустрия. Това каза министърът на енергетиката Теменужка Петкова по време на честването на Деня на миньора в столичния хотел \"Балкан\". Тя посочи, че произведената продукция от този отрасъл е на стойност за 2,7 млрд. лева. Всичко това показвало стратегическото значение на минерално-суровинната индустрия за развитието на страната. За 2017 г. и първите седем месеца на 2018 г. приходите от концесионни договори са в размер на 143 млн. лева, а 71 млн. лева са предназначени за бюджетите на съответните общини, на която територия се осъществява концесионна дейност, изтъкна енергийният министър. Изключително важна е връзката, която именно този отрасъл прави между качеството на образованието и развитието на иновациите, добави министър Петкова. Тя счита, че това гарантира за устойчиво развитие на този важен отрасъл в българската икономика. Теменужка Петкова подчерта, че правителството стои твърдо зад минерално-суровинната индустрия и я подкрепя. Министърът на труда и социалната политика Бисер Петков каза, че този сектор е от стратегическо значение за икономиката на страната и е важен фактор за икономическата стабилност и енергийната независимост. Според него добрите резултати в този сектор се дължат и на технологичното обновление и подобряването на условията на труд. Той посочи, че минерално-суровинният отрасъл е свързан със значителни рисове с безопасността и здравето на миньорите. Министър Петков коментира, че е радостно, че броят на трудовите злополуки намалява, а за миналата година не е отчетена нито една трудова злополука със смъртен изход.", "date": "2018.08.17", "title": "Минерално-суровинният отрасъл дава 4% от БВП на страната"}
{"url": "http://standartnews.com/biznes/ochakvat_rast_na_turistite_ot_5_prez_tozi_leten_sezon-374886.html", "text": "За този летен туристически сезон очакваме статистиката в края на лятото да отбележи ръст на туристите от 5%. Това каза пред журналисти министърът на туризма Николина Ангелкова по повод обсъждане на проекта за 12 винено-кулинарни дестинации в Бургас, цитирана от Агенция Фокус. Ангелкова добави, че целта на Министерството на туризма е България да бъде утвърдена целогодишна туристическа дестинация и поради това използването на нейния потенциал е от изключително голямо значение. „В момента сме в разгара на туристическия сезон, Бургас е една от областите, които бележат ръст. От януари до юни месец лицата, които са пренощували в местата за настаняване с над 10 легла, са на 480 хиляди, което е с 10% ръст, в сравнение с миналата година. Реализирани са над 2.4 млн. нощувки\", каза още Ангелкова. По думите ѝ, за да има резултати в туризма, работата трябва да е екипна. „Статистиката показва, че за последните две години изключително и само 4- и 5-звездни хотели се търсят, което показва, че нашата дестинация се разпознава като място, което предлага висококачествен продукт на достъпна страна\", добави министър Ангелкова. Тя каза още, че се надява лошото време да не е възпряло туристите, избрали България като дестинация. Съгласно данните на Българския статистически институт, дали му харесва на този господин, или не, имаме ръст от над 3 млн. 644 хил. международни туристи, посетили България. Това каза още Николина Ангелкова по повод нападките от страна на бившия зам.-министър на туризма Бранимир Ботев, че се „опитват да го сплашат, след като е казал, че управлението на Ангелкова дава туризма у нас на мутрите\". По думите ѝ изключително много се е постигнало в последните години, а всички тези действия няма да доведат до нищо положително като имидж и реклама по отношение на България като дестинация. \"Реших първоначално, че това е шега, но е абсурдно да се говорят такива твърдения в ефир и това да създава отношения, които граничат със здравия разум. Има отговорни органи, които ще се погрижат за това\", заяви Ангелкова. Тя добави, че за нея е недопустимо да се уронва престижът на туризма по този начин. \"Разбирам, че някои хора търсят медийни изяви, но не смятам, че това е начинът и че по този начин човек, който е работил за българския туризъм, следва да се отнася така към този сектор на икономиката\", добави министърът на туризма. \"Ние сме правова държава, има ясно разпределение на властите. Ако има данни, за каквото и да е, следва отговорните органи да бъдат сигнализирани. Оттам нататък, всичко останало уронва престижа, както моя, така и на институциите, за което аз завеждам дела\", каза още Ангелкова.", "date": "2018.08.17", "title": "Очакват ръст на туристите от 5% през този летен сезон"}
{"url": "http://standartnews.com/biznes/protsedurata_za_izbor_na_investitor_za_aets_belene_mozhe_da_e_gotova_prez_oktomvri-374889.html", "text": "В момента са в ход подготвителни действия, свързани с изготвянето на процедурата по избор на стратегически инвеститор. Това трябва да стане до края на октомври, съобщи пред журналисти министърът на енергетиката Теменужка Петкова, след като участва в събранието по случай националното честване на Деня на миньора. „Дотогава трябва да предложим и структура на проекта\", обяви тя. „Целта ни е, на базата на материалните и нематериалните активи, държавата да има участие в проекта, което ѝ осигурява блокираща квота\", заяви министър Петкова. „През годините в АЕЦ „Белене\" са вложени 3 млрд. лева. Това, което трябва да направим е вложените средства и активите, които притежаваме да бъдат оползотворени по най-добрия начин\", коментира енергийният министър. „Оборудването е тук, ние сме собственици, то се намира на площадката на АЕЦ „Белене\", припомни Теменужка Петкова. „Това, което НЕК ще възложи, е свързано с преконсервацията на оборудването. Важно е да се гарантира качеството му\", обясни тя. „За да бъдем спокойни, че оборудването се съхранява по най-добрия начин, при спазване на всички условия от страна на производителя\", допълни Петкова. Трудно ми е да прогнозирам кога ще започнат преговорите с двете американски централи, може би съвсем скоро, през есента, каза още Теменужка Петкова. „Ще работим за това да бъде постигната такава договореност, която да удовлетворява и двете страни. Да им позволим да работят и да гарантираме енергийната си сигурност\", заяви тя. „Предоставихме икономическите си анализи на двете американски централи. Те поискаха срок до края на юни, за да разгледат методиката, да се запознаят с подхода, който е приложен\", припомни Теменужка Петкова и уточни, че централите са представили становище в Министерството на финансите. Попитана ясно ли е дали са изплатени инвестициите в двете централи тя коментира: „Това е въпрос на методика и на подход. Именно по тях ще преговаряме\". В отговор на въпрос има ли анализ дали затварянето на тези две централи ще се отрази върху Държавното въгледобивно дружество Петкова посочи: „Двете американски централи са основна базова мощност за българската електроенергетика. Без нея тя трудно би могла да се справи, особено в зимния период\".", "date": "2018.08.17", "title": "Процедурата за избор на инвеститор за АЕЦ Белене може да е готова през октомври"}
{"url": "http://standartnews.com/balgariya/ombudsmanat_otkriva_goreshta_liniya_za_potarpevshite_ot_falita_na_zk_olimpik-374890.html", "text": "Омбудсманът Мая Манолова изпрати препоръка до Комисията за финансов надзор (КНФ) и Главна дирекция „Национална полиция\" (ГДНП) към МВР да предприемат незабавни действия по казуса на близо 250 000 български граждани, чиито автомобили остават без задължителната застраховка „Гражданска отговорност\", заради фалита на кипърската застрахователна компания „Олимпик\". Повод за това станаха жалбите на десетки шофьори до обществения защитник, в които се обръщат с молба за нейната спешна намеса. В препоръката си до КФН омбудсманът настоява за организиране на подходяща разяснителна кампания. Тя призовава за създаването на гореща телефонна линия, на която потърпевшите да получават бързи и ясни отговори по своите конкретни казуси, както и за навременна информация за развитието на производството по несъстоятелност на застрахователната компания в Република Кипър, публикувана на сайта. Манолова препоръча още да бъде предоставена възможност на гражданите да получат указания и за реда, сроковете и необходимите документи за предявяване на претенции към застрахователя, включително и да се разяснят последиците от липсата на сключена задължителна застраховка. Поради форсмажорните обстоятелства омбудсманът поиска от ГДНП удължаване на гратисния период, в който да не се глобяват шофьорите със застрахователна полица на „Олимпик\". Тя настоя за своевременното информиране на хората за какъв период от време застрахованите няма да бъдат глобявани, поради липсата на застрахователна полица и изрази увереност, че ще им бъдат разяснявани последиците от това. От своя страна Мая Манолова се ангажира от понеделник, 20 август 2018 г., да открие гореща телефонна линия на номер 0895 561 885 за консултиране и правна помощ на потърпевшите у нас. Тя ще изпрати препоръка и до председателя на Народното събрание Цвета Караянчева за промени в законодателството с цел защита на гражданите в случаи като този. Омбудсманът ще се обърне и към министър-председателя Бойко Борисов за активност на държавата при изготвяне на европейското законодателство в областта на застраховането.", "date": "2018.08.17", "title": "Омбудсманът открива гореща линия за потърпевшите от фалита на ЗК „Олимпик“"}
{"url": "http://standartnews.com/kultura/svetovnoizvestniyat_maestro_paolo_olmi_shte_dirizhira_traviata_vav_varna_-374896.html", "text": "На 20 август от 21 часа, като част от афиша на деветото издание на „Опера в Летния Театър\", ще бъде представена операта „Травиата\" от Джузепе Верди. На диригентския пулт ще застане световно известният диригент Паоло Олми – директор на фестивала в Равена. Маесро Олми е един от най-търсените съвременни диригенти на престижни сцени като Teatro dell'Opera в Рим, Баварската Щатсопера в Мюнхен, Ковънг Гардън в Лондон, Theatre de Champs Elysees в Париж, Teatro Colon в Буенос Айрес, Арена ди Верона, Chicago Lyric Opera, Deutsche Oper в Берлин, Opéra National в Лион, New National Theatre в Токио и др. В главните роли публиката ще аплодира Илина Михайлова – в ролята на Виолета,  Иван Момиров като Алфред Жермон и Пламен Димитров в ролята на Жорж Жермон. Хор и оркестър на Държавна опера Варна.", "date": "2018.08.17", "title": "Световноизвестният маестро Паоло Олми ще дирижира „Травиата“ във Варна"}
{"url": "http://standartnews.com/svyat/bombena_zaplaha_prizemi_nyakolko_samoleta_v_razlichni_tochki_na_sveta-374856.html", "text": "Пътнически самолет Боинг на германската авиокомпания \"Кондор\", пътуващ от Хургада за Дюселдорф, извърши непланирано кацане в южната част на остров Крит, след като беше получен сигнал за бомбена заплаха, предадоха Асошиейтед прес и Франс прес. По същото време Ройтерс съобщава за 4 самолета в Южна Америка, които също са кацнали след получена бомбена заплаха. Пилот на самолета от Хургада за Дюселдорф е поискал кацането след получена информация, че на борда има бомба. Два изтребителя Ф-16 на гръцките военновъздушни сили са го придружили до летището на град Ханя. Гръцки сапьори проучват самолета, отбелязват от Асошиейтед прес. Същевременно четири самолета са се приземили извънредно в Чили, Перу и Аржентина също заради бомбена заплаха. Това съобщават от летищните власти в Чили, цитирани от Ройтерс. Агенция ТАСС се позовава на перуански медии, според които на кацналия там самолет е имало 83ма души, а ситуацията е \"под контрол\". По данни на местните медии и информация от полицейските служби, при всеки един случай става въпрос за фалшив сигнал.", "date": "2018.08.17", "title": "Бомбена заплаха приземи няколко самолета в различни точки на света"}
{"url": "http://standartnews.com/lyubopitno/obyaviha_skarlet_yohanson_za_nayvisoko_platenata_aktrisa_v_sveta-374853.html", "text": "Актрисата от САЩ Скарлет Йохансон е най-високоплатената в света, според класация на списание \"Форбс\", предадоха Би Би Си и ТАСС. През изминалата година 33-годишната звезда е спечелила 40,5 милиона долара. По-голяма част от сумата идва от участието й в \"Avengers\" (\"Отмъстителите\"). На второ място в класацията е Анджелина Джоли с 28 милиона долара, следвана от Дженифър Анистън с 19,5 милиона долара. По-нататък в класацията са носителката на Оскар Дженифър Лоурънс с 18 милиона долара, Рийз Уидърспуун с 16,5 милиона долара, Мила Кунис с 16 милиона долара, Джулия Робъртс с 13 милиона долара, Кейт Бланшет с 12,5 милиона долара, Мелиса Маккарти с 12 милиона долара и Гал Гадот с 10 милиона долара. Списанието отчита заработеното от актрисите за периода 1 юни 2017 г. - 1 юни 2018 г. Общо десетте най-високоплатени актриси в света са заработили през този период 186 милиона долара.", "date": "2018.08.17", "title": "Обявиха Скарлет Йохансон за най-високо платената актриса в света"}
{"url": "http://standartnews.com/lyubopitno/egiptyanite_balsamirali_martvite_si_predi_poveche_ot_6000_godini_-374854.html", "text": "Египтяните са балсамирали мъртвите си още преди времето на фараоните и на по-голяма територия, отколкото мислеха специалистите досега, съобщи ДПА. Изследване на известна праисторическа мумия, за която се смяташе, че се е запазила естествено от престоя в горещия сух пясък в Южен Египет, показа, че балсамирането е започнало 1500 години по-рано, отколкото мислеха специалистите досега. Мумията на 5600 години се съхранява в Египетския музей в Торино, Италия. \"Като комбинирахме химически анализ с визуален преглед, генетични изследвания, въглеродно датиране и микроскопски анализ на платното, потвърдихме, че ритуалното мумифициране е направено около 3600 г. на мъж на възраст от 20 до 30 години, когато той е починал\", каза египтоложката Джейна Джоунс от университета Маккуори в Сидни. Учените разкриха и използваните за мумифицирането материали - растително масло, загрята смола от иглолистно дърво, екстракти от ароматни растения и растителна захар и дъвка. С тях са напоени платовете, в които е увито тялото. В тази \"рецепта\" има антибактериални съставки, използвани в подобни пропорции през пика на мумифицирането 2500 години по-късно.", "date": "2018.08.17", "title": "Египтяните балсамирали мъртвите си преди повече от 6000 години"}
{"url": "http://standartnews.com/balgariya/spasiha_shest_raneni_shtarkela-374877.html", "text": "Спасиха шест щъркела през август. За тях се погрижиха орнитолозите в Екологичната инспекция във Велико Търново. Птиците били с различни наранявания, съобщи БНР. Животните са изпратени в Спасителния център в Стара Загора за лечение и последващи грижи. Те са намерени в пет великотърновски и едно габровско село. \"Граждани сигнализираха за намерени птици в безпомощно състояние, предимно млади екземпляри от вида „Бял щъркел\". Всичките 6 щъркели са изпратени за лечение и последващи грижи\", обясни Милка Асенова от Регионалната екологична инспекция. Три от животните са паднали от гнездата си. Останалите три птици са били с тежки наранявания. Общо 12 птици са спасени през тази година от орнитолозите в региона.", "date": "2018.08.17", "title": "Спасиха шест ранени щъркела"}
{"url": "http://standartnews.com/balgariya/politsiyata_v_harmanli_zapochna_proverka_zaradi_urana_vav_vodata_obnovena-374878.html", "text": "Полицията в Харманли, под надзора на Районната прокуратура, започна проверка заради урана във водата. Причината са съмнения на хората, че е имало укриване на информация. Близо 25 000 души са снабдявани от водоноски, след като беше установен уран над допустимата норма във водата на Харманли и три съседни села. Водата е забранена не само за пиене, но и за готвене. Здравният риск е незначителен, увери директорът на РЗИ – Хасково Соня Димитрова. Тя отбеляза, че измерените стойности са 0,043 мг на литър, а нормата е 0,03 мг на литър. Въпреки незначителния здравен риск все пак ние сме длъжни да наложим тези ограничения, поясни тя. Димитрова припомни, че допреди години максимално допустимата стойност е била 0,06. Това е първият резултат, който показва отклонение от изследването на водата в Харманли. Досега не е имало проби, които да показват отклонения по показател естествен уран, посочи тя. Зоната се водоснабдява от 9 кладенеца, в момента работят 6. В един от тях стойността е даже над 0,06. Този кладенец е спрян, предписали сме на ВиК да извърши почистване на водоемите и водопроводната мрежа, каза още шефът на РЗИ – Хасково. Ще последват нови проби, а резултатът ще излезе до месец. Но дори  и да е в норма, вече има риск уранът да  избие отново. „Искам наистина по-дълготрайно да бъде  разгледан  този проблем. Явно не е само в Харманли, а в цялата Хасковска област\", каза кметът на Харманли Мария Киркова. Осигурени са водоноски от ВиК – Хасково. Има и мобилни водоноски, които заредиха кухните, където се готви, както и детските градини, обясни тя. В момента в града има 2 стационарни и 2 мобилни водоноски, които ще обикалят по график кварталите. Кметът обаче ще иска още, тъй като за бежанския лагер например няма. Бисер е едно от трите села в общината, където водата е обявена за опасна и забранена за пиене и готвене. Водоноските обаче не стигнаха до селата, затова от ВиК вече втори ден раздават бутилирана вода на хората. Има ограничение – по 5 литра на човек, които трябва да им стигнат до понеделник. Хората обаче се оплакаха, че за семейство от двама души дават по 7 литра, които със сигурност няма да им стигнат. Призивът към жителите в района е да не използват крайпътните и градски чешми, защото няма гаранция, че там водата е безопасна. Предстои здравните власти да ги изследват, след  което ще стане ясно дали водата е годна за пиене. От Комисията за енергийно и водно регулиране също обявиха, че започват проверка. С писмо на председателя на регулатора до изпълнителния директор на ВиК – Хасково се изисква в 7-дневен срок водното дружество да представи информация в КЕВР. ВиК – Хасково трябва да информира Комисията дали до този момент са правени обследвания за причината за рязкото влошаване на качеството на питейната вода в региона и какви мерки дружеството е предприело и планира да извърши, с цел да бъдат изпълнени нормативните изисквания за качество на предоставяната водоснабдителна услуга, както и да посочи срока за тяхното изпълнение.", "date": "2018.08.17", "title": "Полицията в Харманли започна проверка заради урана във водата (ОБНОВЕНА)"}
{"url": "http://standartnews.com/balgariya/nov_proekt_na_zakon_za_horata_s_uvrezhdaniya_se_ochakva_na_20_avgust-374883.html", "text": "Министерството на труда и социалната политика ще обобщи всички коментари от вчерашната среща на работната група по изготвяне на нов Закон за хората с увреждания и в понеделник трябва да има нов проект. Това съобщи пред журналисти в МС социалният министър Бисер Петков. Законът ще се подготвя за стартиране на процедура за обществени консултации, за да се изпълнят поетите ангажименти в края на септември да има готов законопроект в НС, минал всички процедури за утвърждаване от МС. Предвижда се да има ясни ангажименти с ясни дати, така че на стъпки да се осъществи цялостна реформа в политиките за хората с увреждания, каза министърът. Срещата днес в МС е имала координационен характер, вицепремиерът Томислав Дончев е бил запознат с резултатите от вчерашното заседание на работната група по изготвяне на законопроекта. Обещание за съдействие е получено за формулирането на точния статут на специализирания орган за хората с увреждания, който се предвижда да бъде създаден от 2020 г. Общо е било становището, че институционалната реформа трябва да бъде добре подготвена, за да може този нов орган да изпълни очакванията, които се възлагат на него. Коментирани са отворени въпроси като финансирането на национално представителните организации, критериите за представителност, на  които те трябва да отговарят, и стъпките, които вече се изпълняват по постановлението на МС за план за интегриране на информационните системи, които да обслужват хората с увреждания и създаването на профил на хората с увреждания. От здравното министерство са запознали участниците в срещата с намеренията на министерството за промените по отношение на медицинските изделия и помощните средства, като е станало ясно, че част от нормативните промени ще се направят до края на годината, за да може да действат от началото на следващата. Протестиращите майки ще предложат план за действие за следващи стъпки в реформата. Очакваме резултатите от проверката на вицепремиера Томислав Дончев за национално представителните организации, както и от поетия от него ангажимент за проверка на начина за разходване на  двата милиона лева, отпуснати за регистъра, каза Мая Стоицева, представител на протестиращите майки на деца с увреждания. Тя припомни позицията на майките на деца с увреждания, че със Закона за хората с увреждания се трасира реформата, но това не е истинската реформа, затова те са разработили и план за действие за бъдещи промени. Те очакват  политически ангажименти на високо ниво, както и  гаранции, че реформата няма да е тежест, която само МТСП ще поема, а хората с увреждания ще бъдат обект на работа на всички министерства - МОН, МЗ, МРРБ, МФ. Омбудсманът Мая Манолова също е поискала ясен ангажимент от страна на правителството, че заложените в новите закони промени наистина ще се случат. Това се налага, защото част от промените ще влизат в сила в течение на времето и в проекта на Закон за хората с увреждания те само са маркирани, каза тя. По думите й  ангажимент е необходим за помощните средства и медицинските изделия, които трябва да преминат към здравното министерство, като в бъдеще те да се предоставят на хората, а не да има  лимитирани пари. Трябва да се разработят и  стандартите за тях, за да не се дава възможност още една година фирмите да се облагодетелстват на гърба на хората с увреждания, посочи Манолова. Тя иска  ангажимент и по отношение на личната помощ, която  според преходните разпоредби  на закона за хората с увреждания  също ще влезе в сила след една година, както и за фонда \"Лична мобилност и достъпна среда\". Според Манолова зависи от правителството какви средства ще има в този фонд и дали наистина той ще подкрепи публични сгради и сгради етажна собственост за тяхното адаптиране. Омбудсманът отново се обяви за яснота по отношение на финансирането на организациите за хората с увреждания. Манолова иска прецизиране на сроковете за влизане в сила на закона, както и гаранции, че няма да се окаже, че се пише в момента закон, който реално ще работи година и половина по-късно.", "date": "2018.08.17", "title": "Нов проект на закон за хората с увреждания се очаква на 20 август"}
{"url": "http://standartnews.com/balgariya/petrich_se_vdigna_na_protest_sreshtu_18godishniya_koyto_pomete_trima_mladezhi_na_trotoara-374879.html", "text": "Близки и връстници на младежите, пометени от безразсъден 18-годишен шофьор на тротоара в центъра на Петрич, блокираха тази сутрин главната улица в знак на протест. Инцидентът стана преди ден, а новоизлюпеният водач с книжка от месец е задържан за 72 часа. Свидетели на инцидента разказаха, че синът на бивш полицейски шеф от града си правел дрифтове и се засилвал с колата си към тях на няколко пъти преди да удари тримата. \"Те все едно бяха в капан тримата и не можаха да се освободят. Всички си помислиха, че колата ще намали, но тя започна да се сили, да се сили. И вдигна ръчна, и вместо на спирачки, тя се заби върху тях. Но той не само веднъж направи този дрифт. Той първо се засилваше отдолу, идваше тук, въртеше се един път, втори път се завъртя тук и това беше третият път. Те нямаше накъде да отидат. Стъклата се сипеха. И шофьорът вместо да излезе да помогне, той тръгна да си ходи!\", разказа по бТВ възмутено едно от момичетата, което е наблюдавало сцената на ужаса. Друг младеж, един от няколкото по-леко ранени, почти се разплака. Момчето разказа с треперещ глас: \"Видях, че задните гуми започнаха да стържат по асфалта и колата внезапно дойде към нас. Хората настояват безумието да спре, а друго от момчетата разкри, че неколкократно са правили забележка на въпросния новоизлюпен шофьор да не кара толкова бързо, при което той отговарял на връстниците си: \"Не можеш да ми кажеш как да карам!\" Същият стана причина да ампутират крака на ранено момче, а момиче е изгубило много кръв и се очаква да го транспортират в болница в София заради ниския хемоглобин.", "date": "2018.08.17", "title": "Петрич се вдигна на протест срещу 18-годишния, който помете трима младежи на тротоара"}
{"url": "http://standartnews.com/mneniya/tryabvat_ni_novi_marshruti_za_severoiztochna_balgariya-374875.html", "text": "Честит 26-ти рожден ден, \"Стандарт!\" Пожелавам живот и здраве на екипа на вестника начело със Славка Бозукова, неуморим радетел за опазване и популяризиране на културно-историческото наследство на страната ни вече 8 години с „Чудесата на България\"! Тази широка обществена кампания е извор на родолюбие, на респект и почит към делата на предците ни, на гордост със сътвореното от тях, на стремеж то да се запази и пребъде в достояние на следващите поколения като емблема за националната ни идентичност в европейското и световно културно многообразие. С периодичните дискусии в различни региони и общини Стандарт активира вниманието на властимеющите на държавно и общинско равнище, на бизнес средите за решаването на проблемите по проучването и опазването на културните ценности, убеждавайки ги не само в благородството на идеята, но и в значителната й икономическа ефективност по отношение на туризма. Тъй като съм съпричастна с кампанията от самото й начало, мога да кажа, че тя се оказва много ползотворна за ред общини, от които най-ярките примери  са Белоградчик, Самоков (Цари Мали град), Кърджали – Перперикон и особено Созопол, който е образец за публично-частно партньорство в сферата на културното наследство. Активното сътрудничество между Общината и Фондация „Созопол\" – консултативен партньор на ЮНЕСКО и ООН, донесе през 2016 г. престижна награда за града като световна туристическа дестинация от Световната организация по туризъм към ООН. Впрочем, тъкмо от Созопол тръгна в 2010 г. кампанията „Чудесата на България\", с откритието на частици от мощите на Свети Йоан Предтеча при поредни археологически разкопки на манастира „Св. Йоан Кръстител\" от проф. д.и.н. Казимир Попконстантинов и неговия екип. Тук трябва да изтъкна изключително важната роля както за организирането на кампанията, така и в широк аспект за опазването на българското културно наследство и историческа памет не само на днешната територия на страната ни, но и извън нея на неотдавна напусналия ни завинаги проф. д-р Божидар Димитров, с дълбок поклон пред светлия му образ на един от най-изявените българи на нашето съвремие, превърнал във верую на живота си Вазовия стих: „...всичко българско и родно любя, тача и милея\"! Божидар Димитров беше инициатор и организатор на амбициозни проекти, сред които с особено значение се открояват два – реставрация на Голямата базилика в Плиска като емблема на християнска България и „Виа Понтика\", обхващащ културните центрове и обекти по българското Черноморие. Направеното досега по тези проекти е много, те са в напреднала фаза и изпълнението им трябва да продължи. В това отношение се присъединявам към апела на в. \"Стандарт\"  да продължим делото на големия родолюбец. Убедена съм, че всички институции и специалисти, от които това зависи, ще реагират по същия начин. На първо място, приоритетно за страната следва да се спомогне довършването на реставрацията на Голямата базилика. Що се отнася до втория проект, усилията би трябвало да се съсредоточат към Варна и нейната област, защото по Южното Черноморие дейностите по културното наследство вече са канализирани и вървят добре в една рутинна фаза. Вярвам, че днешната Национална дискусия в морската ни столица в рамките на кампанията „Чудесата на България 2018\" ще протече с много конкретика, защото част от приоритетните културни обекти в града и областта бяха набелязани на предишната дискусия преди няколко години, също със съдействието на проф. Божидар Димитров. Сега е необходимо да се спомогне за продължение на започнатите дейности и разработване на културно-исторически маршрути за областта. Намирам за много сполучливо мотото „Чудесата на Варна - визитка на България пред света\". То ми напомни за думите или по-скоро патетичното възклицание на един италиански професор в началото на 90-те години на миналия век пред Варненското златно съкровище, изложено тогава в Националния исторически музей в София: „Ако това съкровище беше намерено в който и да е град на Италия, Папата щеше да обяви този град за свещен и в него щяха да се стичат на тълпи туристи от цял свят за преклонение пред човешкия гений, който го е създал\". Варна е пълна с културни ценности-чудеса, представящи и сега достойно България пред света, но считам, че в това отношение трябва да се поучим и от западния перфекционизъм, за да бъдем наистина на световно ниво. Вярвам, че със съвместните усилия на експерти, представителите на държавната и общинската администрация, бинесмени и др. участници Варненската дискусия ще има ползотворен ефект за преодоляване на проблемите по опазването и социализацията на богатото културно наследство в северната част на европейския културен коридор „Виа Понтика\". Наред с това ще си позволя да апелирам към Министерство на културата и местната власт за спешни мерки по опазването на някои други знакови за България обекти като Замъка „Баба Вида\" във Видин, Болярската къща-дворец на управителите на Мелник, Конака в Мелник, които от години се рушат и се страхувам, че ще дойде момент, в който ще трябва да ги показваме на туристите само чрез макети в музейна среда. Така както Варненската крепост, чийто руини в началото на ХХ век са унищожени поради невежество на властимащите, днес е позната само като макет в Археологическия музей в града.", "date": "2018.08.17", "title": "Трябват ни нови маршрути за Североизточна България"}
{"url": "http://standartnews.com/balgariya/shte_prodalzhi_li_hubavoto_lyato_do_kraya_na_avgust-374881.html", "text": "Месец август се оказа съвсем различен от юли и този характер на времето без валежи ще се запази през следващите дни. Това сочат средносрочните модели за времето, представени в „Дарик Кафе\". Дългосрочната прогноза, пък, показва това време да продължи до края на август, дори и началото на септември. Иначе през следващата седмица до 10 дни ще се радваме на хубаво и слънчево време с високи температури - между 30 и 35 градуса. Сутрин и обед до ранен следобед ще има много слънце и истински летни градуси, през късния следобед може на места да има заоблачавания. В неделя, понеделник и началото на следващата седмица в планинските райони и Западна България е възможно следобедните часове да има отделни превалявания от дъжд, но не се очакват сериозни валежи, гръмотевични бури и застудяване.", "date": "2018.08.17", "title": "Ще продължи ли хубавото лято до края на август?"}
{"url": "http://standartnews.com/balgariya/shefkata_na_agentsiyata_po_vpisvaniyata_podade_ostavka-374891.html", "text": "Изпълнителният директор на Агенцията по вписванията Зорница Даскалова подаде молба за освобождаване от заеманата от нея длъжност, съобщиха от пресцентъра на министерството на правосъдието. Министър Цецка Цачева е приела оставката й. По-рано стана ясно, че премиерът Бойко Борисов е провел среща с правосъдния министър Цецка Цачева заради проблема с блокирането на Търговския регистър. Подробности за разговора не се съобщават нито от правителствената информационна служба, нито от пресцентъра на Министерството на правосъдието. Междувременно блокира сайтът на ведомството. От там уточниха, че причината е техническа и проблемът беше отстранен за няколко часа.", "date": "2018.08.17", "title": "Шефката на Агенцията по вписванията подаде оставка"}
{"url": "http://standartnews.com/balgariya/zapochna_diskusiyata_na_v_standart_chudesata_na_balgariya_v_morskata_stolitsa-374894.html", "text": "Започна дискусията на в. \"Стандарт\" \"Чудесата на България\" в морската столица. Нацоналната кампания има за цел да събере  на една маса в Археологическия музей на Варна представители на изпълнителната власт, кметове и учени, за да предложи новите дестинации, които ще привличат туристи в Североизточна България. Първата от тях ще е Чудесата на Варна и ще включва обектите, които в момента се разкопават и имат потенциал да се превърнат в новите културно-исторически атракции на морската столица. Вторият лъч ще води до най-стария град в Европа Провадия Солницата. Третият ще отвежда до тайните на крепостта в Калиакра. Четвъртият - до уникалния Музей на мозайките в Девня. Една от целите на дискусията е да продължим делото на големия родолюбец проф. Божидар Димитров. Той имаше три специални мечти – да възстановява църкви и манастири по Черноморието, да продължи първия маршрут за културно-исторически туризъм у нас „Виа Понтика\" на север до Калиакра и да възстанови Голямата базилика в Плиска. Очаквайте подробности!", "date": "2018.08.17", "title": "Започна дискусията на в. \"Стандарт\" \"Чудесата на България\" в морската столица"}
{"url": "http://standartnews.com/balgariya/na_diskusiyata_na_standart_pari_ot_fonda_na_fondovete_za_chudesata-374898.html", "text": "Пари от Фонда на фондовете ще има за \"Чудесата на България\". Тази седмица бяха избрани финансовите посредници по линия на Фонда на фондовете, една от основните дейности на който е финансиране на обекти от културно-историческото наследство. Голямата новина съобщи на дискусията \"Чудесата на България\" на \"Стандарт\" във Варна кметът на морската столица Иван Портних. Той увери, че Варна ще бъде общината, която още в първите дни от старта на програмата ще кандидатства с проекти, защото вече е готова с тях. Варна довършва пешеходния ринг, за да направи лесен достъпа на гостите на града до музеи и галерии, каза Портних. Каузата ни е Варна - дестинация за 4 сезона и културно-историческото наследство е основен коз в тази кауза, обобщи кметът на морската столица.", "date": "2018.08.17", "title": "На дискусията на \"Стандарт\": Пари от Фонда на фондовете за Чудесата"}
{"url": "http://standartnews.com/balgariya/na_diskusiyata_na_standart__minuta_malchanie_za_bozhidar_dimitrov_i_valentin_pletnyov-374897.html", "text": "С минута мълчание в памет на най-верния син на България Божидар Димитров започна дискусията на \"Стандарт\" \"Чудесата на България\" във Варна. Една от целите на форума е да продължим делото на големия българин, каза главният редактор на \"Стандарт\" и ръководител на кампанията \"Чудесата на България\" Славка Бозукова. Божидар Димитров имаше три големи мечти - да възстановява църкви в България, реконструира над 70, голяма част от които по морето, да продължи маршрута \"Виа Понтика\" на Север до Калиакра и да възстанови Голямата базилика в Плиска, допълни г-жа Бозукова. В рамките на кампанията \"Чудесата на България\" в \"Стандарт\" учредява награда за археология на името на Божидар Димитров. Каквото и да се направи в името на Божидар Димитров, е малко, затова горещо подкрепям идеята, каза доц. д-р Бони Петрунова, директор на НИМ. Ако имам конкурент някъде в страната, то това е варненският музей, изтъкна тя. И огромната заслуга за това е на неговия покоен директор, големият български историк Валентин Плетньов. Залата почете с минута мълчание паметта на Плетньов.", "date": "2018.08.17", "title": "На дискусията на \"Стандарт\":  Минута мълчание за Божидар Димитров и Валентин Плетньов"}
{"url": "http://standartnews.com/balgariya/na_diskusiyata_na_standart_pari_ot_evropa_za_chudesata-374900.html", "text": "Пари от Европа ще има за \"Чудесата на България\". Това е едно от ключовите постижения на БГ председателство. Решението Европа да отпуска повече пари през туризма и икономиката за социализация на културно-историческите обекти, е едно от заключенията на Съвета на министрите на културата, взето в шестте месеца, през които страната ни бе начело на Европа. Това съобщи по време на дискусията \"Чудесата на България\" на в. \"Стандарт\" във Варна Амелия Гешева, зам.-министър на културата. Тя призова кметовете спешно да проверят статутите на обектите, които притежават, и да кандидатстват за актуализирането им, ако това е необходимо. Само така ще могат да се възползват от всички програми за финансиране на културно-историческото наследство. Галерията във Варна става национален паметник на културата, съобщи Гешева. Следващия месец ще излезе решението за това. През август е подписан и договорът, с който стартира Норвежката програма. По нея има 3 мерки за подпомагане за културно-историческото наследство, съобщи Гешева. Първата е за развитие на паметници на културата, музеи и галерии. По нея са предвидени 5,4 милиона евро, за тях кандидатстват общини. Втората мярка е за дигитализация на културно-историческо наследство, третата за съвременна култура и развитие на фестивали. Фестивалите привличат много туристи, те трябва да са част от интегрираните туристически продукти, каза Гешева. Тя съобщи, че в бюджета за 2018 година министерство на културата ще се бори за ново увеличение на парите за разкопки. Тази година те бяха с 500 хиляди лева повече.", "date": "2018.08.17", "title": "На дискусията на \"Стандарт\": Пари от Европа за Чудесата"}
{"url": "http://standartnews.com/mneniya/pokerat_na_erdogan_ne_varvi_pred_tramp-374869.html", "text": "Проблемите в Турция всъщност не започнаха с политическата криза между Вашингтон и Анкара. Те стартираха още със започването на възхода на президента Реджеп Ердоган, защото за последните 15 години Турция се превърна от една демократична и прозападноевропейски настроена държава в една ислямистка автокрация и диктатура, която успя да се скара с всички свои икономически партньори. Ердоган се скара с Ирак и със Сирия заради кюрдите, а двете страни са основен енергиен партньор на Турция. От години е конфликтът с Израел, който пък е високотехнологичен партньор на южната ни съседка. Турция се смрази и с Москва след като свали руски самолет, а последвалото възстановяване на отношенията между двете държави беше бавно и трудно. Анкара се скара с Европейския съюз заради бежанците, а сега се скара и със САЩ. Така че политиката на президента Ердоган всъщност вкарва страната му в много сериозен икономически проблем. Защото не светът се нуждае от Турция, а Турция се нуждае от света И както изброих, Турция се нуждае и от ЕС като най-голям търговски партньор, и от САЩ, и от Русия, и от арабския регион. Затова всички загубени контакти през годините вредят на турската икономика. Ще дам само един пример. За последните 10 години турската лира се е обезценила със 70 %, което означава, че проблемите в икономиката на съседите ни съществуват много отдавна, а не от последните няколко седмици. Всъщност раздорът между САЩ и Турция е само катализаторът на тези проблеми. Затова моето мнение е, че Анкара няма как да навреди на Щатите по какъвто и да е начин, защото турската икономика е прекалено малка и слаба за някакви значителни действия. От друга страна САЩ са твърдо убедени да продължат натиска върху Турция до постигане на краен ефект, т.е. освобождаване на арестувания американски проповедник. Аз виждам сценарий, който наподобява този с Москва след свалянето на руския военен самолет. В началото и президентът Ердоган и външният министър, и премиерът, поставиха първоначално доста твърдо точка и казаха, че няма да преосмислят своето поведение и няма да се извинят на Русия. После видяхме, че след сериозни икономически натиск и последствията, които претърпя турската икономика, и най-вече туризъм и енергетика, Ердоган бързо преосмисли своята позиция и два пъти се извини на Путин. Сега очаквам същия сценарий, защото все пак няма механизми, с които Ердоган да отговори на Тръмп. Ако американците успеят да убедят Световната и Европейската банка за възстановяване и развитие да не отпускат заеми на Турция в тази криза, това означава, че свободното падане на лирата ще продължи и това ще окаже още по-голям натиск върху Ердоган да предприеме някакви спешни стъпки за подобряване на ситуацията. Виждаме, че турският президент се опитва панически да вкара свежи пари в  момента в кризисната си икономика. При посещението на катарския емир той обеща 15 милиарда долара. В паниката си Ердоган се опитва да възстанови и позамразените и намиращи се може би в най-ниската точка отношения с Еропейския съюз. Търсенето на съюзници срещу САЩ обаче е прекалено трудна мисия. ЕС и без това има проблеми с Тръмп в момента. Заради наложените американски санкции Русия също страда от икономически проблеми. Катар не смее да се противопоставя на САЩ, защото в момента има основен проблем със страните от Персийския залив. Така че няма много държави, които биха се притекли на помощ на Турция в момента. Остава само Иран. Ако Ердоган обаче се обърне към Техеран, това допълнително ще взриви и без това ядосания Тръмп и тогава отношенията биха могли да достигнат до крайна ситуация. От доста време Турция се опитва да \"рекетира\" страните-членки на НАТО. Ето сега от Анкара твърдят, че ако не получат ракетните системи \"Пейтриът\" от САЩ, ще закупят руските \"С-400\". Ако пък Вашингтон откаже да им даде военни самолети F-35, ще вземат руски СУ-57. Това извиване на ръце определено не действа на администрацията на Тръмп а точно обратното -влошава отношенията. Между впрочем, вече излязоха коментари на американски сенатори, даже имаше и публикации в пресата, които поставиха въпроса дали не е време Турция да се извади от НАТО. Това са прекалено крайни становища, но е факт, че вече си чуват и такива мнения. И пак подчертавам дебело: НАТО без Турция може, но НАТО без Съединените щати не може. Така че Анкара трябва да пресметне доколко играта на покер би се получила този път. Защото, ако номерата на Ердоган със заплахи и твърдо отношение работят спрямо европейските лидери, те изобщо няма да трогнат Тръмп, който категорично иска да покаже, че Америка няма да се огъне пред нито един диктатор, било то и турският. Следва и въпросът как ще се отрази на България кризата с турската лира? От една страна търговията би трябвало да се подобри, тъй като евтината лира дава по-ниски цени на стоките. Но като цяло турските бъдещи инвестиции в България биха били под въпрос, тъй като в момента едрият бизнес на комшиите ни изпитва много сериозни затруднения. Така че турските предприемачи първо ще чакат да се оправи ситуацията вътре в страната, преди да гледат навън за други инвестиции или разширяване на бизнеса.", "date": "2018.08.17", "title": "Покерът на Ердоган не върви пред Тръмп"}
{"url": "http://standartnews.com/balgariya/na_diskusiyata_na_standart_reysove_ot_letishte_varna_kam_chudesata-374899.html", "text": "Когато един турист кацне на летище Варна, той не може да намери транспортна схема как да обиколи не само чудесата на морската столица, но и културно-историческите обекти в областта.Това каза на дискусията \"Чудесата на България\" на в. \"Стандарт\" във Варна областният управител Стоян Пасев. Темата за туризма и развитието на културно-историческото наследство е номер 1 за областта, каза Пасев и съобщи, че в момента подобни турове от летището се правят само ако някой туроператор сам ги е организирал за туристите, които води. Пасев призова общините от областта да направят тази обща транспортна схема, която да позволи организирани екскурзии с рейсове още от летище Варна. За целта общините могат да кандидатстват и да закупят електромобили. Само така туристите няма да седят по хотелите на ол инклузивите, а ще правят културно-исторически обиколки, каза Пасев и похвали усилията на варненския кмет Иван Портних за развитие на културно-историческото наследство.", "date": "2018.08.17", "title": "На дискусията на \"Стандарт\": Рейсове от летище Варна към Чудесата"}
{"url": "http://standartnews.com/balgariya/politsiyata_otkri_nerednosti_v_plovdivski_avtoshkoli-374885.html", "text": "В три центъра за обучение на водачи на МПС, стопанисвани от две юридически лица в Пловдив, беше извършена съвместна проверка от служители на Икономическа полиция в Главната дирекция „Национална полиция\", колегите им от ОДМВР-Пловдив, служители на Изпълнителната агенция „Автомобилна администрация\" и на НАП-Пловдив, съобщават от МВР. В хода на инспекцията на адрес, собственост на юридическото лице, стопанисващо две школи, е установено, че паричните преводи от курсистите към учебния център, се извършват предимно на ръка, като им се издават квитанции от друга автошкола. След снети подробни обяснения и извършена проверка от страна на НАП е взето решение да бъде затворен въпросният учебен център до отстраняване на пропуските. При проверка на дружеството във втори обект са установени несъответствия в касовата наличност, големи разминавания в реализираните обороти и оборотите, декларирани пред НАП в месечните Счетоводни декларации и годишните данъчни декларации. Констатирани са и други нередности по линия на ИААА, за които предстои налагане на актове. Работата по случая продължава. В рамките на действията ще се  изясняват всички обстоятелства, свързани с отчетността на проверяваните обекти.", "date": "2018.08.17", "title": "Полицията откри нередности в пловдивски автошколи"}
{"url": "http://standartnews.com/balgariya/tragna_oshte_edna_usluga_ot_komplekta_na_targovskiya_registar-374887.html", "text": "От днес, в изпълнение на поетия ангажимент от Агенция по вписванията, е възобновено подаването на данни от Търговския регистър и регистър на юридическите лица с нестопанска цел към средата за междурегистров обмен (RegiX), поддържана от Държавната агенция „Електронно управление\". Това съобщиха от пресцентъра на Агенцията по вписванията. Това улеснява значително сделките по закупуване и прехвърляне на собственост, включително и на МПС, за които нотариуси и МВР обменят информация по служебен път електронно чрез достъп до средата за междурегистров обмен (RegiX). Продължава работата по възобновяване на достъпа до останалите функционалности на регистъра. Всички специалисти от поддържащата фирма и от агенцията работят денонощно. Предприети са мерки по недопускане на сривове в инфраструктурата за възстановяване на регистъра, както и за устойчивата работа на останалите регистри. Характерът на технологичните процеси предполага регистърът да функционира пълноценно и с пълния си набор от вписани данни не по-рано от следващата седмица. Агенция по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството. Рискове за злоупотреби с наличните данни не съществуват.", "date": "2018.08.17", "title": "Тръгна още една услуга от комплекта на Търговския регистър"}
{"url": "http://standartnews.com/balgariya/toplinnite_schetovoditeli_sa_predali_izravnitelnite_smetki_na_toplofikatsiyasofiya-374888.html", "text": "Изравнителните сметки за парно и топла вода за изминалия отоплителен сезон вече са подадени от топлинните счетоводители към „Топлофикация София\" ЕАД. Това съобщиха от пресцентъра на дружеството. От днес, 17 август, те са достъпни на Интернет страницата на дружеството, в касите и в информационните системи за безкасово разплащане. Всички абонати, които имат суми за получаване, могат да изберат най-удобния вариант да ги вземат обратно – по банков път или на каса на „Топлофикация София\". Сумите могат да бъдат оставени и за покриване на следващи сметки. За да улесни своите битови и бизнес клиенти, дружеството предоставя възможност, сумите за връщане да бъдат взети обратно и без да се посещават Центровете за обслужване на клиенти на „Топлофикация София\". Потребителите, които желаят да ги получат по банков път, трябва да попълнят заявление, което е налично на адрес – www.toplo.bg. Попълненото заявление, заедно с удостоверение за банкова сметка, трябва да бъде изпратено на и-мейл адрес:  Абонатите, които предпочитат да получат парите си в брой, могат да го направят във всички центрове за обслужване на клиентите. Това е в правомощията само на титуляра на партидата или на официално упълномощено лице. За удобството на потребителите към клиентските центрове са пренасочени допълнително служители, които ще гарантират бързина и качество на обслужването. Работното време и адресите на касите може да намерите на уебсайта на дружеството: https://toplo.bg/contacts . „Топлофикация София\" ЕАД напомня, че дружеството може да възстановява суми на онези клиенти, които нямат просрочени неплатени сметки. Сумите за доплащане, заедно с месечните сметки за топла вода, могат да бъдат внесени във всеки център за обслужване на клиентите или по безкасов път, онлайн чрез ePay, чрез банкомати, електронно банкиране или открита разплащателна сметка. Клиентите, които все още не са осигурили достъп на топлинните счетоводители до дома си, имат възможност да го направят до 1 октомври. За целта трябва да се свържат с тях и да резервират допълнителна дата за отчет и проверка на уредите. След това няма да имат възможност да поискат преизчисление на сметките си. Дори да не сте ползвали топлинна енергия или консумацията да е била занулена, уредите трябва да бъдат отчетени от представител на фирмата за дялово разпределение. В противен случай, на основание Наредбата за топлоснабдяването и Методиката за дялово разпределение, ще бъдат начислени сметки на максимална мощност на отоплителните тела. При неотчетен или неизправен водомер за топла вода се начислява количество от 280 литра вода на човек на ден. Напомняме, че при преизчисление на една изравнителна сметка, всички сметки на останалите потребители в сградата, ще претърпят корекции.", "date": "2018.08.17", "title": "Топлинните счетоводители са предали изравнителните сметки на Топлофикация-София"}
{"url": "http://standartnews.com/kultura/balgarskiyat_film_aga_poluchi_golyamata_nagrada_na_festivala_v_saraevo-374852.html", "text": "Филмът \"Ага\" на българския режисьор Милко Лазаров бе отличен за най-добър игрален филм на 24-ия Филмов фестивал в Сараево, съобщи БНТ. Четиричленното жури, оглавявано от иранския режисьор Асгар Фаради, присъди приза \"Сърцето на Сараево\" на българския филм \"Ага\". Сюжетът е с фокус върху семейството и начина, по който модерният свят променя нашите взаимоотношения. Това е една вълнуваща история за ескимосите Нанук и Седна, които мечтаят да се съберат с дъщеря си Ага. \"Ага\" имаше своята световна премиера тази година на \"Берлинале\", като по този начин български филм се завърна в основната програма на фестивала след пауза от 29 години. След дебюта му с \"Отчуждение\" през 2013-а, „Ага\" е вторият пълнометражен филм на Милко Лазаров. На филмовия фестивал в Сараево тази година бяха представени 266 филма от 56 държави. С приза най-добър актьор беше отличен хърватският актьор Леон Лучев за ролята му в \"The Load movie\", а най-добра актриса стана унгарката София Замоси за играта ѝ в \"One Day\". Наградата за най-добър късометражен филм отиде при босненския режисьор Ермин Браво за филма му \"Breath\". \"Почетното сърце на Сараево\" бе връчено на турския режисьор Нури Билге Джейлан и на босненеца Нияз Хастор за приноса им към филмовата индустрия.", "date": "2018.08.17", "title": "Българският филм \"Ага\" получи голямата награда на фестивала в Сараево"}
{"url": "http://standartnews.com/mneniya/za_turtsiya_i_sasht_veche_nyama_vrashtane_nazad-374906.html", "text": "Само 40 дни след избирането му за „супер-президент\" на Турция Реджеп Ердоган е изправен пред широкомащабна дипломатическа криза със САЩ. Турският държавен глава е в неприятна ситуация. Неговата популярност през годините бе изграждана върху обещанието страната да върви уверено към икономически просперитет. Ердоган е вече 16 години начело на нашата югоизточна съседка. Първо като премиер, а след това и като президент, той успя да овладее всички институции – армия, полиция, правосъдие, образование, парламент, медии. Но по отношение на икономиката нещата не вървят съвсем гладко. Защо? Турската икономика е крехка, тъй като зависи от външни инвестиции. А чуждите инвеститори започнаха да бягат, защото се изплашиха, че турската централна банка ще загуби своята независимост. Ердоган назначи своя зет Берат Албайрак начело на министерството на икономиката и финансите. След което последва криза в отношенията със САЩ. Още от началото на годината курсът на турската лира пада ускорено. Анкара още веднъж отказа да освободи и екстрадира в САЩ евангелисткия проповедник Ендрю Броусън, който бе задържан от турските власти преди 22 месеца в Измир. Той бе обвинен в „шпионаж\" и взаимодействие с „терористична организация\". Броусън е осъден за съпричастност към неуспешния опит за преврат на 15 юли 2016 г. Случаят с проповедника е изключително чувствителен за Белия дом Броусън е от същата религиозна конгрегация, към която принадлежат Доналд Тръмп и неговият вицепрезидент Майк Пенс. Туитовете на щатския президент, че евангелистът е „добър баща и християнин\" нямаха никакъв ефект върху Ердоган. И тогава САЩ извадиха икономическата „бухалка\". Вашингтон рязко повиши митата за турската стомана и алуминий. Анкара окачестви падането на курса на турската лира като „финансова диверсия на САЩ\". Въпреки че чужди и местни експерти отдавна говорят за нарастващи кризисни явления в икономиката на югоизточната ни съседка. В турската медия Yeni Mesaj се появи списък на исканията на САЩ към Анкара, който изглежда така: - Да се освободи пастор Броусън и още 20 човека, които са арестувани по делото за държавен преврат през юли 2016 г. - Анкара да се присъедини към икономическите санкции срещу Иран. - Турция да се откаже от закупуването на руските системи С-400. - Анкара да преразгледа своята позиция по отношение на признаването на Йерусалим за столица на Израел. - Турция да се откаже от търсенето на въглеводородни ресурси около Кипър. - Анкара да се откаже от своето искане Гюлен да бъде екстрадиран от САЩ в Турция. Става ясно, че конфронтацията между Вашингтон и Анкара е на много широк фронт, който е уникален за най-новата турска история. Ситуацията е такава, че турци и американци няма как да излязат от конфликта „без загуба на лицето\". Йигит Булут, главен съветник на Ердоган, призова Турция да излезе от гравитационното поле на Вашингтон и да бъде създадена „турско-руска империя\". Той призова да бъдат „преоценени турските отношения със Запада за последните 200 години\". Булут каза и нещо конщунствено за евроатлантическите уши: „Ако ние през 1854 г. вървяхме ръка за ръка с руснаците, то днес хората по брега на Нормандия щяха да се разхождат с руско-турски разговорници Турското издание Milli Gazete призова за мащабно енергийно сътрудничество между Москва и Анкара. Като втора крачка турските журналисти виждат съвместно руско-турско обезпечаване на националната сигурност. Тези идеи режат слуха на правоверните евроатлантици. За подобни идеи през 1960 г. бе свален с военен преврат премиера на Турция Мендерес. Той бе арестуван и осъден на смърт. Днес американското разузнаване се съмнява в лоялността на Турция към НАТО. Вашингтон планира да въведе ограничения за турските авиолинии и да продължи на налага икономически санкции на Анкара. След идването на власт на д Тръмп САЩ превръщат Балканите в един от основните полигони, на които американците ще изпробват нови модели в международните отношения. Колкото и парадоксално да звучи, Анкара и Москва се явяват ситуационни партньори при създалата се обстановка в нашия регион. Американците и англичаните се стремят да изтласкат от Балканите руското и турско влияние. За тази цел те използват „албанския фактор\". Хашим Тачи иска част от Южна Сърбия. Тирана предлага да паднат границите между Косово и Албания. Очевидна е балканската експанзия на албанците. Те се опитват да изхвърлят руското влияние в региона, но заедно с него и турското такова. Отделно между Турция и Саудитска Арабия се разгаря битка за строеж на джамии на Балканите.  И естествено,  религиозно обучение на балканските мюсюлмани. Руснаците през последните няколко години загубиха доста позиции в балканските страни. Реално единствено в Република Сръбска все още може да се каже, че Москва е на първа линия. Сърбия е разкрачена между Брюксел, Вашингтон и Москва Сръбският външен министър Ивица Дачич категорично отхвърли включването на Москва в диалога Белград-Прищина. А премиерът на Сърбия Ана Бърнабич съвсем наскоро се завърна от Вашингтон, където обсъди с домакините условията за американски инвестиции в ключови отрасли на сръбската икономика. Да не говорим за Китай, който също тихо и методично укрепва своите икономически позиции на Балканите. Днес две групи страни се бият за влияние в региона. В първата влизат САЩ, Великобритания, Саудитска Арабия и до някъде някои от големите страни в ЕС като Германия, Италия и Франция. Във втората група са Русия, Турция и Китай. Ситуацията е необичайна от гледна точка на историческия опит, който има България. При постоянното назначаване в София на външни министри тип „караоке\", едва ли можем да разчитаме на гъвкава външна политика, съобразена с нашите национални интереси. Необходима е нестандартна и реактивна, но задължително професионална външна политика. С наличните ръководни кадри във външно министерство това няма как да стане.", "date": "2018.08.17", "title": "За Турция и САЩ вече няма връщане назад"}
{"url": "http://standartnews.com/sport/sled_ravenstvo_11_ludogorets_se_klasira_za_pleyofite_na_liga_evropa-374857.html", "text": "Българският шампион Лудогорец се класира за плейофния кръг в Лига Европа, след като направи равенство 1:1 в реванша с първенеца на Босна и Херцеговина Зрински (Мостар). Тимът от Разград се наложи с 1:0 в първия мач и с общ резултат 2:1 продължава напред, съобщава БТА. В следващия етап на турнира, който е последният преди групите, Лудогорец ще срещне шампиона на Грузия Торпедо (Кутаиси), който загуби с 0:2 при визитата си на албанския Кукеси, но с общ резултат 5:4 се класира за плейофите. Единствения гол за Лудогорец в мача реализира централният нападател Клаудиу Кешерю, който бе точен в 24-тата минута. Румънецът получи пас на границата на наказателното поле и отправи слаб удар към вратата на Антонио Солдо, но топката се отклони от крак на бранител и неспасяемо се насочи към мрежата. В последните секунди на двубоя грешка вратаря Хорхе Броун позволи на Тони Йович с глава да изравни за крайното 1:1. Кешерю можеше да реши всичко в двубоя още през първата част, но направи няколко пропуска, най-фрапантният от тях в 43-ата минута, когато от броени метри уцели падналия на земята Солдо. През второто полувреме Лудогорец продължи да контролира играта и в 68-ата минута Вандерсон имаше отличен шанс да покачи на 2:0, но прехвърлящият му изстрел бе изчистен от голлинията от бранител. В последния четвърт час на мача Зрински най-сетне погледна по-смело към вратата на българския тим. Натискът на домакините доведе до резултат в 93-ата минута, когато Хорхе Броун изрита много лошо една подадена към него топка, която се отклони в главата на Тони Йович и влетя в мрежата му за крайното 1:1.", "date": "2018.08.17", "title": "След равенство 1:1 Лудогорец се класира за плейофите на Лига Европа"}
{"url": "http://standartnews.com/balgariya/zhiteli_na_157_naseleni_mesta_se_preglezhdat_bezplatno-374876.html", "text": "Жителите на 157 български населени места ще имат възможност да проверят безплатно нивото на кръвната си захар и кръвното налагане. Безплатните прегледи са част от инициативата „Дни на здравето\" на лидера в управлението на земеделски активи „Агрион\". Те се организират за поредна година и са част от социално- отговорната дейност на дружеството за подпомагане на българското здравеопазване и превенция на най-уязвимите групи. Кампанията ще се проведе от 18 август до 5 септември в цялата страна. Медицински екипи, наети от земеделското дружество ще правят анализ на резултатите и дават и практични съвети за предпазване от диабет и конкретни препоръки спрямо изследваният на хората. Информация за датите и населените места, където ще има мобилна медицинска станция на „Агрион\" може да откриете на сайта на земеделското дружество на адрес https://www.agrion.bg/bg/dni_na_zdraveto/ и на фейсбук страницата на компанията https://facebook.com/agrion.bg/. „Следвайки социално-отговорната политика на компанията, искаме да помогнем на по-възрастното население и всички желаещи да получат безплатна информация за състоянието на кръвното си налягане и кръвната захар\", коментираха от мениджмънта на „Агрион\". Това спестява време и средства на хората за изследване и посещение на лечебни заведения, които често са на отдалечено разстояние от селата. Според официалните данни на Министерство на здравеопазването над 520 хил. души в България страдат са диагностицирани като диабетно болни, което е близо 9% от населението на страната. Най-много са болните на възраст 60 - 75 години. За сравнение в края на ХХ век болните от захарна болест са били едва 3,3% от населението. Статистиката показва, че над 40% от хората нямат представа, че са болни, тъй като не се подлагат на редовна профилактика. В голяма част от случаите липсват признаци на заболяването и то се открива случайно при провеждане на изследвания по друг повод. Още по-стряскаща е статистиката при хипертонията. По последни данни над 2,7 млн. души страдат от повишено кръвно налягане или общо над 30% от населението.  Това е и причината екипите на „Агрион\" да насочат усилията си към изследване именно на тези болести.  Данните показват, че голяма част от хората по селата не проверяват редовно кръвната си захар и не следят кръвното си налягане. Голяма част от тях прилагат самолечение, което може да се окаже фатално. За това медицинските екипи ще дават и конкретни препоръки на всички, които се подложат на изследвания. Целта на инициативата „Дни на здравето\" е да се подпомогне профилактиката на социално значими заболявания. „Ние вярваме, че към собственото си здраве трябва да се отнасяме със същата отговорност, както към земята си \", казаха от „Агрион\". Посетителите ще могат да участват в организирана томбола с награди.", "date": "2018.08.17", "title": "Жители на 157 населени места се преглеждат безплатно"}
{"url": "http://standartnews.com/balgariya/78_sa_zaginalite_pri_pozhari_u_nas_ot_nachaloto_2018_godina-374858.html", "text": "Седемдесет и осем души са загинали при пожари от началото на годината досега. За сравнение – жертвите през цялата минала година са били 148. Според директора на Главна дирекция „Пожарна безопасност и защита на населението\" главен комисар Николай Николов най-често става дума за битови пожари, предизвикани от небрежност. При тях загиват или много малки деца, оставени без родителски надзор, или трудно подвижни възрастни хора. Спасените от началото на 2018 г. са 462 души. „Нашите усилия дават резултат. Когато започне зимният сезон и започнем да се отопляваме, е важно дали температурите ще паднат рязко. Най-рисковият период е в края на декември и януари\", отбеляза Николов в интервю за бТВ. „Започнахме кампания сред възрастните хора, монтираме и безплатни датчици там, където сме успели да осигурим. Идеята е рано да се открие пожарът и да се намесим\", допълни той. Най-застрашените райони от пожар у нас традиционно са около Хасково, Харманли, Свиленград, Пловдив и Пазарджик. Събота и неделя да изнесем постове на пожарната, които по-рано да ни предупредят. Проблемът там е буйна висока и суха трева, която много бързо се разпалва. Тя гори със скорост няколко десетки километра в час и само след няколко минути периметърът на пожара е в километри. Важното е бързо да се  намесим, посочи Николай Николов. По думите му причината за пожарите в природата е преди всичко човешката дейност. В последните години умишлените природни пожари са много малко като брой. Преди десетина години бяха напаст за нас. Само около 4% са от естествен източник, отбеляза шефът на пожарната.", "date": "2018.08.17", "title": "78 са загиналите при пожари у нас от началото 2018 година"}
{"url": "http://standartnews.com/balgariya/grazhdanskata_otgovornost_ot_olimpik_stava_nevalidna_v_polunosht_na_18_avgust-374859.html", "text": "В полунощ срещу събота се прекратява валидността на полиците \"Гражданска отговорност\" на клиентите на кипърския застраховател \"Олимпик\", съобщи БНР. От няколко дни те имат право да сключват договори с други застрахователи. Въпреки че от МВР обещаха, че ще дадат няколко дни толеранс, докато шофьорите подновят полиците си, експерти предупреждават да не се поема риск и да се управлява автомобил без застраховка. Българските клиенти на застрахователя са над 200 000, а инструкции как да получат обезщетението си трябва да бъдат дадени от кипърския регулаторен орган. ", "date": "2018.08.17", "title": "Гражданската отговорност от \"Олимпик\" става невалидна в полунощ на 18 август"}
{"url": "http://standartnews.com/balgariya/tsacheva_nyama_kak_da_nyama_otgovorni_za_targovskiya_registar-374861.html", "text": "Няма как да няма отговорни, когато България за няколко дни остане без Търговски регистър, заяви в интервю по бТВ правосъдната министърка Цецка Цачева, ден след като премиерът изрази недоволство от шефката на Агенцията по вписванията заради кризата с блокажа на системата. Попитана дали подкрепя казаното от премиера Бойко Борисов, че не е доволен от работата на Агенцията по вписванията и вероятно там ще има промени, правосъдният министър посочи: \"Категорично отговор на този въпрос ще бъде получен, след като излязат анализите и докладите на службите, които в момента са в Агенцията по вписванията, в това число и от Инспектората на Министерството на правосъдието\". Цачева уточни, че след доклад миналия септември от директорката Зорница Даскалова, в който се предлагат 6 мерки за гарантиране на безпроблемното функциониране на регистъра, държавата е осигурила над 4 млн. лв. за надграждане на сигурността на системата. Мерките са разписани от специализирана фирма. Парите са били осигурени през декември 2017 г. На въпрос дали става дума за саботаж, Цачева заяви: \"Не мога да влизам в хипотези. Вярвам, че службите ще се справят\". Правосъдната министърка припомни, че веднага е подала сигнала до ДАНС, МВР и прокуратурата, когато са й докладвали за блокажа на регистъра. Тя призова да се изчака заключението на службите, които са ангажирани с разследването.", "date": "2018.08.17", "title": "Цачева: Няма как да няма отговорни за Търговския регистър"}
{"url": "http://standartnews.com/balgariya/pirogov_sashto_se_okaza_zhertva_na_faliralata_olimpik-374862.html", "text": "Една от най-големите болници в страната - \"Пирогов\", се оказа жертва на фалиралата \"Олимпик\". Здравното заведение е избрало с обществена поръчка кипърския застраховател и е сключило договор за застраховката \"Професионална отговорност\" за близо 69 хил. лв. в края на м.г. със срок 12 месеца. Договорът предвижда сумата да се изплати на четири вноски, така че на практика \"Пирогов\" няма да понесе големи загуби от фалита на застрахователя, тъй като би трябвало до момента да е внесъл третата вноска, а четвърта няма да има. Кипърският регулатор обяви за невалидни от 18 август всички застраховки, направени от \"Олимпик\". Още няколко наши лечебни заведения са клиенти на българския клон на \"Олимпик\". Те са застраховали и сградите, и медицинския персонал. Сред тях са многопрофилната болница в Кърджали и \"Св. Мина\" в Пловдив, както и още три ДКЦ-та и онкологичният център в Пловдив. \"Сумите, с които \"изгарят\" лечебните заведения в Пловдив, не са големи - от 1000 до 2000 лв.\", обяви пред БНР зам.-кметът на града Розалин Петков. От централния офис на \"Олимпик\" в София не дават информация каква част от портфейла им у нас се формира от друг вид застраховки освен \"Гражданска отговорност\". \"Имаме застраховки на товари, на домашно имущество, индустриални обекти, финансова стабилност, професионална отговорност на проектанти в строителството и др.\", обяснява пред в. \"Сега\" пловдивският представител на \"Олимпик\" Пепа Деведжиева, която е и зам.-председател на на Общинския съвет в Пловдив от Реформаторския блок. \"Изгорелите\" по тези застраховки фирми и граждани могат да си търсят парите за неизползвания период на полицата по същия начин като тези с \"Гражданска отговорност\". Те трябва да попълнят заявление с банкова сметка и да го предадат в клона на застрахователя или на брокера, чрез който са сключили договора. Заявлението ще бъде предадено на ликвидатора на кипърската компания, който ще включи българските клиенти на \"Олимпик\" в списъка на кредиторите. Едва ли застрахователната компания има активи, които да покрият изцяло вземанията на хора и фирми, които са й се доверили. По-скоро ще има частично възмездяване. След 10 май - датата, когато кипърският регулатор отне лиценза на \"Олимпик\", а нашата Комисия за финансов надзор забрани на българския клон да сключва нови договори, \"Олимпик\" имаше право единствено да обслужва вече действащите договори. Но през последните дни социалните мрежи са залети от оплаквания на шофьори, които твърдят, че са били измамени от брокери да сключат \"Гражданска отговорност\" след тази дата. От КФН обаче отрекоха това да е възможно. \"Съгласно данните в информационната система на Гаранционния фонд няма сключени нови застраховки след 10 май, тъй като не са генерирани номера. Ако действително някой е сключвал застраховки, това е измама, защото те не са били въведени в е-регистъра и нямат валидни номера\", обясниха от КФН. Комисията приканва, ако има такива случаи, да бъдат подадени сигнали. От Българската асоциация на застрахователните брокери вчера също отрекоха да има подведени граждани след 10 май. От българския клон на \"Олимпик\" посочват, че е възможно в периода от 10 май до 10 август техни клиенти да са превеждали вноски по сключени по-рано застраховки, но това не означава, че са сключвани нови договори. \"Ако дойдат клиенти с полици на разсрочени вноски в нашите офиси, ние ги предупреждавахме, че е добре следващите вноски да се направят в други компании. Когато застраховките на \"Олимпик\" изтичаха, ние предлагахме застраховки в други дружества\", твърди Ивета Кунева, председател на Асоциацията на брокерите. На фона на целия този смут експерти в бранша коментираха вчера, че за проблемите с \"Олимпик\" се знае много отдавна, но българският регулатор е останал пасивен. \"Не е вярно, че Комисията за финансов надзор не може да осъществи надзор върху този клон. Българският регулатор няма право да отнема лиценз на кипърската компания, но по отношение на пазарното поведение на тази компания на българския пазар е трябвало да вземе мерки и да защити интересите на застрахованите лица. Зам.-председателите са еднолични органи и решават оперативно какво трябва да се случи в съответния бранш - в случая Ралица Агайн\", заяви пред БНР Борислав Богоев, бивш зам.-председател на КФН. \"Регулаторът върви след събитията. Трябваше да излезе и ясно да каже: Внимавайте с тази компания!\", смята той.", "date": "2018.08.17", "title": "\"Пирогов\" също се оказа жертва на фалиралата \"Олимпик\""}
{"url": "http://standartnews.com/balgariya/boyko_ranovski_e_noviyat_izpalnitelen_direktor_na__ia_avtomobilna_administratsiya-374864.html", "text": "Министър-председателят Бойко Борисов одобри предложението на министъра на транспорта, информационните технологии и съобщенията Ивайло Московски за изпълнителен директор на ИА „Автомобилна администрация\" да бъде назначен Бойко Рановски. До сега длъжността се заемаше от Красимир Сребров, който почина след дълго боледуване. Комисар Бойко Рановски е завършил ВВИСУ „Любен Каравелов\" в София. От 1996 г. до 1999 г. е офицер в Българската армия. От август 1999 г. започва работа в Министерството на вътрешните работи, като районен инспектор в 3-то Районно управление към СДВР. От 2003 г. е назначен в сектор „Териториално обслужване\" в отдел „Охранителна полиция\" – СДВР. От 1 март 2005 г. е служител в Пътна полиция. От март 2015 г. е началник на отдел „Пътна полиция\" при ГД „Национална полиция\" – МВР.", "date": "2018.08.17", "title": "Бойко Рановски е новият изпълнителен директор на  ИА „Автомобилна администрация“"}
{"url": "http://standartnews.com/balgariya/angelkova_se_zakani_da_sadi_za_kleveta_bivshiya_zamministar_branimir_botev-374867.html", "text": "Ще заведа дело за клевета, защото се правят опити за намеса на моето име и името на институцията във връзка с евентуални криминални деяния. Това се посочва в позиция на министъра на туризма Николина Ангелкова, изпратена до медиите, по повод твърдение на бившия зам.-министър на туризма Бранимир Ботев, че се „опитват да го сплашат, след като е казал, че управлението на Ангелкова дава туризма у нас на мутрите\". „Подобни връзки са абсолютно безпочвени. Не искам да мисля, че това е част от сценарий, но обръщам внимание, че такива послания и сигнали от дестинация България могат да повлияят изключително негативно на българския туризъм\", се посочва още в позицията на Николина Ангелкова.", "date": "2018.08.17", "title": "Ангелкова се закани да съди за клевета бившия зам.-министър Бранимир Ботев"}
{"url": "http://standartnews.com/balgariya/pet_varnenski_lacha_za_chudesata-374868.html", "text": "Пет варненски лъча за Чудесата ще начертае днес форум на „Стандарт\"  в морската столица. Кампанията „Чудесата на България\" събира на една маса в Археологическия музей на Варна представители на изпълнителната власт, кметове и учени, за да предложи новите дестинации, които ще привличат туристи в Североизточна България. Първата от тях ще е Чудесата на Варна и ще включва обектите, които в момента се разкопават и имат потенциал да се превърнат в новите културно-исторически атракции на морската столица. Вторият лъч ще води до най-стария град в Европа Провадия Солницата. Третият ще отвежда до тайните на крепостта в Калиакра. Четвъртият - до уникалния Музей на мозайките в Девня. Една от целите на дискусията е да продължим делото на големия родолюбец проф. Божидар Димитров. Той имаше три специални мечти – да възстановява църкви и манастири по Черноморието, да продължи първия  маршрут за културно-исторически туризъм у нас „Виа Понтика\" на север до Калиакра и да възстанови Голямата базилика в Плиска. Ванга му бе предрекла, че България отново ще стане велика когато бъдат възкресени Боянската черква, храмът „Св. 40 мъченици\" във Велико Търново и Голямата базилика. След като първите две църкви станаха филиали на НИМ и проф. Димитров не пожали сили и средства за възстановяването им, най-верният син на България посвети последните години от живота си на базиликата в първата българска столица. Затова и последният пети лъч ще е Варна – Плиска. Домакини на форума ще бъдат кметът на Варна Иван Портних и областният управител Стоян Пасев. По време на дискусията ще стане въпрос за 5 знакови обекта в морската столица. Специално за читателите на „Стандарт\" ги представя гл. ас. Игор Лазаренко, и.д. директор на Археологическия музей във Варна, в който се пази най-старото обработено злато в света.", "date": "2018.08.17", "title": "Пет варненски лъча за Чудесата"}
{"url": "http://standartnews.com/balgariya/maskirani_nahluha_v_doma_na_eksministara_na_turizma_branimir_botev-374863.html", "text": "Маскирани нахлуха в дома на  бившия министър на туризма Бранимир Ботев снощи край Варна. Според него покушението е заради интервю, което дал за Bulgaria on air. В разговора той остро критикура министъра на туризма Николина Ангелкова. В сутрешния блок на bTV той заяви, че не е охраняван от НСО. За случая Ботев разказа, че снощи след 10 ч. вечерта няколко души с качулки нахлули в дома му. Един от синовете му забелязва престъпниците и започва да вика. Така те успяли да стигнат само до двора. Покрай инцидента минала кола, като шофьорът осветил мястото. Това подплашило нападателите и те избягали. Ботев посочи, че бандата ще си получи заслуженото.", "date": "2018.08.17", "title": "Маскирани нахлуха в дома на ексминистъра на туризма Бранимир Ботев"}
{"url": "http://standartnews.com/balgariya/uvolnenata_sadiyka_rumyana_chenalova_se_izpravya_pred_sada-374865.html", "text": "Делото срещу бившата съдийка от Софийския градски съд Румяна Ченалова трябва да започне с назначеното разпоредително заседание. Досега специализираният съд го върна три пъти на прокуратурата заради допуснати съществени нарушения. Обвиненията срещу уволнената съдийка са за длъжностно и документно престъпление, извършени по време на дело по молба на „Обединени енергийни търговци\" срещу НЕК.", "date": "2018.08.17", "title": "Уволнената съдийка Румяна Ченалова се изправя пред съда"}
{"url": "http://standartnews.com/balgariya/muzey_na_hristiyanstvoto_v_katedralata_na_odesos-374870.html", "text": "Откриване и проучване: Обектът е проучван от екипи на Варненския археологически музей на няколко етапа от началото на ХХ до началото на ХХІ в. Последните разкопки се провеждат през 2002 и 2003 г. под ръководството на гл. ас. Александър Минчев и с участието на френски археолози и реставратори. Основна задача е разкриването на подовите мозайки в храма и преместването им от обекта с цел по-добро съхранение. Мозайките са транспортирани до Франция, където са консервирани и поставени върху специални пана-основи. След това са върнати във Варна и сега са експонирани в Археологическия музей и в музея при Аладжа манастир. Описание: В периода ІV–VІ в. на мястото са построени последователно три църкви от архитектурния тип базилика. Има основание да се мисли, че двете по-късни са служели за главни църкви на Одесос, т.е. били са катедрали на епископите, а по-късно – архиепископите, на града. Приблизителната датировка на трите храма е: (1-ви) краят на ІV в. – началото на V в.; (2-ри) първата половина на V в.; и (3-ти) началото на VІ в. От първата църква е останало твърде малко. Другите две са еднакви по план и размери и стъпват точно една върху друга. Те са били монументални сгради с богата украса от мрамор, декоративни каменни облицовки, подови и стенни мозайки, стенописи и т.н. Особено пищна е била украсата на втората църква. От нея са запазени няколко десетки квадратни метра подови мозайки с разнообразни орнаменти и фигурални композиции. Научна стойност: Последователно съществуващите църкви на това място са били катедрали на града. Втората и третата базилика са сред най-големите, разкопани в България. Под пода на олтара на втората църква е открита крипта с реликварий и мощи на светец в него. Изложени са във Варненския археологически музей). Туристически потенциал: Обектът се намира в централната част на Варна, близо до Римските терми и старинната църква „Успение на Пресвета Богородица\" (известна като „Малката Богородица\"). Има възможност да се включи в пешеходна туристическа обиколка на града или да се посещава заедно с Римските Терми. Има идея обектът да се покрие със специална сграда, съобразена с околната архитектура. След това мозайките да се върнат на местата си, а криптата да се реконструира. В храма могат да се експонират също и други раннохристиянски паметници от Одесос и околностите и така да се оформи малък музей на ранното християнство. Проблеми: Обектът е частично застъпен от съвременни сгради и няма възможност църквите да бъдат цялостно разкопани и експонирани. Достъпът на автобуси до обекта е практически невъзможен. Най-близкият паркинг е при Римските терми. Непосредствен проблем е дивата растителност и хигиената на обекта. В момента той е открит и поддръжката е символична. В руините растат храсти, които с корените си рушат археологическите структури.", "date": "2018.08.17", "title": "Музей на християнството в катедралата на Одесос"}
{"url": "http://standartnews.com/balgariya/obitelta_v_dzhanavara_gordostta_na_shkorpil-374871.html", "text": "Откриване и проучване: Манастирският комплекс е открит и първично проучен в началото на ХХ в. от Х. Шкорпил, един от създателите на археологическата наука в България. Той е пожелал да бъде погребан до развалините, защото е оценявал Джанавара като най-значимото си откритие. Гробът, макар и пострадал от вандали, все още е там. От 90-те години на ХХ в. до днес екип на Александър Минчев от Варненския археологически музей извършва разкопки в местността  Джанавара. През първите няколко сезона са направени допълнителни проучвания на храма, за да се попълнят празнините в наличната информация за него. След това започва разкопаването на комплекса (манастир?) около църквата, за чието съществуване Х. Шкорпил само  предполага. Резултатите до сега показват наличието на внушителен архитектурен ансамбъл, преустройван многократно. Точните му размери и цялостният план все още не са изяснени. През последните три години обектът става световно известен, защото в рамките на разкопките се провежда международна полева школа по археология, организирана от Фондация Балканско наследство – Стара Загора и Регионален исторически музей – Варна. Описание: Обектът е от VІ в. По това време в Сердика е построена голямата базилика „Св. София\". В средата на комплекса се намира църква с твърде нетрадиционен архитектурен план – засега единствен пример на Балканите. Точната възстановка все още е спорна, а най-близките паралели се откриват в източните провинции на Римската империя (в Мала Азия и Близкия Изток). Вероятно комплексът е построен от преселници от тези части на раннохристиянския свят. Около църквата се развива комплекс с различни сгради и помещения, повечето от които с битови функции - складове, кухни, вероятно жилища и т.н. Очаква се в неразкопаната част от изток и юг да се намерят представителните сгради на комплекса. Под пода на църквата е разкопано подземие с гробница и крипта с реликви. Мощите са поставени в златен реликварий, а той– в сребърен и алабастров. Трите находки сега са изложени във Варненския археологически музей. В някои части на църквата са намерени изключително добре запазени мозайки. За съжаление досега не е имало възможност да се преместят от обекта. В момента са зарити с пръст, която да ги предпази от разрушаване. Научна стойност: Уникална за Балканите архитектура, добре запазени подови мозайки, подземна крипта и реликви, един от много редките примери за комплекс-манастир от раннохристиянската епоха в България. Туристически потенциал: Намира се близо до магистралата за Бургас и може лесно да се посети с автобус. Обектът е в местност, която традиционно се използва от варненци за пикник и горски туризъм. Руините могат лесно да се впишат проект за облагородяване на местността и развиване на туризма. Проблеми: Обектът не е включен в кадастъра на Варна и се води част от горския фонд. Това затруднява всяка година вземането на разрешение за разкопки и спира кандидатстването по проекти за проучване, консервация, реставрация и социализация. Поради липса на охрана, комплексът често е обект на вандализъм. Цялата зона е замърсена с битови отпадъци.", "date": "2018.08.17", "title": "Обителта в Джанавара гордостта на Шкорпил"}
{"url": "http://standartnews.com/balgariya/aladzhata_speshno_se_nuzhdae_ot_ukrepvane-374872.html", "text": "Откриване и проучване: Началото на системни проучвания на този християнски паметник е поставено в края на ХІХ в. от основоположниците на българската археология – братя Карел и Хермин Шкорпил. От 1906 г. Аладжа манастир функционира като музеен и туристически обект. През 1912 г. е обявен за народна старина, а през 1957 г. – за архитектурен паметник на културата от национално значение . През 70-те годинина XX в. близо до скалния манастир е построена музейна сграда с експозиционни зали на три нива, в които са изложени ценни находки от късната античност, средновековието и Възраждането. Освен постоянната експозиция, представяща историята на манастира, там ежегодно се уреждат различни изложби. През 2009 г. със средства на Община Варна е създаден аудиовизуалният спектакъл „Легенди от Аладжа манастир\". През летния сезон спектакълът се провежда всяка сряда и неделя от 21.00 ч. Научна стойност: Аладжа манастир е единственият известен средновековен скален манастир по Българското Черноморие, обитаван от монаси-отшелници през XIII–XIV в. Туристически потенциал: През летния туристически сезон Аладжа манастир се посещава от десетки хиляди туристи. Той е с най-висока посещаемост в системата на РИМ–Варна. По-голяма част от посетителите са организирани групи чужденци от Русия и Западна Европа. Проблеми: Скалните килии са издълбани в мека скала, която постоянно ерозира. Нуждае се от основно укрепване. По поръчка на Община Варна е изготвен технически проект.", "date": "2018.08.17", "title": "Аладжата спешно се нуждае от укрепване"}
{"url": "http://standartnews.com/balgariya/tri_atraktsii_v_rimskite_termi-374873.html", "text": "Описание: Най-голямата римска баня на Балканите и четвъртите по големина бани в европейските провинции на Римската империя. Според проучванията височината на сводестите конструкции е била над 20 м, а общата площ на съоръжението около 7000 m². Изградени са към края на II в. и са функционирали до края на III в.  Уникална е отоплителната система на баните. Тя е свързана с двойния под и специалните кухини, отвеждащи топлия въздух до върха на зданието, построено в близост до топли минерални извори, които се използват и до днес във Варна. Посетителите са влизали в просторни зали, създаващи естествена бариера пред студения въздух. Туристически потенциал: През последните години Термите се превърнаха в емблема и един от водещите туристически обекти на Варна. През 2016 г., след 26-годишно прекъсване е възстановена и традицията за провеждане на летни камерни спектакли на сцената на Римски терми. Поставени са над 30 театрални постановки и опери с изключителен отзвук, посещаемост и финансови резултати. Има три предложения за туристически атракции в обект „Римски терми\": 1. 3D мапинг – спектакъл - технологията дава възможност за атрактивно и интерактивно представяне на културно-историческото наследство на Варна директно върху стените (повърхностите) на обекта. Използват се специализирани прожекторни системи, управлявани от компютърни системи и софтуер. В България такива спектакли вече се правят на много места с изключение на Варна. 2. Създаване на визуална реконструкция на архитектурата на Римски терми – използва се прозрачна вертикална повърхност с нанесена на нея визуализация в перспектива. Примери за това има в Италия и Австрия. 3.Макет на термите. - Умаленият модел ще предостави и по-атрактивно визуализиране на термите.", "date": "2018.08.17", "title": "Три атракции в Римските терми"}
{"url": "http://standartnews.com/balgariya/manastirat_na_tsar_boris_i_pazi_naygolyamoto_atelie_za_knigi-374874.html", "text": "Откриване и проучване: Първите проучвания на обекта са през 20-те и 40-те години на ХХ в. Настоящите редовни археологически разкопки започват през 1996 г. като съвместен проект на Археологическия музей във Варна и Великотърновския университет „Св. св. Кирил и Методий\". Ръководител на проучвателския екип  е проф. дин  Казимир Попконстантинов. Площта на манастира е била около 10 000 м2. От нея до сега са проучени 3500 м2, като са разкрити манастирската църква, жилищна манастирска сграда, трапезария, скрипторий, оградна стена от изток, хигиенни сервизни помещения и аязмо. Научна стойност:  Това е най-големият известен до сега извънстоличен манастир в Първото българско царство, за който има археологически данни, че е бил основан от цар Борис І с цел мисионерска дейност по покръстването на населението в тази част на българската държава. Това е един от манастирите, които са били лично покровителствани от владетелите на Първото българско царство, което е видно от печатите на цар Борис-Михаил и цар Петър, открити в манастира. Княжевската света обител е единственият монументален средновековен манастир в северната част на Западното Черноморие. Манастирът е и единственият добре запазен паметник от средновековна Варна, един от малкото добре запазени средновековни манастири от IX–ХI в. на Балканите. Планът на триконхалната църква с четвърта „вписана\" от запад конха е непознат засега в българската средновековна архитектура, а сред византийските паметници има само няколко подобни храма в Гърция и околностите на Константинопол. Скрипторият (ателие за писане и украса на книги и библиотека) северозападно от църквата е имал площ 400 м2 и e една от най-големите сгради в средновековната архитектура на България. Не намира сходство с манастирски и светски сгради във византийския културен кръг. Напълно запазена е сградата на манастирското аязмо от втората половина на ІХ в., единствен паметник от този тип засега на територията на България. Туристически потенциал:. Обектът е близо до Варна и при обособяване на паркинг зона за автобуси би бил лесен за посещаване от групи или от хора с личен транспорт. Има идеен проект за изграждане на туристически център на място и включването му в маршрут, показващ християнското културно-историческо наследство в района на Варна. Има интерес от страна на Варненската Митрополия този манастир да бъде популяризиран като място за посещение и поклонение. Проблеми: Обектът не е подходящ за пешеходен туризъм и няма лесен достъп с обществен транспорт", "date": "2018.08.17", "title": "Манастирът на цар Борис I пази най-голямото ателие за книги"}
{"url": "http://standartnews.com/balgariya/slanchevo_s_vazmozhnost_za_kratki_prevalyavaniya-374851.html", "text": "Времето днес отново ще е слънчево. След обед ще има временни увеличения на облачността, но само на отделни места в западните райони от страната краткотрайно ще превали. Ще духа до умерен североизточен вятър. Максималните температури ще са предимно между 30° и 35°. Атмосферното налягане е и ще остане близко до средното за месеца. Над Черноморието ще е слънчево. Ще духа до умерен североизточен вятър. Максималните температури ще са 29–31°. Температурата на морската вода е 26-27°. Вълнението на морето ще бъде 2-3 бала. Над планините ще бъде слънчево. След обяд ще има временни увеличения на облачността, но само на отделни места в масивите от Западна България краткотрайно ще превали. Ще духа умерен до силен вятър от изток-североизток. Температурите ще останат без съществена промяна, максималната на височина 1200 метра ще е около 23°, на 2000 метра – около 16°. През почивните дни и в началото на следващата седмица в следобедните часове ще има по-значителни временни увеличения на облачността. В събота само на отделни места в Западна България е възможно краткотрайно да превали. В неделя и понеделник вероятността за краткотрайни валежи с гръмотевици на повече места е по-голяма. В източните райони ще духа слаб до умерен североизточен вятър. Температурите слабо ще се понижат.", "date": "2018.08.17", "title": "Слънчево с възможност за кратки превалявания"}
{"url": "http://standartnews.com/balgariya/izmereni_sa_zavisheni_niva_na_uran_v_piteynata_voda_na_harmanli-374855.html", "text": "Завишени нива на уран в питейната вода са измерени Харманли и още три села в общината. На 15 август Община Харманли получи предписание от Регионална здравна инспекция - Хасково за незабавно преустановяване на консумацията на питейна вода в Харманли и селата Бисер, Остър камък и Надежден. След извършено изследване на водата за питейно-битови цели от зона за водоснабдяване Харманли-2 от ВиК - Хасково е установено минимално отклонение по показателя \"естествен уран\". По данни от изследването установените стойности на уран са - 0.043±0.003 Bq/l при определен максимално допустим показател от 0.03 Bq/l. От Община Харманли призоваха всички жители на засегнатите населени места да прекратят консумацията на питейна вода от чешмите, както и ползването ѝ при готвене. Водата е годна само за хигиенни цели. ВиК -Хасково започна предприемане на действия по отстраняване на проблема и осигуряване на питейна вода на населението, отговаряща на регламентираното качество на водата за питейно-битови цели. Кметът на Харманли Мария Киркова призова отговорните институции да решат проблема генерално, а не да предприемат действия само за момента. „Искам да призова гражданите да спазват предписанията, свързани с водата. Те ще бъдат своевременно уведомявани за предприетите действия\", каза още Киркова. Главният държавен здравен инспектор д-р Ангел Кунчев обясни, цитиран от Агенция Фокус, че няма заплаха за здравето на населението. Той поясни, че за да възникнат такива проблеми, трябва минимум 70 години и то ежедневно да се приема вода в количество, не по-малко от 2 - 2,5 литра. „Само един от всичките девет кладенеца в Харманли е спрян и отклоненията във водата са малки, така че очаквам пробите, които са взети, да бъдат в рамките на нормите. Но така или иначе, докато нямаме сигурни данни, че водата отговаря на всички изисквания, общината ще продължи да осигурява бутилирана и минерална вода за детските и лечебните заведения\", каза още д-р Кунчев и уточни, че се осигуряват и водоноски за населението. Във връзка с резултатите от пробите, той обясни, че това кога ще бъдат готови те зависи от това какви точно изследвания се правят. „Някои от тях отнемат известно време – от 2 до 3 дни, правим всичко възможно да сме достатъчно бързи. Но и не сме спрели водата за хигиенни нужди, тъй като използването ѝ не крие рискове за здравето\", обясни здравният инспектор. Д-р Кунчев коментира, че за региона на Хасково проблемът с урана във водата е възникнал в миналото и вероятно ще продължи да възниква и в бъдеще, ако не се вземат кардинални мерки.", "date": "2018.08.17", "title": "Измерени са завишени нива на уран в питейната вода на Харманли"}
