{"url": "https://standartnews.com/biznes/forbs-dzhef-bezos-ima-114-mlrd-dolara-402850.html", "text": "Основателят и основен акционер в компанията Амазон (Amazon) Джеф Безос за втора поредна година оглавява класацията на 400-те най-богати хора в САЩ, съобщи днес американското списание \"Форбс\". Състоянието на бизнесмена се оценява на 114 млрд. долара. Пълната класация на най-богатите бизнесмени в САЩ ще бъде публикувана утре, 2 октомври. На Безос не е попречил дори скъпият му развод със съпругата му Макензи, която получи 19,7 милиона акции на Амазон или 4 процента от компанията, отбелязва ТАСС. Предприемачът остана с 12 процента от акциите на компанията. Към момента на официалното разтрогване на брака в началото на юли 4-те процента се оценяваха на 38,3 млрд. долара. При съставянето на класацията \"Форбс\" отчита не само състоянието на предприемачите, но и това доколко те сами са го спечелили. От 2018 г. \"Форбс\" започна и да измерва \"нивото на филантропия\" - обемът на средствата, предоставени от бизнесмените за благотворителност, и какъв дял те представляват от общото им богатство. През март Безос за втори път оглави и рейтинга на най-богатите бизнесмени на планетата. Тогава списанието оцени състоянието му на 131 млрд. долара.", "date": "2019.10.01", "title": "Форбс: Джеф Безос има 114 млрд. долара"}
{"url": "https://standartnews.com/biznes/a1-puska-interaktivna-tv-platforma-s-4k-ultra-hd-402833.html", "text": "А1 стартира иновативна платформа за телевизионно съдържание в България – А1 Xplore TV. Новата услуга e революционна за пазара на платена телевизия, като предлага редица подобрения и внедрява нови функционалности, за да превърне гледането на телевизия в специално изживяване. Платформата е на адрес  Със стартирането на услугата A1 ще предложи на клиентите си телевизионно съдържание в 4К Ultra HD резолюция.  Първоначално с A1 Xplore TV ще се предлагат пет ТВ канала в 4К Ultra HD с разнообразна тематика за почитателите на научнопопулярно съдържание, пътуване и лайфстайл, здравословен начин на живот и мода. A1 Xplore TV идва с улеснено и интуитивно ТВ меню, базирано на приложения, следвайки новата визия на А1 за телевизия. С него търсенето на предпочитано предаване, любим филм или актьор става бързо и лесно без да е необходим преглед на програмата. С помощта на изкуствен интелект A1 Xplore TV предлага персонализирани препоръки спрямо интересите на зрителя. Така с течение на времето платформата ще извежда на преден план съдържание, съобразено с клиентските предпочитания, като улеснява техния избор и им помага да не изпускат нищо от това, което обичат да гледат. Специално създадената А1 Видеотека ще включва редица хитови филми от големия екран. По този начин киноманите, които предпочитат удобството на домашната атмосфера, ще имат шанса да гледат най-новите заглавия малко след тяхната поява в киносалоните. С новата ТВ платформа А1 дава възможност на още повече клиенти да се възползват от най-харесваните интерактивни функции като спиране на пауза, връщане и гледане на минали предавания на над 130 канала и до 7 дни назад. В зависимост от своя план, клиентите на A1 Xplore TV могат да получат достъп до над 210 канала, 63 от които в HD качество. A1 Xplore TV може да се гледа на смарт телефон или таблет чрез изцяло обновеното приложение за онлайн телевизия – A1 Xplore TV GO. Друга иновация на платформата е фактът, че тя се синхронизира между отделните устройства. По този начин, ако потребителят гледа сутрешен блок на своя телевизор преди работа, когато включи A1 Xplore TV GO на своя смартфон в метрото, ще може да продължи гледането на предаването, от момента, в който е изгасил телевизора у дома. Новата платформа ще е достъпна за клиентите на А1 България от 1 октомври 2019 г. и може да се заяви както в магазините на компанията, така и онлайн на А1.bg.", "date": "2019.10.01", "title": "А1 пуска интерактивна ТВ платформа с 4K Ultra HD"}
{"url": "https://standartnews.com/biznes/bulsatcom-s-novi-sobstvenitsi-402824.html", "text": "Bulsatcom, която преживя няколко тежки години, основно заради решението да изстреля собствен сателит в Космоса, ще има нови собственици, съобщи пред журналисти Макс Зиф, главен експерт по преструктурирането и изпълняващ длъжността главен изпълнителен директор на българската компания, цитиран от money.bg Очаква се до края на октомври да приключат преговорите с кредиторите - Българска банка за развитие, Европейска банка за развитие и лондонския фонд Blind Eye Capital, които ще влязат в акционерната структура, заедно с единия от основателите, Пламен Генчев. Зиф обаче отказа да уточни какъв дял ще имат кредиторите в оздравената компания, но подчерта, че нито един от тях няма да е мажоритарен. Отсега се знае, че Генчев е поканен за председател на борда. Максим Заяков, вторият основател на компанията, няма нищо общо с нея от юни на миналата година, когато решава да напусне и да се концентрира върху \"България Сат\" - компанията, която притежава изстреляния сателит. Bulsatcom занапред няма да ползва услугите на сателита, а ще продължи договора си с Hellas Sat, която ползва и сега. Кредиторите ще предоставят още €30 милиона, с които да бъде оздравена компания, като 15 милиона лева от тях вече са преведени. Вече са погасени  задълженията по подписания договор със сателита, уредени са и задълженията към производителя, започва изплащане и на сумите към доставчиците, в които влизат HBO, \"Нова Броудкастинг Груп\", ScaleFocus и други. Целта пред компанията сега е преструктурирането да приключи до края на този месец, с което в нея ще влязат и свежи средства. Не се предвижда тя да изплаща дивиденти на новите си акционери \"в обозримо бъдеще\", като печалбата ще бъде реинвестирана. Преди дни бе публикуван и финансовият отчет на компанията за 2018 г. От него става ясно, че приходите от продажби намаляват минимално с 0,5 процента до приблизително 157 милиона лева. Печалбата преди данъци достига 22,4 милиона лева. Загубата след данъци обаче е 11,4 милиона лева, а общите задължения достигат почти 300 милиона лева. Част от тях вече са погасени. Компанията държи 38 процента дял от пазара на интернет и телевизия в България, като има около 760 000 абонати, което я прави най-голямата при платената телевизия.", "date": "2019.10.01", "title": "Bulsatcom с нови собственици"}
{"url": "https://standartnews.com/biznes/kristalina-stpi-v-mvf-v-natsionalna-nosiya-402796.html", "text": "Кристалина Георгиева влезе в народна носия в Международния валутен фонд ден преди официално да встъпи в длъжност като управляващ директор на институцията. Преди това колегите й от Световната банка я изпратиха с церемония с българска народна музика и бурни аплодисменти. В специално обръщение за българските медии Георгиева благодари за подкрепата и определи като своя дългосрочна задача държавите да осигурят по-добър живот за хората. „Шампион в борбата с неравенството“ - това е едно от множеството определения, които Кристалина Георгиева получи по време на кампанията си за управляващ директор на Международния валутен фонд. Екипът на банката, където тя бе главен изпълнителен директор, изпрати Георгиева с аплодисменти, а част от българите в него се хванаха и за хорото, поведено от самата Георгиева заедно с танцьорите в народни носии. Самата Георгиева определи избора си за управляващ директор на Международния валутен фонд като признание за всички българи и благодари за подкрепата. Във видеообръщение до българските медии тя преповтори обещанието, поето пред колегите ѝ във фонда в деня, когато официално получи подкрепа за позицията си. „Аз се гордея със силната подкрепа на нашата страна, на страните от нашия регион, както и на останалите развиващите и развити икономики. Тази подкрепа се дължи на моя опит през годините, включително на това, което научих във времето на големия икономически преход на нашата страна“, заяви Георгиева. Кристалина Георгиева поема поста от Кристин Лагард, която от своя страна от 1 ноември ще оглави Европейската централна банка.", "date": "2019.10.01", "title": "Кристалина стъпи в МВФ в национална носия"}
{"url": "https://standartnews.com/biznes/udlzhikha-sroka-za-eksploatatsiya-na-vi-blok-na-aets-kozloduy-402838.html", "text": "Председателят на Агенцията за ядрено регулиране Лъчезар Костов връчи днес на специална церемония в агенцията лиценза за шести блок на АЕЦ \"Козлодуй\" на шефа на централата Наско Михов. По този повод Михов заяви: \"Днес е хубав ден за българската ядрена енергетика\". На церемонията присъстваха и вицепремиерът Марияна Николова и министърът на енергетиката Теменужка Петкова.   След модернизацията, животът на шести блок бе удължен с 30 години, но максималният срок на лицензията, която може да издаде Агенцията за ядрено регулиране, е 10 години. С това приключи програмата за удължаване на срока за експлоатация на двата блока на атомната централа, която започна през 2012 година. Преди 2 години лиценз получи и пети блок. Министър Теменужка Петкова заяви, че денят е хубав за цялата българска енергетиката и българската икономика, тъй като АЕЦ \"Козлодуй\" произвежда 34% от електроенергията в държавата на достъпни цени. Тя подчерта, че с лицензията на шести блок правителството е изпълнило един от основните си приоритети, а именно удължаване срока за експлоатация на пети и шести блок.", "date": "2019.10.01", "title": "Удължиха срока за експлоатация на VІ блок на АЕЦ \"Козлодуй\""}
{"url": "https://www.standartnews.com/sport/malshans-ostavi-tikhomir-izvn-finala-v-dokha-402855.html", "text": "Уникален малшанс спря Тихомир Иванов от финала в скока на височина на световното по лека атлетика в Доха. В квалификацията плевенчанинът преодоля от третия опит 226 см и отиде на 228. Там отново стигна до трети опит в който преодоля летвата и когато всички започнаха да пляскат и да се радват тя падна, и смълча стадиона. Вкрайна сметка Тишо остана 16-и, а на финала влизат първите 12 от които 10 бяха с 228 см. По-късно днес от 21,43 ч Ивет Лалова-Колио излиза във втория полуфинал на 200 м.  ", "date": "2019.10.01", "title": "Малшанс остави Тихомир извън финала в Доха"}
{"url": "https://standartnews.com/biznes/litsenzirat-proekta-za-belene-do-kraya-na-godinata-402840.html", "text": "До края на 2019 г. или най-късно в началото на 2020 г. Агенцията за ядрено регулиране (АЯР) трябва да лицензира проекта за изграждане на АЕЦ \"Белене\" с оглед промените в законодателството и изискванията на Европейската комисия. Това обяви енергийният министър Теменужка Петкова по време на церемония, на която беше официално подписан договорът за удължаване на лицензията на Шести блок в АЕЦ \"Козлодуй\". Председателят на агенцията Лъчезар Костов потвърди, че в \"обозримо бъдеще, до месеци\", ще бъде издаден необходимият лиценз. На срещата присъства директорът в \"Росатом\" Сергей Маргелов, който заяви, че компанията му следи с интерес конкурсната процедура за стратегически инвеститор. Той припомни, че през август руснаците са подали заявка за участие в конкурса заедно с още 12 кандидати. \"По отношение на участието в консорциуми, безусловно ние приветстваме такъв формат. Осъзнаваме, че такъв голям проект не може да бъде реализиран само от една компания. Ако в рамките на преговорите бъде сформиран такъв консорциум, при подаване на заявката, това бъде разгледано и одобрено от българската страна, \"Росатом\" ще участва в него\", каза той. \"Сега процедурата се разглежда и топката е в българската страна. Твърде рано е да се говори за каквито и да било имена на партньори и форми на участие\", обясни руският представител.", "date": "2019.10.01", "title": "Лицензират проекта за Белене до края на годината"}
{"url": "https://www.standartnews.com/sport/bez-vratari-izvn-es-v-blgarskiya-futbol-ot-dogodina-402857.html", "text": "Изпълкомът на БФС прие на днешното си заседание изненадваща забрана, която влиза в сила от сезон 2020/2021. Според нея родните тимове вече няма да имат право да пускат вратари, които са с паспорти от държави извън Европейския съюз. \r\nНай-засегнат от новото правило ще бъде Левски, чийто титулярен страж Милан Миятович е черногорец. Аржентинецът Хорхе Броун от Лудогорец също няма европейски паспорт, но той е трети страж на разградчани и почти сигурно ще бъде освободен през идното лято, когато договорът му изтича. ЦСКА-София също е с вратар от Бразилия. \r\n \r\nСъщо така беше решено всички кандидати за лиценз ще трябва да публикуват на клубната си интернет страница финансовата информация, която предоставят на Лицензионната комисия към 31 март на съответната година. \r\n \r\nВ допълнение бе прието предложението да се опрости процедурата по издаване на лиценз за Втора професионална лига (ВПЛ), като се признае, че лиценз за участие в Първа професионална лига е валиден за участието и във ВПЛ, без представяне на допълнителна молба или документи. \r\n \r\n\"Ръководните фактори в българския футбол също така приеха предложението за налагане на глоби и наказания на четвъртите съдии, съдийските наблюдатели и делегатите на двубои от вътрешното първенство при неспазване или незадоволително изпълнение на служебните им задължения, както и предложението на Треньорската школа за забрана участието на вратари с паспорти от държави извън Европейския съюз в професионалния ни футбол от началото на състезателната 2020/2021 година\", обявиха от БФС чрез официалния си сайт.", "date": "2019.10.01", "title": "Без вратари извън ЕС в българския футбол от догодина"}
{"url": "https://www.standartnews.com/sport/ivet-lalova-otnovo-e-na-svetoven-final-402863.html", "text": "Неповторимата Ивет Лалова-Колио отново не накара да изпитаме голямата радост от нейно представена на световно първенство. Спринтьорката премина успешно полуфиналите на 200 м в Доха и утре вечер ще бяга за златото. Ивет зае трето място в серията си с 22,58 сек. Тя влезе на финала с най-бързо време извън класиралите се по прави 6 от полуфиалите. За нея това ще е трети финал на световно и втори на 200 след този в Пекин 2015, където зае седмо място. Битката за златото утре е от 22,35 ч и ще бъде предаван пряко по БНТ3. На финала Ивет ще е в трети коридор. \"Щях да получа инфаркт докато чаках да излязат финалните резултати от полуфиналите, бяха първите думи на Ивет в микс зоната на стадион \"Халифа\". - Вълнувах се, плаках, смях се. Въобще много беше емоционално това чакате на резултатите. Не знаех как са бягали в първия полуфинал, нито колко ще бягат в третия. Преди бягането в колрума си преброих финалите на световни и олимпиади, и си казах, че сега само с тях трябва да повлияя на останалите момичета, някои от които са за първи път на световно. Стискайте ми палци на финала!  ", "date": "2019.10.01", "title": "Ивет Лалова отново е на световен финал"}
{"url": "https://standartnews.com/biznes/yordanska-printsesa-ni-svetva-za-kulturniya-turizm-402797.html", "text": "България ще използва опита на Йордания в подготовката на децата и младежите за опазване на културно-историческото наследство чрез специализирано обучение. Това съобщи министърът на туризма Николина Ангелкова, която заедно с йорданската принцеса Дана Фирас откри международен форум, насочен към развитието на културния туризъм. Нейно кралско височество е в България на работно посещение по покана на министъра. Тя е посланик на добра воля на ЮНЕСКО и председател на най-старата Национална неправителствена организация в областта на опазването и съхраняването на наследството на Йордания - Petra National Trust (PNT) . Предстои подписването на меморандум за сътрудничество с организацията, за да може страната ни да се възползва от опита на Йордания в тази сфера, посочи още Николина Ангелкова. „Тя ще стартира като пилотна. Преди конкретните измерения предстоят изключително много срещи както с министъра на образованието, така и с министъра на културата и всички заинтересовани, за да можем пилотно да видим как ще се случи на база на опита който имат, така че също ще разчитаме на тяхната експертиза“, каза министърът. В Йордания този вид обучение се провежда извънучилищните програми през ваканциите в почивните дни. Програмата обхваща деца и младежи от 7 до 20-годишна възраст. Използва се една съвременна и много модерна система на обучение, посочи йорданската принцеса.", "date": "2019.10.01", "title": "Йорданска принцеса ни съветва за културния туризъм"}
{"url": "https://standartnews.com/regionalni/startira-novata-uchebna-godina-v-tsltrdb-402817.html", "text": "За поредна година талантливите деца на Благоевград ще се съберат, за да дадат старт на новата учебна година. На 1 октомври квартал „Вароша“ отново ще бъде изпълнен с детски смях усмивки и настроение. С хоро на пл. “Македония“ ще бъде даден стартът на официалната програма от 17.00 часа на Център за личностно и творческо развитие на децата на Благоевград, след което с празнично шествие възпитаници и гости на тържеството ще бъдат посрещнати със специална празнична програма на пл. „Мите Марков“ в 17.30 часа за откриването на новата учебна година. Обновеното пространство на бившия Младежки дом, вече „Дом на младостта“ се използва за богат набор от артистични, публични и социални събития. Заповядайте, заедно да пожелаем успешна и спорна учебна година!  ", "date": "2019.10.01", "title": "Стартира новата учебна година в ЦЛТРДБ"}
{"url": "https://standartnews.com/regionalni/eksplodirala-granata-rani-mzh-v-razlog-402854.html", "text": "Около 10.45 ч. днес на телефон 112 е получен сигнал за експлозия на граната в склад за вторични суровини за симитлийска фирма в Разлог. Вследствие на експлозията е пострадал работник, който е с тежка травма на ръката. Транспортиран е до частната болница в Благоевград и е претърпял тежка операция. В момента в цеха, който е затворен, се прави проверка от Областната инспекция на труда, както и от Специализирания отряд за борба с тероризма /СОБТ/ – София. Изяснява се произходът на гранатата.", "date": "2019.10.01", "title": "Експлодирала граната рани мъж в Разлог"}
{"url": "https://standartnews.com/sport/atleti-ot-50-drzhavi-idvat-za-sofiyskiya-maraton-402836.html", "text": "С ново рекламиращо града трасе, нови авторитетни признания и нов стимулиращ рекорди джакпот посреща хилядите участници традиционният Wizz Air София маратон. Трите новости спомагат емблематичното за българската столица събитие да придобие още по-класен и привлекателен вид. \r\n \r\n„Софийският маратон се развива и вече има ярък международен характер. Освен състезание, той е и възпитание, даване на пример да обичаме нашия град. Новото трасе преминава през много символични за столицата места и това го рекламира като част от бързо развиващия, особено сред младите хора по света, туристически и спортен туризъм. Благодарни сме на кмета на града и на екипа по организацията на маратона, който става все авторитетен и популярен с многото заслужени напоследък световни признания,“ това заяви на пресконференция днес доц. д-р Тодор Чобанов – зам.-кмет на Столична община. \r\n \r\nДосега заявки само от чужбина са подали 850 атлети, представители на над 50 държави. Богата програма е предвидена и за зрителите, които ще могат да се насладят на изпълненията на Орлин Павлов, Стефан Вълдобрев, Прея и др. „За поредна година маратонът има и благотворителни каузи – една от тях събира средства за изграждането на Кариерен център за хора със специални потребности. Огромна благодарност на Министерството на младежта и спорта, на БФЛА, БОК и всички останали, които помагат в организацията на това мащабно събитие,“ каза Анатоли Илиев – организационен секретар на „София – евростолица на спорта“. \r\n \r\nНово, по-удобно за участниците трасе \r\n \r\nНовото трасе е изцяло в услуга на участниците. Най-накрая софийският маратон вече е с маршрут, който се доближава до най-добрите модели в света. Радостната новина за участниците в класическото разстояние е, че вече няма да въртят 4 обиколки, а ще преминават само веднъж през старт финала. Така стартиралите в полумаратона ще бягат само една обиколка, а тези на 42.195 км – две. Другото предимство е, че – подобно на всички елитни маратони – трасето вече преминава през почти всички забележителности на града, каквато е световната практика. \r\n \r\nНовото трасе се подготвя и изчислява повече от година, като премина през \r\nмесеци обсъждане. Сертификатът бе получен след инспекцията на \r\nпредставителя на ИААФ Жан Мари Грао, който през месец май измери и \r\nодобри предложеното от организаторите трасе. Така от тази година \r\nстарт-финалът ще е на площад Александър Батенберг, пред Националната \r\nхудожествена галерия. Оттам трасето се вие между Президентството и \r\nМинистерски съвет до Лъвов мост, обратно до ул. Алабин, по ул. Гурко и \r\nРаковска до Военния дом, после по Царя до Софийски университет, оттам по \r\nбул. Левски и бул. Дондуков през моста Чавдар по бул. Владимир Вазов и \r\nпосле по обратния път до пл. Александър Батенберг. Подробно анимирано \r\nтрасе и схема на маршрута ще намерите в сайта на маратона на:  \r\n \r\n \r\nВ тази връзка е и апелът на организаторите за толерантност и разбиране \r\nот страна на гражданите във връзка с причинените неудобства от промените \r\nв движението на част от булевардите по трасето един път в годината за \r\nняколко часа. \r\n \r\nНови авторитетни признания за софийския маратон \r\n \r\nВтората позитивна новина за маратона е, че той вече е с бронзов етикет. \r\nМиналогодишното издание бе инспектирано от техническият делегат на \r\nМеждународната атлетическа федерация (ИААФ) Карло Кардосо, португалецът \r\nоцени цялостността организация и въз основа на това състезанието получи \r\nкатегория „Bronze Label” в ранглистата на най-прочутите световни \r\nмаратони. И още: Wizz Air София маратон вече получи сертификат и е част \r\nот веригата състезания на AIMS – Световната асоциация на шосейните и \r\nдълги бягания. На старта в българската столица наскоро бе отделена цяла \r\nстраница в месечното списание на организацията. Наред с това \r\nсъстезанието по софийските улици е едно от 150-те в света, които дават \r\nточки за класиране на шампионата на планетата за ветерани. Същевременно \r\nСофийският маратон получи 5 звезди за качество на надпреварата от \r\nпрестижната „Running for all“ – Европейската асоциация за масови шосейни \r\nбягания. \r\n \r\nНов регламент стимулира рекордни резултати, 10 в битка за 20-хилядния \r\nджакпот \r\n \r\nТретата важна новина за тазгодишното издание е, че 20-хилядният джакпот \r\nот атрактивния награден фонд вече се обвързва не само с по-предни \r\nкласирания, а и с постигането на класни резултати. Големият бонус е \r\nпредвиден за най-добро представяне (общо при мъжете и при жените) в \r\nтрите маратона (Стара Загора, Варна и София) в една година чрез \r\nкласиране по специална точкова система. За всеки старт отново се дават \r\nза първо място по 10 т., за второ по 8, за трето по 6 и т.н. до 1 точка \r\nза осмо място. При равенство в точките победител е записалият по-предни \r\nкласирания, ако и по този показател има равенство джакпотът съответно се \r\nдели. Отпада досегашният минимум от 20 т. за спечелване на бонуса, но \r\nточки се получават само за резултати под 2.25 ч. при мъжете и под 2.45 \r\nч. при жените. Организаторите вярват, че по този начин ще се стимулират \r\nпо-класни постижения, което ще направи българските маратони още \r\nпо-атрактивни и престижни. \r\n \r\nТочкова система за джакпота: \r\n1. място – 10 точки \r\n2. място –   8 т. \r\n3. място –   6 т. \r\n4. място –   5 т. \r\n5. място -    4 т. \r\n6. място –   3 т. \r\n7. място –   2 т. \r\n8. място –   1 т. \r\n \r\nТака, след маратоните в Стара Загора на 31 март и във Варна на 12 май с \r\nточки и с шанс за джакпота са десет атлети: при мъжете - Осеа Туей \r\n(Кения) 20 т, Ахмет Насеф (Италия) и Юсеф Сбаи (Мароко) с по 10, Хамис \r\nБакари (Мароко) 8, Жан Симукека (Руанда) 6, Ендрю Мангата (Кения) и \r\nАртьом Падубни с по 5 и Бернард Санг (Кения) с 3 т., всички с резултати \r\nпод 2.25 ч. При жените двете дами завършили под 2.45 ч. са: Рут Матебо \r\n(Кения) с 18 т. и не стартиралата във Варна Вира Овчарук (Украйна) с 10 \r\nт. Матебо печели еднолично в две поредни години - 2017 и 2018 големия \r\nджакпот от 20 000 лв. на софийския маратон \r\n \r\nБлизо 5000 очаквани на старт, сред тях елитни бегачи от цял свят \r\n \r\nБлизо 5000 атлети се очаква да стартират в Wizz Air София маратон 2019 \r\nследващата неделя, на 13 октомври. Рекорд вероятно ще има и по отношение \r\nна страните с представители, маратонци от над 50 държави са се записали \r\nдо този момент за участие, с 4 повече от миналата есен. В София \r\nпристигат маратонци от Аржентина, Бразилия Хонг Конг Австралия, САЩ, \r\nКанада и много други страни от всички континенти. Окончателните заявки \r\nще станат известни следващата седмица. „От сега е ясно, че ще има поне \r\n12 елитни атлети от Кения, Етиопия и Мароко, които пристигат у нас с \r\nвпечатляващи лични рекорди. Стартът на класическия маратон е в 9.30 ч., \r\nдесет минути по-късно потеглят участниците в полумаратона на 21 км, в \r\n9.50 ч. стартират атлетите на 10 км и в 10.00 ч. ще започне масовото \r\nбягане на 3 км. От ИААФ изпращат специална група, която ще вземе 6 \r\nдопингпроби, съобразното повишеното ниво на маратона,“ информира \r\nдиректорът на маратона Даниел Дуков, след като показа на \r\nпресконференцията новия маршрут в подробности. \r\n \r\nОтново внушителен награден фонд \r\n \r\nНаградният фонд е внушителните 63 000 лв., плюс 20 000 лв. джакпот. \r\nПобедителите при мъжете и при жените в класическия маратон ще получат по \r\n8000 лв., подгласниците им по 4000 лв., класиралите се на трето място по \r\n3000 лв. и т. н. до 10-о място – 400 лв. Парични награди ще има за \r\nвсички призьори до 6-о място на 21 км и на 10 км, както и за челната \r\nтройка при ветераните в маратонската дистанция. За четвърта поредна \r\nгодина е предвиден паричен бонус за най-бързите софиянци в маратона. \r\nПарична награда от по 300 лв. ще получат финиширалите с най-добри \r\nвремена мъж и жена, родени в София. Парични премии ще има и за \r\nмедалистите в Държавното първенство, тъй като Софийският маратон отново \r\nще определи шампионите на 42.195 км. Wizz Air пак ще осигури на всеки \r\nстартирал в основните дисциплини по един еднократен ваучер на стойност \r\n20 евро, който може да се използва в рамките на година за закупуване на \r\nсамолетен билет до желана дестинация. \r\n \r\nМного томболи с награди в зоната на старт-финала \r\n \r\nНаред с това ще бъде разиграна томбола с 20 награди сред всички \r\nзавършили масовото бягане. Софийският маратон се осъществява с любезното \r\nсъдействието на Софийска вода, ACICS, Garmin, минерална вода Велинград, \r\nHerbaLife, Right Rental, FiBANK, Стройрент, МЕТРО и др. Повечето от тях \r\nще наградят призьорите и ще приветстват участниците със свои \r\nпредставители при връчването на наградите. А Софийска вода ще изгради \r\nспециален „Фреш Бар“ с освежителни напитки и продукти във финалната \r\nзона. Всеки стартирал ще получи рекламна тениска с уникално красив \r\nдизайн, а успешно завършилите основните дистанции ще бъдат  отличени с \r\nмного красив медал като спомен от участието в събитието – тази година \r\nтой е с изображението на храм-паметника Александър Невски. \r\n \r\nПрез 2019-а много по-активно в кампанията се включиха общините, а \r\nорганизатори на маратоните от веригата „Бягането като начин на живот“ са \r\nСтолична Община, Община Стара Загора, Община Варна, Министерство на \r\nмладежта и спорта, БОК, БФЛА и Асоциация „Спорт в свободното време“, \r\nкакто и местни спортни клубове. Записванията за софийския маратон все \r\nоще са отворени чрез онлайн заявки с краен срок до събота, 5 октомври, \r\nвключително. Начините за регистрация, условията за участие, както и за \r\nзаписване като доброволци ще намерите в сайта  .", "date": "2019.10.01", "title": "Атлети от 50 държави идват за Софийския маратон"}
{"url": "https://standartnews.com/regionalni/nefteno-petno-se-poyavi-po-dunav-402860.html", "text": "Екип на РИОСВ-Монтана проверява сигнал за нефтено петно в река Дунав при Видин. Това съобщиха от инспекцията, като беше уточнено, че утре ще бъде предоставена допълнителна информация, предаде БГНЕС. Сигналът за установено нефтено петно в района на Дунав мост 2, разпространено на площ около километър, е подаден от дежурен на база \"Граничен полицейски контрол\"-Видин. Нефтеното петно е локализирано в района на Дунав мост 2. Уведомена е Басейновата дирекция \"Дунавски район\"-Плевен и е сформиран екип от РИОСВ-Монтана и Регионалната лаборатория в Монтана към ИАОС за проверка на място и пробонабиране. Съгласувано е използването на катер от патрул на Гранична полиция. Резултатите от проверката и от анализа на пробите ще бъдат оповестени допълнително.", "date": "2019.10.01", "title": "Нефтено петно се появи по Дунав"}
{"url": "https://standartnews.com/sport/fenovete-na-tsska-sofiya-vremeto-na-petrovich-i-stoilov-izteche-402839.html", "text": "Фенклубът на футболния ЦСКА-София \"Сектор Г\" призова за оставки и промени след незадоволителното начало на сезона на \"червените\" в Първа лига в публикувана позиция във Фейсбук. \r\n \r\n\"Червените\" стартираха по традиция с големи абмиции, но след загубата от Берое в неделя в Стара Загора с 1:2 заемат четвъртото място, като вече изостават на 8 точки зад лидера Лудогорец и на 7 точки зад втория Левски след 11-ия кръг от надпреварата. \r\n \r\n \r\n \r\n\"Ден след като загубихме в Стара Загора срещу \"Берое\" за пръв път от 29 г. насам, \"кучетата пак се разлаяха, но керванът продължи да си върви.\" Слънцето залезе, светлините в Панчарево угаснаха, а Стойчо Атанасов се е събудил футболист на ЦСКА и тази сутрин. Време е обаче керванът да поспре за малко и да чуе внимателно какво имаме да кажем. \r\n \r\nЗа последните години през този сезон за пръв път селекцията на отбора бе най-скъпоплатена и изглежда добре изготвена. Извиняваме се, ИЗГЛЕЖДАШЕ. Някъде до втория мач от предсезонната подготовка. Очевидно това обаче далеч не смущава ръководството на любимия отбор и сякаш те не виждат проблем в настоящите ни резултати и развитие на сезона. Е, многобройните фенове на най-великия и ТИТУЛУВАН български клуб са на коренно различно мнение. И затова искат да \"питат некое друго въпросче\". \r\n \r\nЗапочваме със селекционната политика на клуба. Естествено дори Лъки (кучето-пазач на Армията) знае кой определя нещата в този аспект: Стойчо Стоилов. Защо оставаме с натрапчивото чувство, че с всеки един от изминалите треньори е бил (е) в задкулисен конфликт, саботирайки работата му? Стойчо Атанасов извънбрачен син ли е на Стойчо Стоилов или просто има съвпадение в имената и клуба, за който работят (първият необяснимо все още как)? Ако господин Стоилов смята, че е такъв тесен специалист, дали не е редно да бъде назначен той за старши-треньор на отбора? Има ли нещо вярно в нашите подозрения, че Тиаго Родригес и Рубен Пинто не \"играят\" в определени мачове (докато са на терена) и то не по треньорско нареждане - нещо, за което намекна самият Люпко Петрович в интервюто си след мача под Аязмото? Господин Стоилов, как все треньорите или играчите са виновни, а не потърсихте проблема един път в себе си? \r\n \r\nНека обърнем и малко внимание на организирания хаос, който цари на управленско и структурално ниво. И да попитаме още нещо. Кой носи вината за лошите кадрови решения и повсеместния безпорядък в клуба за последните вече четири сезона? Как и по какъв начин този някой понесе своята отговорност досега? Как се привличат играчи - с ясната цел да градим стойностен и качествен състав или да нацелим поне един, който става и на полусезона да го продадем? Докога БФС, УЕФА и ФИФА, но не и отговорните фактори в ЦСКА, ще са виновни за провалите ни на клубно ниво? Защото всичко друго освен борбата за титла и Европа в обединената армейска общност се счита за провал, ако все още някой не го е разбрал. \r\n \r\nЩе дадем известно време на ръководството и отговорните фактори да обърнат внимание на нашите питания, а същевременно докато чакаме, заявяваме, че времето на Люпко Петрович и Стойчо Стоилов на Армията за нас изтече и дойде това на оставките. Никога досега в историята на ЦСКА дадено ръководство не се е ползвало с такъв комфорт от страна на феновете, но моментът за пълна промяна дойде. И ако \"керванът отново продължи да си върви\", то \"кучетата може и да спрат да лаят\". А нататък... кой знае?\", се казва изявлението на \"Сектор Г\".", "date": "2019.10.01", "title": "Феновете на ЦСКА-София: Времето на Петрович и Стоилов изтече"}
{"url": "https://standartnews.com/regionalni/kamion-zatisna-khora-na-smetishche-402856.html", "text": "Камион за боклук се обърна на незаконно сметище и затисна хора. Засега не е уточнен броят на пострадалите. Инцидентът е станал около 16 ч. в сливенския квартал „Надежда“. Камионът се е обърнал, докато е разтоварвал отпадъци. Изпратените на място екипи се опитват да вдигнат гондолата с кран. Едва след това ще стане ясен броят на пострадалите.", "date": "2019.10.01", "title": "Камион затисна хора на сметище"}
{"url": "https://standartnews.com/sport/malshans-ostavi-tikhomir-izvn-finala-v-dokha-402855.html", "text": "Уникален малшанс спря Тихомир Иванов от финала в скока на височина на световното по лека атлетика в Доха. В квалификацията плевенчанинът преодоля от третия опит 226 см и отиде на 228. Там отново стигна до трети опит в който преодоля летвата и когато всички започнаха да пляскат и да се радват тя падна, и смълча стадиона. Вкрайна сметка Тишо остана 16-и, а на финала влизат първите 12 от които 10 бяха с 228 см. По-късно днес от 21,43 ч Ивет Лалова-Колио излиза във втория полуфинал на 200 м.  ", "date": "2019.10.01", "title": "Малшанс остави Тихомир извън финала в Доха"}
{"url": "https://standartnews.com/sport/legendaren-trenor-izgorya-zaradi-doping-402841.html", "text": "Американският треньор по лека атлетика Алберто Салазар беше наказан със спиране на правата за четири години заради нарушаване на антидопинговите правила. От ИААФ обявиха, че акредитацията на Салазар за шампионата на планетата е деактивирана по настояване на американската атлетическа федерация. \r\n \r\nСалазар е главен треньор в школата на \"Найк\" в Орегон и бивш треньор на четирикратния олимпийски шампион Мо Фара от Великобриратния. \r\n \r\nДжефри Браун, ендокринологът, който дълги години работеше с атлетите на Салазар, също е наказан за четири години. \r\n \r\nВ изявление на Американската антидопингова агенция се казва, че два независими тричленни състава на Американската арбитражна асоциация са установили, че Салазар и Браун са пренасяли тестостерон, прилагали са забранена инфузия и са се занимавали с подправяне на документи, за да се опитат да предотвратят разпространението на информация за извършените нарушения. \r\n \r\n61-годишният Салазар коментира, че е шокиран от извода на следователите и ще обжалва решението.", "date": "2019.10.01", "title": "Легендарен треньор изгоря заради допинг"}
{"url": "https://standartnews.com/sport/bez-vratari-izvn-es-v-blgarskiya-futbol-ot-dogodina-402857.html", "text": "Изпълкомът на БФС прие на днешното си заседание изненадваща забрана, която влиза в сила от сезон 2020/2021. Според нея родните тимове вече няма да имат право да пускат вратари, които са с паспорти от държави извън Европейския съюз. \r\nНай-засегнат от новото правило ще бъде Левски, чийто титулярен страж Милан Миятович е черногорец. Аржентинецът Хорхе Броун от Лудогорец също няма европейски паспорт, но той е трети страж на разградчани и почти сигурно ще бъде освободен през идното лято, когато договорът му изтича. ЦСКА-София също е с вратар от Бразилия. \r\n \r\nСъщо така беше решено всички кандидати за лиценз ще трябва да публикуват на клубната си интернет страница финансовата информация, която предоставят на Лицензионната комисия към 31 март на съответната година. \r\n \r\nВ допълнение бе прието предложението да се опрости процедурата по издаване на лиценз за Втора професионална лига (ВПЛ), като се признае, че лиценз за участие в Първа професионална лига е валиден за участието и във ВПЛ, без представяне на допълнителна молба или документи. \r\n \r\n\"Ръководните фактори в българския футбол също така приеха предложението за налагане на глоби и наказания на четвъртите съдии, съдийските наблюдатели и делегатите на двубои от вътрешното първенство при неспазване или незадоволително изпълнение на служебните им задължения, както и предложението на Треньорската школа за забрана участието на вратари с паспорти от държави извън Европейския съюз в професионалния ни футбол от началото на състезателната 2020/2021 година\", обявиха от БФС чрез официалния си сайт.", "date": "2019.10.01", "title": "Без вратари извън ЕС в българския футбол от догодина"}
{"url": "https://www.standartnews.com/sport/fenovete-na-tsska-sofiya-vremeto-na-petrovich-i-stoilov-izteche-402839.html", "text": "Фенклубът на футболния ЦСКА-София \"Сектор Г\" призова за оставки и промени след незадоволителното начало на сезона на \"червените\" в Първа лига в публикувана позиция във Фейсбук. \r\n \r\n\"Червените\" стартираха по традиция с големи абмиции, но след загубата от Берое в неделя в Стара Загора с 1:2 заемат четвъртото място, като вече изостават на 8 точки зад лидера Лудогорец и на 7 точки зад втория Левски след 11-ия кръг от надпреварата. \r\n \r\n \r\n \r\n\"Ден след като загубихме в Стара Загора срещу \"Берое\" за пръв път от 29 г. насам, \"кучетата пак се разлаяха, но керванът продължи да си върви.\" Слънцето залезе, светлините в Панчарево угаснаха, а Стойчо Атанасов се е събудил футболист на ЦСКА и тази сутрин. Време е обаче керванът да поспре за малко и да чуе внимателно какво имаме да кажем. \r\n \r\nЗа последните години през този сезон за пръв път селекцията на отбора бе най-скъпоплатена и изглежда добре изготвена. Извиняваме се, ИЗГЛЕЖДАШЕ. Някъде до втория мач от предсезонната подготовка. Очевидно това обаче далеч не смущава ръководството на любимия отбор и сякаш те не виждат проблем в настоящите ни резултати и развитие на сезона. Е, многобройните фенове на най-великия и ТИТУЛУВАН български клуб са на коренно различно мнение. И затова искат да \"питат некое друго въпросче\". \r\n \r\nЗапочваме със селекционната политика на клуба. Естествено дори Лъки (кучето-пазач на Армията) знае кой определя нещата в този аспект: Стойчо Стоилов. Защо оставаме с натрапчивото чувство, че с всеки един от изминалите треньори е бил (е) в задкулисен конфликт, саботирайки работата му? Стойчо Атанасов извънбрачен син ли е на Стойчо Стоилов или просто има съвпадение в имената и клуба, за който работят (първият необяснимо все още как)? Ако господин Стоилов смята, че е такъв тесен специалист, дали не е редно да бъде назначен той за старши-треньор на отбора? Има ли нещо вярно в нашите подозрения, че Тиаго Родригес и Рубен Пинто не \"играят\" в определени мачове (докато са на терена) и то не по треньорско нареждане - нещо, за което намекна самият Люпко Петрович в интервюто си след мача под Аязмото? Господин Стоилов, как все треньорите или играчите са виновни, а не потърсихте проблема един път в себе си? \r\n \r\nНека обърнем и малко внимание на организирания хаос, който цари на управленско и структурално ниво. И да попитаме още нещо. Кой носи вината за лошите кадрови решения и повсеместния безпорядък в клуба за последните вече четири сезона? Как и по какъв начин този някой понесе своята отговорност досега? Как се привличат играчи - с ясната цел да градим стойностен и качествен състав или да нацелим поне един, който става и на полусезона да го продадем? Докога БФС, УЕФА и ФИФА, но не и отговорните фактори в ЦСКА, ще са виновни за провалите ни на клубно ниво? Защото всичко друго освен борбата за титла и Европа в обединената армейска общност се счита за провал, ако все още някой не го е разбрал. \r\n \r\nЩе дадем известно време на ръководството и отговорните фактори да обърнат внимание на нашите питания, а същевременно докато чакаме, заявяваме, че времето на Люпко Петрович и Стойчо Стоилов на Армията за нас изтече и дойде това на оставките. Никога досега в историята на ЦСКА дадено ръководство не се е ползвало с такъв комфорт от страна на феновете, но моментът за пълна промяна дойде. И ако \"керванът отново продължи да си върви\", то \"кучетата може и да спрат да лаят\". А нататък... кой знае?\", се казва изявлението на \"Сектор Г\".", "date": "2019.10.01", "title": "Феновете на ЦСКА-София: Времето на Петрович и Стоилов изтече"}
{"url": "https://www.standartnews.com/sport/atleti-ot-50-drzhavi-idvat-za-sofiyskiya-maraton-402836.html", "text": "С ново рекламиращо града трасе, нови авторитетни признания и нов стимулиращ рекорди джакпот посреща хилядите участници традиционният Wizz Air София маратон. Трите новости спомагат емблематичното за българската столица събитие да придобие още по-класен и привлекателен вид. \r\n \r\n„Софийският маратон се развива и вече има ярък международен характер. Освен състезание, той е и възпитание, даване на пример да обичаме нашия град. Новото трасе преминава през много символични за столицата места и това го рекламира като част от бързо развиващия, особено сред младите хора по света, туристически и спортен туризъм. Благодарни сме на кмета на града и на екипа по организацията на маратона, който става все авторитетен и популярен с многото заслужени напоследък световни признания,“ това заяви на пресконференция днес доц. д-р Тодор Чобанов – зам.-кмет на Столична община. \r\n \r\nДосега заявки само от чужбина са подали 850 атлети, представители на над 50 държави. Богата програма е предвидена и за зрителите, които ще могат да се насладят на изпълненията на Орлин Павлов, Стефан Вълдобрев, Прея и др. „За поредна година маратонът има и благотворителни каузи – една от тях събира средства за изграждането на Кариерен център за хора със специални потребности. Огромна благодарност на Министерството на младежта и спорта, на БФЛА, БОК и всички останали, които помагат в организацията на това мащабно събитие,“ каза Анатоли Илиев – организационен секретар на „София – евростолица на спорта“. \r\n \r\nНово, по-удобно за участниците трасе \r\n \r\nНовото трасе е изцяло в услуга на участниците. Най-накрая софийският маратон вече е с маршрут, който се доближава до най-добрите модели в света. Радостната новина за участниците в класическото разстояние е, че вече няма да въртят 4 обиколки, а ще преминават само веднъж през старт финала. Така стартиралите в полумаратона ще бягат само една обиколка, а тези на 42.195 км – две. Другото предимство е, че – подобно на всички елитни маратони – трасето вече преминава през почти всички забележителности на града, каквато е световната практика. \r\n \r\nНовото трасе се подготвя и изчислява повече от година, като премина през \r\nмесеци обсъждане. Сертификатът бе получен след инспекцията на \r\nпредставителя на ИААФ Жан Мари Грао, който през месец май измери и \r\nодобри предложеното от организаторите трасе. Така от тази година \r\nстарт-финалът ще е на площад Александър Батенберг, пред Националната \r\nхудожествена галерия. Оттам трасето се вие между Президентството и \r\nМинистерски съвет до Лъвов мост, обратно до ул. Алабин, по ул. Гурко и \r\nРаковска до Военния дом, после по Царя до Софийски университет, оттам по \r\nбул. Левски и бул. Дондуков през моста Чавдар по бул. Владимир Вазов и \r\nпосле по обратния път до пл. Александър Батенберг. Подробно анимирано \r\nтрасе и схема на маршрута ще намерите в сайта на маратона на:  \r\n \r\n \r\nВ тази връзка е и апелът на организаторите за толерантност и разбиране \r\nот страна на гражданите във връзка с причинените неудобства от промените \r\nв движението на част от булевардите по трасето един път в годината за \r\nняколко часа. \r\n \r\nНови авторитетни признания за софийския маратон \r\n \r\nВтората позитивна новина за маратона е, че той вече е с бронзов етикет. \r\nМиналогодишното издание бе инспектирано от техническият делегат на \r\nМеждународната атлетическа федерация (ИААФ) Карло Кардосо, португалецът \r\nоцени цялостността организация и въз основа на това състезанието получи \r\nкатегория „Bronze Label” в ранглистата на най-прочутите световни \r\nмаратони. И още: Wizz Air София маратон вече получи сертификат и е част \r\nот веригата състезания на AIMS – Световната асоциация на шосейните и \r\nдълги бягания. На старта в българската столица наскоро бе отделена цяла \r\nстраница в месечното списание на организацията. Наред с това \r\nсъстезанието по софийските улици е едно от 150-те в света, които дават \r\nточки за класиране на шампионата на планетата за ветерани. Същевременно \r\nСофийският маратон получи 5 звезди за качество на надпреварата от \r\nпрестижната „Running for all“ – Европейската асоциация за масови шосейни \r\nбягания. \r\n \r\nНов регламент стимулира рекордни резултати, 10 в битка за 20-хилядния \r\nджакпот \r\n \r\nТретата важна новина за тазгодишното издание е, че 20-хилядният джакпот \r\nот атрактивния награден фонд вече се обвързва не само с по-предни \r\nкласирания, а и с постигането на класни резултати. Големият бонус е \r\nпредвиден за най-добро представяне (общо при мъжете и при жените) в \r\nтрите маратона (Стара Загора, Варна и София) в една година чрез \r\nкласиране по специална точкова система. За всеки старт отново се дават \r\nза първо място по 10 т., за второ по 8, за трето по 6 и т.н. до 1 точка \r\nза осмо място. При равенство в точките победител е записалият по-предни \r\nкласирания, ако и по този показател има равенство джакпотът съответно се \r\nдели. Отпада досегашният минимум от 20 т. за спечелване на бонуса, но \r\nточки се получават само за резултати под 2.25 ч. при мъжете и под 2.45 \r\nч. при жените. Организаторите вярват, че по този начин ще се стимулират \r\nпо-класни постижения, което ще направи българските маратони още \r\nпо-атрактивни и престижни. \r\n \r\nТочкова система за джакпота: \r\n1. място – 10 точки \r\n2. място –   8 т. \r\n3. място –   6 т. \r\n4. място –   5 т. \r\n5. място -    4 т. \r\n6. място –   3 т. \r\n7. място –   2 т. \r\n8. място –   1 т. \r\n \r\nТака, след маратоните в Стара Загора на 31 март и във Варна на 12 май с \r\nточки и с шанс за джакпота са десет атлети: при мъжете - Осеа Туей \r\n(Кения) 20 т, Ахмет Насеф (Италия) и Юсеф Сбаи (Мароко) с по 10, Хамис \r\nБакари (Мароко) 8, Жан Симукека (Руанда) 6, Ендрю Мангата (Кения) и \r\nАртьом Падубни с по 5 и Бернард Санг (Кения) с 3 т., всички с резултати \r\nпод 2.25 ч. При жените двете дами завършили под 2.45 ч. са: Рут Матебо \r\n(Кения) с 18 т. и не стартиралата във Варна Вира Овчарук (Украйна) с 10 \r\nт. Матебо печели еднолично в две поредни години - 2017 и 2018 големия \r\nджакпот от 20 000 лв. на софийския маратон \r\n \r\nБлизо 5000 очаквани на старт, сред тях елитни бегачи от цял свят \r\n \r\nБлизо 5000 атлети се очаква да стартират в Wizz Air София маратон 2019 \r\nследващата неделя, на 13 октомври. Рекорд вероятно ще има и по отношение \r\nна страните с представители, маратонци от над 50 държави са се записали \r\nдо този момент за участие, с 4 повече от миналата есен. В София \r\nпристигат маратонци от Аржентина, Бразилия Хонг Конг Австралия, САЩ, \r\nКанада и много други страни от всички континенти. Окончателните заявки \r\nще станат известни следващата седмица. „От сега е ясно, че ще има поне \r\n12 елитни атлети от Кения, Етиопия и Мароко, които пристигат у нас с \r\nвпечатляващи лични рекорди. Стартът на класическия маратон е в 9.30 ч., \r\nдесет минути по-късно потеглят участниците в полумаратона на 21 км, в \r\n9.50 ч. стартират атлетите на 10 км и в 10.00 ч. ще започне масовото \r\nбягане на 3 км. От ИААФ изпращат специална група, която ще вземе 6 \r\nдопингпроби, съобразното повишеното ниво на маратона,“ информира \r\nдиректорът на маратона Даниел Дуков, след като показа на \r\nпресконференцията новия маршрут в подробности. \r\n \r\nОтново внушителен награден фонд \r\n \r\nНаградният фонд е внушителните 63 000 лв., плюс 20 000 лв. джакпот. \r\nПобедителите при мъжете и при жените в класическия маратон ще получат по \r\n8000 лв., подгласниците им по 4000 лв., класиралите се на трето място по \r\n3000 лв. и т. н. до 10-о място – 400 лв. Парични награди ще има за \r\nвсички призьори до 6-о място на 21 км и на 10 км, както и за челната \r\nтройка при ветераните в маратонската дистанция. За четвърта поредна \r\nгодина е предвиден паричен бонус за най-бързите софиянци в маратона. \r\nПарична награда от по 300 лв. ще получат финиширалите с най-добри \r\nвремена мъж и жена, родени в София. Парични премии ще има и за \r\nмедалистите в Държавното първенство, тъй като Софийският маратон отново \r\nще определи шампионите на 42.195 км. Wizz Air пак ще осигури на всеки \r\nстартирал в основните дисциплини по един еднократен ваучер на стойност \r\n20 евро, който може да се използва в рамките на година за закупуване на \r\nсамолетен билет до желана дестинация. \r\n \r\nМного томболи с награди в зоната на старт-финала \r\n \r\nНаред с това ще бъде разиграна томбола с 20 награди сред всички \r\nзавършили масовото бягане. Софийският маратон се осъществява с любезното \r\nсъдействието на Софийска вода, ACICS, Garmin, минерална вода Велинград, \r\nHerbaLife, Right Rental, FiBANK, Стройрент, МЕТРО и др. Повечето от тях \r\nще наградят призьорите и ще приветстват участниците със свои \r\nпредставители при връчването на наградите. А Софийска вода ще изгради \r\nспециален „Фреш Бар“ с освежителни напитки и продукти във финалната \r\nзона. Всеки стартирал ще получи рекламна тениска с уникално красив \r\nдизайн, а успешно завършилите основните дистанции ще бъдат  отличени с \r\nмного красив медал като спомен от участието в събитието – тази година \r\nтой е с изображението на храм-паметника Александър Невски. \r\n \r\nПрез 2019-а много по-активно в кампанията се включиха общините, а \r\nорганизатори на маратоните от веригата „Бягането като начин на живот“ са \r\nСтолична Община, Община Стара Загора, Община Варна, Министерство на \r\nмладежта и спорта, БОК, БФЛА и Асоциация „Спорт в свободното време“, \r\nкакто и местни спортни клубове. Записванията за софийския маратон все \r\nоще са отворени чрез онлайн заявки с краен срок до събота, 5 октомври, \r\nвключително. Начините за регистрация, условията за участие, както и за \r\nзаписване като доброволци ще намерите в сайта  .", "date": "2019.10.01", "title": "Атлети от 50 държави идват за Софийския маратон"}
{"url": "https://standartnews.com/sport/ivet-lalova-otnovo-e-na-svetoven-final-402863.html", "text": "Неповторимата Ивет Лалова-Колио отново не накара да изпитаме голямата радост от нейно представена на световно първенство. Спринтьорката премина успешно полуфиналите на 200 м в Доха и утре вечер ще бяга за златото. Ивет зае трето място в серията си с 22,58 сек. Тя влезе на финала с най-бързо време извън класиралите се по прави 6 от полуфиалите. За нея това ще е трети финал на световно и втори на 200 след този в Пекин 2015, където зае седмо място. Битката за златото утре е от 22,35 ч и ще бъде предаван пряко по БНТ3. На финала Ивет ще е в трети коридор. \"Щях да получа инфаркт докато чаках да излязат финалните резултати от полуфиналите, бяха първите думи на Ивет в микс зоната на стадион \"Халифа\". - Вълнувах се, плаках, смях се. Въобще много беше емоционално това чакате на резултатите. Не знаех как са бягали в първия полуфинал, нито колко ще бягат в третия. Преди бягането в колрума си преброих финалите на световни и олимпиади, и си казах, че сега само с тях трябва да повлияя на останалите момичета, някои от които са за първи път на световно. Стискайте ми палци на финала!  ", "date": "2019.10.01", "title": "Ивет Лалова отново е на световен финал"}
{"url": "https://standartnews.com/svyat/pochina-amerikanskata-pevitsa-dzhesi-norman-402801.html", "text": "  На 74-годишна възраст почина вчера американската певица Джеси Норман, предаде Франс прес, като се позова на говорителката на семейството на Норман. Норман е родена в щата Джорджия и става известна в Европа, където изнася концерти в най-големите зали.", "date": "2019.10.01", "title": "Почина американската певица Джеси Норман"}
{"url": "https://standartnews.com/svyat/tv-kanal-shche-razbiva-mitove-ookolo-islyama-402800.html", "text": "Турция, Пакистан и Малайзия създават нов телевизионен канал, който ще се бори с неразбирането на исляма по света, пише вестник Сабах. \r\n \r\n\"Имаме усещането, че много репортажи за исляма не представят правдиво религията и не показват това, което проповядва тя.\", казва премиерът на Малайзия Махатир Мохамед. \"Мюсюлманите са представяни като терористи, а света приема това за истина, докато нашата религия не проповядва насилие.\", казва още премиерът. \r\n \r\nНовата телевизия има за цел да поправи грешните представи за исляма. Тя беше обсъдена по време на тристранна среща между премиера на Пакистан Имран Хан, президента на Турция Реджеп Ердоган и министър-председателя на Малайзия. Министерствата на информацията и комуникациите на трите страни ще бъдат натоварени с осъществяването на проекта. \r\n \r\nСпоред Имран Хан, ТВ каналът ще бъде подобен на британската обществена телевизия Би Би Си. \r\n \r\n\"Погрешните схващания, които обединяват хората около позиция срещу исляма ще бъдат поправени. Проблемът с богохулството ще бъде поставен в подходящия контекст. Ще бъдат изработени поредица от филми и сериали, които да образоват и информират както нашите народи, така и целия свят. На мюсюлманите ще бъде отделено място в медийното пространство.\", каза Имран Хан след дискусията между тримата лидери.", "date": "2019.10.01", "title": "ТВ канал ще разбива митове около исляма"}
{"url": "https://www.standartnews.com/sport/legendaren-trenor-izgorya-zaradi-doping-402841.html", "text": "Американският треньор по лека атлетика Алберто Салазар беше наказан със спиране на правата за четири години заради нарушаване на антидопинговите правила. От ИААФ обявиха, че акредитацията на Салазар за шампионата на планетата е деактивирана по настояване на американската атлетическа федерация. \r\n \r\nСалазар е главен треньор в школата на \"Найк\" в Орегон и бивш треньор на четирикратния олимпийски шампион Мо Фара от Великобриратния. \r\n \r\nДжефри Браун, ендокринологът, който дълги години работеше с атлетите на Салазар, също е наказан за четири години. \r\n \r\nВ изявление на Американската антидопингова агенция се казва, че два независими тричленни състава на Американската арбитражна асоциация са установили, че Салазар и Браун са пренасяли тестостерон, прилагали са забранена инфузия и са се занимавали с подправяне на документи, за да се опитат да предотвратят разпространението на информация за извършените нарушения. \r\n \r\n61-годишният Салазар коментира, че е шокиран от извода на следователите и ще обжалва решението.", "date": "2019.10.01", "title": "Легендарен треньор изгоря заради допинг"}
{"url": "https://standartnews.com/svyat/ogromen-aysberg-se-otksna-ot-antarktika-402805.html", "text": "Над 315 милиарда тона лед се откъснаха от Антарктида под формата на огромен айсберг. Леденото парче е с площ около 1600 квадратни километра, пише Би Би Си. Айсбергът се откъсна от ледения шелф Амери. Това е най-големият къс лед, който се отделя от него в последните 50 години. Размерите на айсберга, който носи името D28 означава, че движението му трябва да се наблюдава, защото потенциално представлява опасност за корабоплаването, предаде Dir.bg. Амери е един от трите най-големи ледени шелфа в Антарктика, намира се в източната част на континента. Учените смятат, че D28 е дебел около 210 м и в него има 315 милиарда тона лед. Теченията вероятно ще понесат айсберга в западна посока, като разпадането и стопяването му ще отнеме години.", "date": "2019.10.01", "title": "Огромен айсберг се откъсна от Антарктида"}
{"url": "https://standartnews.com/svyat/kongrest-na-peru-otstrani-prezidenta-ot-vlast-402810.html", "text": "Конгресът на Перу обяви президента на страната Мартин Вискара за временно негоден да управлява и назначи на негово място вицепрезидента Мерседес Араос, предаде Спутник. На фона на политическа криза, която избухна в Перу, военните и полицията на страната изразиха подкрепа за настоящия президент на страната Мартин Вискара, съобщиха от администрацията на държавния глава. „Ръководителят на комбинираното командване на ВМС, командирите на армията и военновъздушните сили и националната полиция на Перу потвърдиха пълната си подкрепа за конституционния ред и президента Мартин Вискара като главнокомандващ на въоръжените сили и националната полиция на Перу“, съобщи администрацията в Туитър. В понеделник Вискара обяви разпускането на Конгреса на републиката, след като депутатите бойкотираха неговата реформа на конституционния съд и гласуваха за нов член на съдийската колегия. Разпуснатият парламент обяви Вискара за временно недееспособен и назначи Мерседес Араос. Самата Араос нарече решението на Вискара да разпусне Конгреса незаконно. Парламентът, в който мнозинството принадлежи на опозиционната партия Народна сила, изпрати също писмо до Общото събрание на ООН и секретариата на Организацията на американските държави, в което говори за „заплаха за демокрацията“. Парламентарните избори в Перу са насрочени за 26 януари 2020 г. През юни правителството на Перу спечели вот на доверие в Конгреса на страната, избягвайки специални законодателни избори. По-рано този месец депутатите отхвърлиха конституционна реформа, целяща провеждане на президентски избори през 2020 г., година по-рано от планираните. Реформата беше предложена в опитите на Вискара да преодолее политическа безизходица с десните депутати, противопоставящи се на неговата антикорупционна политика. Тя е от решаващо значение за сегашната администрация, като включва промяна на процедурата за назначаване на съдии. Конгресмените отложиха решението за съдебната реформа, след което гласуваха за кандидатурата на друг член на конституционния съд. Вискара счита това за отказ на доверие. ", "date": "2019.10.01", "title": "Конгресът на Перу отстрани президента от власт"}
{"url": "https://standartnews.com/svyat/kitay-pokaza-novite-raketi-na-moshchen-parad-402816.html", "text": "Китай показа новите свръхзвукови стратегически крилати ракети DF- 100 или CJ- 100 по време на честванията по случай 70-тата  годишнина от създаването на Китайската народна република, съобщи Риа Новости.  На парада маршируваха  15 000 военни и бяха показании 580 машини, 160 самолети и вартолети. Това е най-мащабния парад от всички досегашни. По-рано в медиите се появи информация, че тези ракети могат да преодолеят системата за противоракетна отбрана на САЩ и могат да поразяват цели на голямо разстояние. Китай показа за първи път новите междуконтинентални балистични ракети JL-2, както и безпилотният летателен аппарат «Острият меч», който може да изпълнява разузнавателни операции, както и да нанася удари по обекти на противника. В речта си президента Си Цзинпин заяви, че нищо не може да разклати устоите и да спре икономическия възход на на великата китайска нация. За много от китайците той е ново олицетворение на великия Мао. На парада Си носеше сивия костюм на Мао и наблюдаваше парада от същото мястото, където първия лидер на партията стоеше при обявяването на създаването на Китайската народна република на 1 октомври 1949 г, припомня БГНЕС. След преминаването на войските в града започна и празнично шествие, в което се включиха около 100 000 души. Ще завърши с  пускането на 70 000 гълъби и цветни балони в небето над Пекин. Под вашето ръководство Китай уверено върви към постигане на целите, поставени от XIX-тия конгрес на Китайската партия - изграждане на\"общество на средната класа \"до 2021 г. и\" цялостно модернизирана социалистическа държава \"до 2049 г., написа руският президент Владимир Путин в поздравителна телеграма до китайския си колега.", "date": "2019.10.01", "title": "Китай показа новите ракети на мощен парад"}
{"url": "https://standartnews.com/svyat/germantsite-ne-sa-dovolni-ot-izbora-na-folksvagen-402862.html", "text": "В Брюксел остро критикуват решението на „Фолксваген“ за Турция. Този избор подсилва \"автократичния режим на Ердоган\" и изпраща \"опустошителен сигнал\" до България, смята германска евродепутатка. Евродепутати от различни фракции остро критикуват плановете на „Фолксваген“ да строи новия си завод в Турция, пише \"Берлинер Моргенпост\". Журналисти от вестника са разговаряли с депутати от ЕНП, Зелените и АЛДЕ, които са изразили становище, че решението на „Фолксваген“ нарушава правилата на ЕС за закрила на конкуренцията. \"Изглежда, черешаващата роля за избора на Турция е изиграла гаранцията, че с пари на турските данъкоплатци ще бъдат закупени 40 000 автомобила, както и щедрата държавна помощ в размер на 400 милиона евро\", каза пред агенция Франс прес Бютикофер, председател на европейската партия на Зелените. В рамките на Митническия съюз Турция се е ангажирала да спазва правилата на ЕС, но досега така и не прилага на практика това обещание, смята политикът. \"Берлинер Моргенпост\" разполага с писмото на седем евродепутати до Еврокомисията, в което те предлагат да се проведе съвместно разследване в Съвета за асоцииране ЕС-Турция. Германската евродепутатка от Зелените Виола фон Крамон-Таубадел, която е сред подписалите въпросното писмо, призова Надзорния съвет на „Фолксваген“ да спре проекта. Депутатката е избрана във федералната провинция Долна Саксония, която от името на държавата държи пакет акции и участва в решенията на „Фолксваген“. \"Берлинер Моргенпост\" припомня, че договорът на германския автомобилопроизводител с Турция е пред подписване, след като Управителният съвет на концерна е взел принципно решение. Вестникът посочва също така, че \"съседна България също положи усилия да привлече инвестицията, но поради ограниченията на ЕС не можеше да обещае (достатъчно голяма - бел. ред.) държавна подкрепа\". Агенция Франс прес също припомня, че до последния момент и България, която е член на ЕС, се е надявала да получи завода. Правителството в София направи на концерна примамливо предложение за държавна помощ - по думите на премиера Бойко Борисов обаче това можело да стане само \"при стриктно спазване на европейското законодателство\", отбелязва агенцията. Подписалите писмото до Еврокомисията - сред които са и шефът на германските християндемократи в Европарламента Даниел Каспари, и председателят на европейските Зелени Райнхард Бютикофер, подчертават, че инвестицията ще наруши правилата за конкуренцията в ЕС, но визират и политическото положение в Турция. Пред Франс прес Райнхард Бютикофер го формулира така: \"Като имаме предвид все по-лошото състояние на правовата държава, на медийната свобода и на демокрацията под управлението на президента Ердоган, решението на ръководството на концерна „Фолксваген“ предизвиква потрес.\" Бютикофер призовава Европейската комисия да се намеси. Според него „Фолксваген“ се опитва да печели, нарушавайки правилата, а и освен това вреди на една държава членка. Евродепутатката от Долна Саксония Виола фон Крамон-Таубадел казва пред \"Берлинер Моргенпост\", че изборът на Турция подсилва режима на Ердоган, но и същевременно изпраща \"опустошителен сигнал\" до другия кандидат - България. \"Фолксваген“ сякаш не си е взел никаква поука от последните скандали\", казва евродепутатката. В края на статията си \"Берлинер Моргенпост\" я цитира с думите: \"На фона на сегашната нестабилна и изключително критична политическа ситуация в Турция всеки, който реши да се довери на финансовите обещания на президента Ердоган, някой ден навярно ще трябва скъпо да заплаща този финансов риск.\"", "date": "2019.10.01", "title": "Германците не са доволни от избора на \"Фолксваген\""}
{"url": "https://standartnews.com/svyat/belgiyskiyat-tomas-kuk-sshcho-falira-402835.html", "text": "Днес търговският съд в Гент обяви фалит на Томас Кук Белгия. Това е най-големият фалит на британския туроператор в тази страна, където работят близо 500 души, предаде Франс прес. След фалита на три други местни компании на 24 септември, засягащ 75 служители, това е най-тежкото решение с оглед броя на работните места. Само преди една седмица Томас Кук Белгия твърдеше, че иска да избегне този фалит. След обявения от британския туроператор Томас Кук фалит на 23 септември, последваха фалити и на филиалите му в Германия, Полша, Холандия, Испания. Фалитът на Томас Кук вече е предмет на две разследвания - едното от държавния орган за ликвидациите и друго разследване, започнато от парламентарната комисия по икономически въпроси, което трябва да разследва бившите ръководители на компанията и одиторите им. Информацията за това разследване на Томас Кук идва, след като изненадващият фалит на Томас Кук преди близо 10 дни повдигна редица въпроси за управлението на компанията, най-вече през последните години. Фалитът доведе до закриването на около 9000 работни места във Великобритания и до невижданото досега през мирно време репартиране на 150 000 туристи от британските власти. По данни на Службата за гражданска авиация на Великобритания 115 000 летовници са върнати в Обединеното кралство от началото на операцията, започната на 23 септември. Очаква се тя да приключи на 6 октомври, припомня АФП", "date": "2019.10.01", "title": "Белгийският \"Томас Кук\" също фалира"}
{"url": "https://standartnews.com/svyat/patel-kray-na-svobodnoto-dvizhenie-402852.html", "text": "Според британската вътрешна министърка Прити Пател правителството ще сложи край на свободното движение и ще въведе точкова система за имиграция по примера на Австралия, след като страната напусне Брекзит, предаде Ройтерс. В реч на годишния конгрес на управляващата Консервативна партия Пател ще каже, че нейната мисия за Брекзит е „да сложи край на свободното движение на хора веднъж и завинаги. Вместо това ще въведем точкова миграционна система по австралийски тертип“. „Такава, каквато ще бъде в най-голям интерес за Великобритания. Която привлича най-умните и най-добрите. И подкрепя брилянтни учени, най-добрите и водещи умове в своите сфери. И такава, каквато е под контрола на британското правителство“, ще каже Пател според предварителното копие от речта ѝ.", "date": "2019.10.01", "title": "Край на свободното движение, радва се британски министър"}
{"url": "https://standartnews.com/kultura/dzholi-s-detsata-na-premierata-na-gospodarka-na-zloto-2-402825.html", "text": "На 30 септември в Холивуд, Калифорния се случи грандиозното офицално приветствие на една от най-дългоочакваните продукции тази година - \"Господарка на злото 2\". Световната гала премиера на филма се състоя в емблематичния \"El Capitan Theatre\", където стотици фенове и гости имаха възможността да се вдъхновят и да бъдат сред първите, докоснали се до зашеметяваща история. Продължението на феномена от 2014-а отдавна подсказа, че се разгръща отвъд всички очаквания и ще предложи на зрителите наистина вълнуващо преживяване. А гала премиерата постави категорични основи за тази заявка, превръщайки се в едно от най-впечатляващите филмови събития за 2019-а. Приказна атмосфера в духа на \"Господарка на злото 2\" и решена в емблематичните символи на продукцията – такава беше обстановката, в която всички гости се почувстваха още „по-близо“ до магията на филма. По червения килим минаха всички звезди от продукцията, а появата на Анджелина Джоли очаквано се превърна в абсолютната кулминация на събитието. Тя се превъплъщава отново в една от любимите си роли, както сама споделя. В стилистиката на емблематичния си образ и в компанията и на децата си, тя се появи с впечатляващата черна кожена рокля, която носеше и на премиерата на първия филм през 2014-а. Мишел Пфайфър, която изгрява в продължението на приключенския филм в ролята на кралица Ингрит, също бе ослепителна в елегантния си тоалет. Ел Фанинг, която буквално израстна пред очите на зрителите от първия път в ролята на принцеса Аврора до сега, се отличи с ярко присъствие в приказна зелена рокля, напълно отговаряща на статуса на една благородна особа. Чиуетел Еджиофор, който идва в \"Господарка на злото 2\", за да напомни на Злодеида, че е време да се погрижи и за своя вид и, че не хората са най-важните, зарадва всички фенове с внимание и широка усмивка. Сред останалите звезди от филма бяха Сам Райли, Харис Дикинсън, Ед Скрейн, Джен Мъри и др. Дизайнерите на костюмите и продукцията Елън Мирожник и Патрик Татопулус, режисьорът Йоахим Рьонинг, певицата Бебе Рекса, която участва в съзадаването на саундтрака на филма, както и много други членове на творческия екип на продукцията минаха по червения килим и заслужено обраха овациите от всички присъстващи. Специални гости на събитието бяха Хайди Клум, Люк Хемсуърт и семейството му, Оливия Родриго, едни от най-известните drag queens в света -  Джинджър Минж, Нина Уест и Шангела и много други. \"Господарка на злото 2\" тръгва по кината на 18 октомври.", "date": "2019.10.01", "title": "Джоли и децата гледаха \"Господарка на злото 2\""}
{"url": "https://standartnews.com/kultura/manu-chao-zabiva-v-sofiya-402827.html", "text": "Ману Чао ще изнесе ексклузивен клубен концерт в София на 22 октомври. Домакин и иницатор на специалното събитие е клуб Терминал 1. Само 500 души ще имат възможност да присъстват. Важно за отбелязване е, че билетите се пускат в продажба днес – 1 октомври, точно в 15:00 часа. По желание на самия артист, цената им е повече от достъпна за такова специфично и ценно шоу - 50 лева. Освен с мащаба си, събитието е любопитно и с това, че за първи път в България ще бъде представен съвсем пресният проект на Мауну Чао - El Chapulín Solo. Популярният изпълнител ще излезе на сцената в компанията на двама свои приятели - китарист и перкусионист - Luciano Falico и Mauro Mancebo. В сетлистът ще влизат добре познатите класики плюс някои напълно нови песни, изцяло в акустично изпълнение. На 22 октомври вратите на клуб Терминал 1 отварят в 21:00 часа, а концертът започва точно в 22:00, като се очаква времетраенето му да бъде около два часа.", "date": "2019.10.01", "title": "Ману Чао забива в София"}
{"url": "https://standartnews.com/kultura/novo-blgarsko-ekshn-kriminalno-rialiti-402828.html", "text": "Нов вид риалити поредица ще направи своя дебют в ефира на bTV на 17 октомври от 22:30 часа. Всеки четвъртък и петък \"Помощ 112“ ще представя на телевизионната аудитория истории на хора, изпаднали в беда и получили помощ след подаване на сигнал на единния телефонен номер за страната. В най-новата развлекателна продукция на bTV са залегнали случаи, разказани през погледа на свидетелската камера на екипите на полицията, пожарната или спешната помощ. Поредицата разглежда сигнали с широк спектър от актуални теми, които касаят нашата действителност. Такива например са хитри престъпни схеми, опити за отвличания и грабежи, опасни селфита, сбивания на пътя, телефонни измами, преследвания на наркопласьори и всичко, което ежедневно се случва на улицата, но понякога остава невидимо за очите на обикновените граждани. “Помощ 112” е поредица, показваща онези първи, бързи и неотложни мерки, които екипите взимат на местопрестъплението или мястото на произшествието. Това са решения в много опасни и напечени ситуации, които могат да спасят човешки живот” – разказа в ефира на bTV продуцентът на поредицата Краси Ванков от “Идалго Прадакшънс”. Той издаде, че “Помощ 112” е динамично и зрелищно предаване, но смисълът му е много по-важен, а именно през телевизионния екран да помогнем за превенцията на престъпността у нас, доколкото е възможно това. Да включим сигнална лампа за обществото, като хвърлим светлина върху случаи, които могат да ни отворят очите, за да не станем част от жертвите в криминалната статистика.” – допълни Ванков. Освен проследяването на разрешаването на случаите, зрителите ще имат възможност да разберат какви са наказанията, получили заловените нарушители и какво предвижда законът в подобни ситуации. В риалити предаването ще показва и актуалните статистики, свързани със сигналите до номер 112.", "date": "2019.10.01", "title": "Ново българско екшън-криминално риалити"}
{"url": "https://standartnews.com/biznes/a1-obuchava-vzrastni-khora-na-rabota-s-kompyutr-402830.html", "text": "Следвайки мисията си да помага на хората в България да използват новите технологии и интернет правилно и безопасно, А1 развива програмата си „Интернет за всички“ с нова серия от обучения, които ще се проведат в партньорство с Асоциация „Съвременни читалища“. Първият урок от инициативата е насрочен за 1 октомври, когато се отбелязва Международният ден на възрастните хора, а населените места, в които ще се реализират обученията, включват градовете Белене, Дряново и Радомир, както и селата Ценово и Ново село, област Видин. „За нас, като водеща технологична компания, е изключително важно да развиваме както продуктите и услугите от портфолиото на А1, така и знанията и уменията на хората по отношение на употребата на новите технологии. Това е важно условие, за да може обществото ни да се възползва оптимално от необятните възможности, които иновациите ни предоставят, и да се предпази от потенциалните опасности, които онлайн пространството крие. С програмата „Интернет за всички: 55+“ се фокусираме върху една от най-уязвимите групи потребители – възрастните хора – за да окажем подкрепа на тези, които имат ограничен достъп до адекватни канали за информация и обучение“ – коментира Илияна Захариева, директор „Корпоративни комуникации“ в А1 България. Всеки от стоте курсисти в специализирания курс, част от „Интернет за всички: 55+“, ще премине през обучение от 20 учебни часа, адаптирано съобразно нуждите и уменията на по-възрастното поколение. Учебната програма, която е качена на страницата на инициативата, покрива четири основни модула: въведение в компютърната техника, работа с интернет, използване на мобилни устройства и онлайн безопасност. Тя е разработена от екипа на Асоциация „Съвременни читалища“, която притежава лиценз на център за професионално обучение и разполага с квалифицирани преподаватели, специализирани в работата с конкретната възрастова група. „Обучителната методика, приложима за възрастните хора, е специфична и изисква допълнителна подготовка от страна на преподавателите, за да могат курсистите успешно да усвоят нужните знания. Учебната програма, която нашите преподаватели ще следват в рамките на инициативата „Интернет за всички: 55+“, е съобразена с уменията и навиците на поколението, което се сблъсква с възможностите на новите технологии в по-зряла възраст и има нужда от допълнителна подкрепа“ – сподели инж. Георги Петров, председател на УС на Асоциация „Съвременни читалища“. Възрастните хора са само една от групите, към които е насочена международната инициатива за онлайн грамотност на А1 „Интернет за всички“. Нейната цел е да осигури достъп до информация, знания и образование в областта на технологиите на тези, които по някаква причина нямат шанс да се възползват от тази възможност, в т.ч. хора с нисък социално-икономически статус, възрастни мъже и жени, както и тези, които живеят в по-малки населени места. Програмата стартира в България през 2014 г., като в началото е фокусирана върху обучения на деца и младежи, а от 2016 г. обхваща и възрастни над 55 години.", "date": "2019.10.01", "title": "А1 обучава възрастни хора на работа с компютър"}
{"url": "https://standartnews.com/regionalni/otkrikha-19-strka-kanabis-v-kshcha-v-s-gradevo-402861.html", "text": "На 30 септември в симитлийското село Градево са извършени претърсвания и изземания, като в къщата на 64-годишна жена от селото са намерени около 19 стръка канабис, около 450 грама, а в друга къща, обитавана от 49-годишна жена от селото, е намерена и иззета около 2,1 килограма суха тревиста маса, реагираща положително на канабис. Хората са задържани за 24 часа.", "date": "2019.10.01", "title": "Откриха 19 стръка канабис в къща в с. Градево"}
