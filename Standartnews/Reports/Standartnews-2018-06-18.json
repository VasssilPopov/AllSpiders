{"url": "http://standartnews.com/biznes/v_yambol_naydalgiyat_den_ot_godinata_se_praznuva_s_pesni_i_vino-372733.html", "text": "В античния тракийски град Кабиле, до Ямбол, десетки ентусиасти ще посрещнат първите слънчеви лъчи с възстановка на древни ритуали, песни и вино. Събитието традиционно се организира на 21 юни – деня на лятното слънцестоене. Инициаторите са Регионалния исторически музей – Ямбол и най-старата изба „Вила Ямбол\", която кръсти своя марка вино на древния тракийски град Kabile. В древността хората са строили множество паметници, за да отбележат слънцестоенето. В България също има подобни обекти. Един от тях е на Зайчи връх, до археологическия резерват Кабиле. Предполага се, че е бил включен в древен култов комплекс или древна обсерватория, тъй като в дните на лятното и зимното слънцестоене през него преминава фиксиран слънчев лъч. През изсечената от човешка ръка в скалите „мушка\" по време на лятното слънцестоене от североизток слънчевият сноп преминава през процепа и огрява образа на богинята Кибела, изсечен върху една от скалите. Феноменът се намира в близост до град Ямбол. Кабиле е включен сред 100-те национални забележителности. „Нашето вино носи името на античния тракийски град и това не е случайно. То съживява легендата за най-могъщия град на траките, вдъхновено е от богинята Кибела – закрилница на земите и лозята, първородна сила зад всяко вино, произведено в ямболския регион. Затова именно тя е изобразена на етикетите на бутилките Kabile. И нейният образ е изсечен в скалата и ще бъде огрян от първите слънчеви лъчи в най-дългия ден от годината\", коментираха от „Вила Ямбол\". „В нашата територията, освен, че е култивирано грозде, т.е. хората отглеждат грозде и го ядат, и правят от него напитка още от времето на каменно-медната епоха, т.е. много, много по-рано в сравнение с останалия свят. От друга страна, виното е една от свещените напитки на траките, и не само на траките, въобще на тоя район на света, наред с млякото, с меда, със зехтина\", споделя проф. Валерия Фол, която е специалист по траките. Архитектурният резерват \"Тракийски и античен град Кабиле\" се намира на 8 км от гр. Ямбол. „В историографията за Древна Тракия Кабиле е бил важен политически, икономически и религиозен център, възникнал в края на ІІ и началото на І хил. пр. Хр.\", разказаха от регионалния исторически музей в Ямбол. По-късните исторически извори свързват Кабиле с колонизаторската дейност на македонския владетел Филип ІІ и походите му в Тракия. При царете Спарток и Скосток, в началото на ІІІ в. пр. Хр., Кабиле става столица на одриската държава. През ІІІ-ІІ в. пр. Хр. Кабиле е единственият град  от вътрешността на Тракия със собствено монетосечене, а по-късно през вековете градът става вторият най-важен римски военен лагер в провинция Тракия. Виното, носещо името на античния тракийски град Kabile, е сред най-награждавани родни марки навън. Тази година на Vinalies Internationales Kabile Резерва Каберне Совиньон 2014, Kabile розе от Сира 2017, Kabile Мерло и Каберне Совиньон получиха сребърни медали. „Вила Ямбол\" донесе най-много отличия от родните изби на това състезание – включително златен медал за тероарното вино от Болярово. На друг конкурс - London Experts in Wine Awards, винарната спечели сребърно отличие за Kabile от сорта Сира и бронзово за Kabile Мавруд и Каберне Совиньон.", "date": "2018.06.17", "title": "В Ямбол най-дългият ден от годината се празнува с песни и вино"}
{"url": "http://standartnews.com/svyat/obzor_gartsiya_i_makedoniya_veche_pishat_nova_shtastliva_pesen-372744.html", "text": "Гърция и Македония подписаха вчера историческо споразумение, което трябва да разреши десетилетния спор за името на бившата югославска република, предаде Би Би Си. На брега на Преспанското езеро бе парафиран документа, според който Македония вече ще се нарича Северна Македония. Това стана пред погледите на премиерите на двете страни, които определиха събитието като историческо, смело и необходима стъпка за народите на двете страни. Не всички обаче са доволни от постигнатата договорка и дори и вчера имаше протести. Националистите в двете страни твърдят, че споразумението подкопава идентичността на двата народа. Спорът за името на Македония, започнал след отделянето й от бивша Югославия, спъваше пътя й към НАТО и ЕС. Постигнатото споразумение все още трябва да бъде одобрено от парламентите в двете страни, а в Македония ще бъде организиран и референдум. Вчера обаче денят бе тържествен и изпълнен с радост на гръцкия бряг на Преспанското езеро. То се намира на границата между Гърция, Македония и Албания. Документът беше парафиран в 11.40 часа от министрите на външните работи на двете държави под погледите на премиерите Зоран Заев и Алексис Ципрас, както и на външния министър на ЕС Федерика Могерини, еврокомисаря по присъединяването Йоханес Хан и на посредника на ООН по спора за името Матю Нимиц. \"Днес в Преспа започваме да пишем нова щастлива песен\", каза Алексис Ципрас в кратката си реч. Ципрас разкри, че е любител на балканската музика, особено на носталгичната, но и на щастливите и весели мелодии от региона и каза, че \"дойде време отново да пеем щастливи песни на Балканите и днес се прави първата смела крачка в тази посока\". \"Една такава нова песен започваме да пишем тук, в Преспа. Целта ни е тази песен на радостта да се пее много векове и от много бъдещи поколения, на нашия език и на вашия език, в нашата страна и във вашата страна, от нашия народ и от вашия народ. Песен, която ще прославя мира\", каза гръцкият премиер. Той характеризира срещата край Преспанското езеро като среща с историята заради историческото значение на областта. \"Днес се намираме тук, гледайки в очите историята на нашите народи, тук сме, за да изпълним и двамата патриотичния си дълг\", каза гръцкият премиер. За договора Ципрас каза, че е патриотичен и призова гражданите на двете страни да го приемат без предразсъдъци. \"Отваряме път за мир, просперитет и общ напредък. Трябва да поемем пътя към нова ера в развитието на този регион. Подписването на това споразумение ще положи основите на този път\", каза Ципрас. Метафора използва и македонският премиер Зоран Заев. \"Преместихме планини\", обяви той в речта си и цитира думи на гръцкия философ Аристотел, според които \"с вяра, кураж и надежда, можеш да преместиш планини\". \"Слагаме край на години различия, които издигнаха стена в отношенията между двама съседи\", каза Заев и добави, че последните три десетилетия са били време на несигурност за бъдещето. С подписването на договора за името се полагали основните на \"пътя за общото ни бъдеще и партньорство\". Заев очерта и бъдещите стъпки в отношенията с Гърция – отваряне на границите за сътрудничество, съсредоточаване върху общата сигурност и по-интензивно икономическо сътрудничество. Той се обърна и към опонентите на споразумението с думите, че имат право на мнение и аргументи, но \"европейска ценност е да се намери решение чрез диалог между институциите\". \"С това споразумение двете държави оставят миналото зад гърба си\", каза македонският премиер. Той пристигна за събитието с лодка и беше посрещнат с прегръдки от Ципрас. Двамата премиери бяха посрещнати с бурни аплодисменти и на крака от хората, допуснати до церемонията, която беше придружена със сериозни мерки за сигурност заради подготвяните протести от страна на опозиционните партии и в двете страни. Преди това присъстващите поздравиха за рождения му ден посредника на ООН по спора за името Матю Нимиц. След това двамата премиери, представителите на ООН и ЕК, както и другите официални гости се отправиха с лодка на обяд на македонския бряг на Преспанското езеро. В края на церемонията по подписването на историческия договор между Македония и Гърция македонският премиер Зоран Заев подари вратовръзката си на гръцкия си колега Алексис Ципрас. На официалната церемония Ципрас беше без вратовръзка, което е типично за него. След подписването на договора и последвалите поздравления двете делегации и международните представители заминаха за македонската страна на езерото, където в Отешево имаше тържествен обяд. Премиерите на Гърция и Македония ми дадоха голям подарък за рождения ден, каза посредникът в спора за името Матю Нимиц, който завърши посредническата си мисия, на вчерашната церемония в Псарадес за подписването на договора. \"За да се намери решение за този проблем се изисква много голямо лидерство и стратегическа визия\", каза Нимиц, който чества вчера и рождения си ден в Преспа. Трябва да бъдем благодарни, че имаме такива лидери в тези две страни. Работейки толкова много години по този въпрос, вярвам, че договорът е от стратегически интерес за двете страни\", каза той. \"Беше дълъг и сложен процес, но резултатът от него бе справедливо, честно и изпълнимо споразумение, което ще бъде успех не само за отношенията между двете страни, а ще е и пример за региона, Европа и света, че две съседки могат да решават проблеми. Тази година казах на семейството си, че не искам подаръци за рождения ден, защотно двама премиери ще ми дадат голям подарък.Моята работа приключи, сега е ред на лидерите в двете страни\", каза Нимиц. Хиляди се стекоха на протестния марш на ВМРО ДПМНЕ в македонския град Битоля, където повечето от гражданите са избиратели и членове на тази фракция, за да изразят своето неодобрение за, както те го определиха, лошите вътрешни и външни политики на настоящото правителство на Македония, начело с премиера Зоран Заев. Протестният марш започна от спортната зала в Битоля и трябваше да премине през Широк Сокак и да стигне до Дома на културата, където председателят на ВМРО-ДПМНЕ Християн Мицковски да произнесе реч пред гражданите. Главните причини за демонстрацията са 28-ият рожден ден на партията и договора за името между Гърция и Македония, който по-рано в неделя бе подписан от външните министри на двете страни Никола Димитров и Никос Коцияс.", "date": "2018.06.17", "title": "ОБЗОР: Гърция и Македония вече пишат нова щастлива песен"}
{"url": "http://standartnews.com/mneniya/izpitat_sled_chetvarti_klas_tryabva_da_otpadne-372752.html", "text": "- Държавата е по-скоро длъжник на тези деца. През годините поредните политики са били забравяни или отлагани, а в момента са само нагнетени до такъв тип действия. Майките са абсолютно прави да отстояват правата си и по този начин. По отношение на тези деца и българското образование е длъжник в много голяма степен - средата за тях не навсякъде е достъпна, допълнителните средства за учители, които работят с тези ученици, вече ги има, но все още не са достатъчни. Липсва и достатъчен брой преподаватели, които наистина да занимават тези деца и на практика да успяват да ги социализират. В този ред на мисли, имаме много неща, които да направим като държава, и може би това би катализирало политики, които в момента ги няма. А виждаме, че ги имат немалко страни, които биха могли да се похвалят, че са социални държави. - По отношение на децата със специални образователни потребности България малко закъсняло предприе една мярка, която я имаше и в Европа - закри така наречените помощни училища, превърна ги в някакви центрове. Това беше българската иновация. Но като контрапункт в много чужди държави смениха тази политика, отрекоха я и всъщност върнаха помощните си училища, като паралелно с това запазиха и центровете за личностна подкрепа към децата. У нас сме оставили само въпросните центрове - времето ще покаже дали това би могло да бъде добра идея. Вероятно оставянето на помощни училища би било добър вариант, за да се насочат към тях децата по-скоро със средни и тежки увреждания. А за децата с леки проблеми е нормално да бъдат в класовете на общообразователните училища, но да имат един достатъчно висок единен разходен стандарт - така наречената \"издръжка на ученик\", с което да намалят броя на другите съученици. Например в Англия, ако в един клас има дете със СОП /специални образователни потребности - б.а./, това е достатъчно да намали класа наполовина и учениците да станат от 26 на 13. Но пък да може това дете да бъде наистина социализирано и приобщено. - Нашата позиция е, че националното външно оценяване след четвърти клас в този си вид е безсмислено. То претоварва системата, но от него нищо не следва. Трябва или да се преосмисли, или да се отмени, или най-малкото да седнем и да говорим сериозно по този въпрос с министерството като социални партньори. След седми клас нещата стоят малко по-различно. Това е един далеч по-сериозен изпит, който съществува в немалко държави и е нормално да го има. Но тук виждаме и нещо, което не е дотам добро - изпитите са фокусирани към два предмета, а всички останали са в неравностойна ситуация. Губи се авторитетът на много предмети, губи се общото образование. Фокусът се насочва към два предмета, които биха дали според родителите шанс уж за по-добро училище. Но всъщност ние нямаме рейтингова система в средното образование, така че по-добрите училища са тези, които са нарочени да бъдат по-добри. А всъщност държавата е крайно време да се погрижи да няма такава война на големи и малки училища. Трябва да се построят нови образователни институции - училища, детски градини и изцяло да се постигне това, което е заложено в закона за училищното образование - до 2027 година да се мине на една смяна. Разбира се, ще има общини, които няма как да направят това, но трябва да имат стратегия как да бъде постигнато. За да може всяко училище да има една минимална норма на предлагане на качество и да няма такова голямо разделение в желанието на родителите за първи клас. По този начин можем да обсъдим и приема в първи клас - той се оптимизира тази година, но все още в София най-големият дефицит е това, че общината не пое отговорността тя да направи разпределението по образователни институции, а вмени тази отговорност на директорите. Оттам нататък вече търсим дежурния виновен - дали е директорът, дали регионалното управление по образованието, дали общината или министерството. В много градове като Пловдив, Варна и Бургас  нещата си вървят много хармонично и без драми. Но безспорно, няма как да не похваля столичния кмет, че вече имат стратегия и започват строеж на четири нови училища, а следващата година със сигурност ще трябва да се продължи и с още четири, стига това да е във възможностите на бюджета. Но тук трябва да помогне и републиканският бюджет. - Искаме я може би пета година. Това е една традиция, която преди време съществуваше до 1990 година. В момента тази оценка я има и в Полша, и в Румъния. Тя участва в образуването на бала. Тъй като напоследък обичаме да даваме за пример Финландия - те премахнаха тази оценка преди две години. Сметнали са, че вече няма нужда от нея. Ако ние сега я въведем, след десетина години ще можем да направим като финландците. Но сега сме далече и по отношение на дисциплината, и на възпитанието на децата. Правилникът на училището на практика съществува, качен е на сайта му, но оттам нататък родителят нехае. Разбира се, не слагам под общ знаменател всички родители, има прекрасни семейства, които си партнират с училището. Но ето, да вземем скорошния пример за отнетите деца на българско семейство в Норвегия. Там беше малко преекспонирана темата, но в България правата на семейството пък някак изскачат на прекалено челен план. В един момент правата на родителите са толкова преекспонирани, че детето губи своите детски права. В момента родителят може да спекулира със своите права по отношение на детето и неговото възпитание. И детето е големият губещ в този процес. Затова и се получават тези оценки. Вгледайте се само в скалите от точки на изпитите, чрез които се напасват оценките. На матурата миналата година 53 точки са били 4,20, а сега са 5,60. Едни и същи точки водят до различни оценки. Това означава, че ако ги няма предпоставките за тези оценки, някой ученик просто е уцелил шестица от тотото. Трябва да помислим не само как да приравним оценките от матурата, а и за текущите и срочни оценки, които напоследък редовно пренебрегваме. Да не забравяме, че до четвърти клас нямаме никакви оценки, което поставя детето в една \"весела\" ситуация да държи изпит в края на четвърти клас. Макар от това нищо да не следва и то да не остава да повтаря, за самото дете остава стресът. Имаме да променяме още много неща - например в сферата на избора на учебници.", "date": "2018.06.17", "title": "Изпитът след четвърти клас трябва да отпадне"}
{"url": "http://standartnews.com/svyat/turtsiya_izgrazhda_bazata_na_antarktida_dogodina-372734.html", "text": "Турция смята да изгради собствена научна база на Антарктида следващата година. Това заяви президентът на страната Реджеп Ердоган на официалната си страница в „Туитър\". \"До 2019 г. ще създадем собствена научна база, благодарение на която Турция ще се присъедини към 30-те страни, които имат научни полярни станции на Антарктида\", се казва в съобщението. Турция е един от участниците в Договора за Антарктида, който е подписан през 1959 г. във Вашингтон и влиза в сила през 1961 г., след ратифициране от 12 държави. Според този документ на Антарктида се допуска единствено научна дейност. През 1982 г. влиза в сила и Конвенцията за защита на морските живи ресурси на Антарктика. Договорът е подписан от повече от 50 страни. На континента работят около 90 постоянни и сезонни полярни станции на повече от 20 страни.", "date": "2018.06.17", "title": "Турция изгражда базата на Антарктида догодина"}
{"url": "http://standartnews.com/svyat/gartsiya_i_makedoniya_podpisaha_za_imeto-372727.html", "text": "Гърция и Македония подписаха споразумението, което ако бъде ратифицирано, ще разреши продължаващия вече десетилетия спор за името, предава Ekathimerini. Министър-председателите на двете страни – Алексис Ципрас и Зоран Заев присъстваха на подписването на споразумението между външните министри Никос Коцияс и Никола Димитров. Церемонията се състоя в село Псарадес (Нивици) на брега на Преспанското езеро в присъствието на служители от ЕС и ООН.", "date": "2018.06.17", "title": "Гърция и Македония подписаха за името"}
{"url": "http://standartnews.com/svyat/bavariya_otsviri_merkel-372731.html", "text": "Германският вътрешен министър Хорст Зеехофер, председател на баварския Християнсоциален съюз (ХСС), оцени скептично перспективите си за по-нататъшна работа в кабинета на канцлерката Ангела Меркел. Това пише днес \"Велт ам зонтаг\", цитиран от ТАСС. \"Не мога повече да работя с тази жена\", заявил според изданието Зеехофер в четвъртък, когато министрите от ХСС имали съвещание с водача на провинциалната група на ХСС в Бундестага Александер Добринт. Зеехофер повтори тези думи най-малко два пъти, пише вестникът. Според Ройтерс Зеехофер все пак добавил пред вестника, че \"никой в ХСС няма интерес от свалянето на канцлерката... или от развалянето на коалицията\". ТАСС припомня конфликта между ХСС и неговия по-голям партньор - Християндемократическия съюз на Меркел, във връзка с борбата срещу нелегалната миграция. Меркел и християндемократите настояват за общоевропейско решение на проблема. ХСС и вътрешният министър обаче искат едностранни действия - според тях мигрантите без документи или с отказани вече молби за убежище в Германия трябва да бъдат връщани от германската граница. Разногласията между двете \"сестрински\" партии крият риск от правителствена криза, отбелязва ТАСС.", "date": "2018.06.17", "title": "Бавария отсвири Меркел"}
{"url": "http://standartnews.com/kultura/kristina_agilera_predstavi_noviya_si_album_v_metroto-372722.html", "text": "Кристина Агилера пя \"инкогнито\" в нюйоркското метро заедно с телевизионния водещ Джими Фалън, който й акомпанираше на банджо. Така тя отпразнува излизането на новия си албум, съобщи сп. \"Ролинг стоун\". За изпълнението в метрото Агилера избра костюм от 70-те години на миналия век - с голяма шапка и очила, а Фалън освен очила си беше сложил и брада. Двамата изпяха песента \"Think\" на Арета Франклин. Минаващите обаче бързо разпознаха поп звездата и започнаха да я снимат с телефоните си. След това двамата изпълнители свалиха костюмите си и продължиха с акустична версия на песните \"Fighter\" и \"Fall in Line\".", "date": "2018.06.17", "title": "Кристина Агилера представи новия си албум в метрото"}
{"url": "http://standartnews.com/svyat/valensiya_priema_migrantite_ot_akuarius-372735.html", "text": "Първият кораб на италианската брегова охрана, оглавяващ морския конвой, превозващ 629 спасени в морето нелегални мигранти, който включва и хуманитарния кораб \"Акуариус\", пристигна рано тази сутрин в испанското пристанище Валенсия, предаде Асошиейтед прес, цитирана от БТА. С това приключва едноседмичната одисея на \"Акуариус\" през Средиземно море. Веднага след като италианският кораб \"Датило\", на борда на който има 274 мигранти, спря на кея, на него се качи испански медицински персонал. Очаква се самият \"Акуариус\", който вози 106 мигранти, а след него и втори кораб на италианските ВМС - \"Орионе\" (с 249 мигранти), да пристигнат там след няколко часа. \"Акуариус\", който се използва от две международни хуманитарни организации, бе блокиран в морето край италианския остров Сицилия миналата събота, след като Рим му отказа разрешение да влиза в италиански пристанища. Това бе в резултат на политиката на новото италианско правителство да приема само мигранти, спасени в морето от италиански военни кораби. Испания прие вчера предложението на френското правителство да приеме онези мигранти, които искат да отидат във Франция, след като бъдат уредени документите за пристигането им. След пристигащите с днешния конвой мигранти в Испания има над 100 непълнолетни без придружител, 11 малки деца, включително бебета, и поне 7 бременни жени.", "date": "2018.06.17", "title": "Валенсия приема мигрантите от \"Акуариус\""}
{"url": "http://standartnews.com/svyat/tsipras_otselya_dnes_podpisvat_dogovora_za_severna_makedoniya-372725.html", "text": "Гръцкото правителство оцеля при вота на недоверие. Гласуването се осъществи вчера, като така главата на премиера Алексис Ципрас не успя да падне. Така историческото подписване за името на Македония, което трябва да стане днес, получи зелена светлина. Пред споразумението пътят е отворен. Опозицията предприе атака срещу министър-председателя, защото е направил твърде много отстъпки по казуса. Протест бе организиран пред сградата на парламента. Хиляди гърци изразиха недоволството си, искайки оставката на Ципрас. Протести се организират днес и в Македония.", "date": "2018.06.17", "title": "Ципрас оцеля, днес подписват договора за \"Северна Македония\""}
{"url": "http://standartnews.com/mneniya/kakvo_da_chakame_sled_sreshtata_v_singapur-372741.html", "text": "Сингапур е туристическа дестинация за богати и скучаещи, както и за пенсионери, на които не са им необходими много трайни спомени. Разбира се, това е шега. Сингапур вложи традиционно големи усилия за спокойствието и комфорта на може би най-атрактивните хора, които не си изкарват хляба с шоу бизнес - Доналд Тръмп и Ким Чен Ун. На 12 юни 2018 година, преди още да е завършила срещата на Г-7 и няколко дни преди светът да стане футболен мондиал, в Сингапур се срещнаха два свята, две системи, две генерации. В крайна сметка, сега като обмислям всичките подходящи определения, срещнаха се двама души, които много си приличат. Трогателно беше как се опознаваха, как се наблюдаваха и със сигурност се вълнуваха. И това е човешко. Буквално за половин час те свършиха работа колкото не успяха да свършат президенти, генерали и какви ли не герои, подлагали и буквално губили животите си за разведряването в продължение на цели 65 години. Тук се предполага, че аз трябва да съм много щастлива, защото професионално съм мечтала, че мога да бъда част от усилията за обединение на Корея, като пиша за нея. Всъщност какво се случи. Сега, след като е минала еуфорията, спрели са светлините на камерите, които от святкането и чаткането на безброй кадри, пречеха да проследим логиката на разговора между Доналд и Ким. Дали е имало разговор, по-късно учените ще го аргументират. Не мога да отмина заключителния коментар на Кристина Аманпур по Си Ен Ен веднага след срещата. Казвам го, за да не излезе, че имам претенции за оригиналност. Та тя каза „Вярвай, но проверявай!\", каза го Роналд Рейгън по сходен исторически повод. После и други го повтаряха, но вече в изроден смисъл. По нашенски се употребява като „карай да върви\". В случая журналистката Аманпур го каза сериозно и загрижено. Точно така и аз, след като преспах и си върнах лентата назад, старателно подредих нещата „за\" и „против\" радостта от историческата среща и нещо познато се промъкна като смок в пролетната влага. Вече споменах, че една работа, занемарявана 65-години, могла да се свърши само за половин час и както друга журналистка,  която коментира заедно с Аманпур, изчисли, че става дума само за „три месеца и три дни подготовка\"/нетипично бързо/ на срещата, ме накара да проверя знанията си из моите стари записки. Не че не се доверявам, много съм доверчива, но уважавам  Аманпур. Това е годината, когато беше убит Пак Джон Хи. Една легенда, основателят на икономическото могъщество на Южна Корея и баща на Пак Гъ Хе, също президент на републиката, понастоящем в затвора. Но сега ви предлагам едни изводи, които съм си правила, четейки защо Пак Джон Хи бе разстрелян от един от най-близките му, генерал Ким. Първо, някой прозря, че с управлението си на държава, която девета година има постоянен ръст на БВП от 7-8 на сто, Пак Джон Хи се превръща в опасен диктатор и този някой реши да възстанови демокрацията – с куршум. Второ, същият горещо искаше да предпази корейския народ от понататъшно проливане на кръв. Трето,споменатият вече някой реши да предотврати севернокорейката агресия. А северът тогава не произвеждаше стратегическо оръжие и Четвърто, познатият ни вече от трите аргумента „някой\" обяснява,че това действие напълно ще възстанови близките взаимоотношения с най-добрия приятел на Южна Корея - САЩ. По това време, заради суперлативите към Южна Корея, че е безспорен азиатски тигър, Пак се бе еманципирал леко и бе забравил, че го смятат за протеже. Този мотив е важен, защото чрез елиминирането на диктатора Пак щяха да се заздравят националните интереси. Как? Чрез по-близко сътрудничество в областта на отбраната, дипломацията и икономиката. Тогава японците много ревнуваха, защото ги беше срам да поставят въпроса за ревизия на Член 1. от Конституцията, според който Япония не произвежда, не притежава и не държи на територията си военен арсенал. И пети мотив за убийството, но не по важност, съм записала, да възстанови честта на Корея сред международната общност, като заличи лошата й слава на диктаторска държава. И това се случи на един от най-важните хора на Корея, който вярваше, че разделената държава може да се обедини и Каза ми го лично в интервю един от неговите секретари, който работеше в малък приземен кабинет, в дъното на коридора в университета Ханянг. За тези записки се сетих, когато се замислих какво иска да каже Кристиана Анампур с това вярвай, но проверявай. Най-вероятно, докато видят бял свят детайлите от документа, подписан от Доналд и Ким, си е спомнила за живото предаване, което тя осъществи от Йонбьон в ядрената електроцентрала когато взривиха охладителите й в черни облаци от пепел и дим. Самата Аманпур беше обезопасена, с каска, а след време севернокорейците построиха нова, съвременна централа с помощта на иранските специалисти, защото там пък влязоха инспектори и започнаха да ги следят изкъсо. Какъв е изводът – преди да обсипем 12 юни със суперлативи трябва да проверим дали субективните позитиви не са повече от обективните необходимости в този изчерпателен документ от хотела \"Капела\" в Сингапур. Със сигурност Сингапур ще си умножи близо 20-те милиона долара, похарчени за подготовка, прехрана със смесени азиатско-европейски/защо трябваше да са европейски/ вкусове и сигурност. Сингапур отдавна е утвърдена дестинация за политически туризъм. Там се случи и срещата Пекин Тайпе, не по-малко важна и историческа за времето си. Но това е съвсем друга тема. Главното е, че отново е замесен Китай, тактично, но и драматично.", "date": "2018.06.17", "title": "Какво да чакаме след срещата в Сингапур"}
{"url": "http://standartnews.com/mneniya/shte_izpusnat_li_balkanite_evropeyskiya_vlak-372754.html", "text": "Ех, Македонийо, Македонийо, пак ли ке се тепаме за тебе? Перафразата на стария виц може да се окаже съвсем близо до действителността, ако се имат предвид събитията от неделния ден. Вчера Атина и Скопие подписаха историческото споразумение, което слага край на десетилетния спор за името на бившата югорепублика. Радостни бяха присъстващите държавници в малкото гръцко селце Псарадес на Преспанското езеро. Македонският премиер даже подари червената си вратовръзка на гръцкия си колега Алексис Ципрас, който по принцип не ползва такъв аксесоар. Ръкопляскаха и пратениците на Брюксел. Идилията от Преспанското езеро обаче беше помрачена от бурните протести и в двете страни. Хиляди скочиха срещу постигнатата договорка, която трябва да улесни пътя на Македония към ЕС и НАТО. Толкова люто се бяха ядосали противниците на договора, че Това не е и толкова изненадващо, като се има предвид страстта на южните ни съседи към протести и митинги. Факт е обаче, че 70% от гърците не искат и да чуят името Северна Македония, както вече ще се наричат комшиите. За мнозина елини този договор е \"национално предателство\". Опозиционната \"Нова демокрация\" мигом се възползва от повода, за да внесе вот на недоверие към правителството на Алексис Ципрас, който обаче не успя. Положението при македонците далеч не е по-добро. Там основният глас срещу договора надига президентът Георге Иванов. И това не е всичко. Съдбата на подписания вчера с фанфари договор съвсем не е сигурна. Той тепърва трябва да премине през парламентите на двете страни, а в Македония решиха даже да направят и всенародно допитване. Така че е рано да се радваме, че балканският влак лека-полека започва да влиза в европейския коловоз. А като изчистим емоциите, той наистина изглежда разумен и прагматичен. Защото води към обединена Европа. А всички големци в региона вече декларираха, че и просперитет на Балканите. Регионът, за който само допреди години най-често използваната метафора беше \"буре с барут\". Въпросът е ще проявят ли достатъчно разум македонци и гърци, за да продължат напред, или отново ще се впуснат в дългогодишна война на имена. Гръцките националисти се притесняват, че одобреното име Северна Македония може да стане повод за териториални претенции. С оглед на процъфтяващия в цяла Европа популизъм и национализъм, техният глас може да се извиси още по-високо. Току виж получили подкрепа я от Орбан, я от Льо Пен, я от някой друг. Колкото и да са силни националистическите настроения обаче, наистина ли някой в XXI век вярва, че една страна ще тръгне да цепи парче земя от комшиите си? Вярно, Русия си взе Крим, но там става въпрос за много по-голяма и стратегическа игра, в която се мерят великите сили. Те са забъркани и на нашия полуостров, но в случая на ход са Скопие и Атина. Пропиленият четвърт век в надцакване с имена, строене на бутафорни паметници, кръщаване на летища с имената на антични герои, си остава пропилян. Защо обаче трябва да се губи още време, когато то може да бъде използвано, за да се върви по пътя на сближаването и интеграцията. И току-виж един ден успеем да изчистим името на Балканите. Историята е пълна с примери на далеч по-непримирими врагове, които са успели да заровят томахавките. Защо и на полуострова да не успеем да го направим.", "date": "2018.06.17", "title": "Ще изпуснат ли Балканите европейския влак"}
{"url": "http://standartnews.com/balgariya/burya_i_gradushka_opustoshiha_burgas_deputat_pomaga_na_postradali_obnovena-372740.html", "text": "Страшна буря, придружена с градушка, удари Бургас, информира Флагман. Малко след 14:00 ч. над града се свечери, вятърът се засили и буквално за няколко минути настъпи апокалипсис. Заваля пороен дъжд с градушка, с големина на грахови зърна. Бурята продължи около половин час. Толкова беше достатъчно, за да превърне улиците в реки и да парализира движението в града. Ураганният вятър и поройният дъжд, които се изляха над Бургас преди броени минути, станаха причина и за пътен инцидент. При входа на Бургас, близо до бензиностанция \"Лукойл\" огромно дърво се е сринало на платното и е затиснало сиво Рено. Автомобилът се е придвижвал от Созопол за Бургас, инцидентът е при бензиностанция \"Лукойл\" на входа на града, поясни Флагман.бг. Задръстването в тази посока е огромно. Пострадалата жена е откарана с линейка на Бърза помощ в УМБАЛ-Бургас. Оттам съобщиха, че има нараняване по долните крайници. В автомобила е пътувало семейство - мъжът, който бил зад волана, съпругата му, както и тригодишното им дете. Свидетел на инцидента е станал депутат от ГЕРБ, който се притекъл на помощ. На място екип на Флагман.бг разпозна народният представител от ГЕРБ и бивш зам. областен управител на Стара Загора Маноил Манев. Той е човекът, който единствен е спрял в страшния ураган, е помогнал на пострадалото семейство. \"Дървото падна пред очите ми. Бурята беше толкова силна, че беше невъзможно да им помогна в първите секунди. Видях, че наранявания имат жената и мъжът, детенцето е напълно невредимо. Стори ми се, че раните им бяха порезни\", каза Маноил Манев, известен и като шампион по бойни изкуства - Сан Да, припомня Флагман.бг. Манев е звъннал на тел. 112, откъдето на място изпратили линейка и полицейски екипи. Гражданска защита се зае с отрязването на дървото и освобождаването на автомобила.", "date": "2018.06.17", "title": "Буря и градушка опустошиха Бургас, депутат помага на пострадали /ОБНОВЕНА/"}
{"url": "http://standartnews.com/balgariya/borisov_pozdravi_zaev_i_tsipras_za_dogovora-372730.html", "text": "Премиерът Бойко Борисов поздрави колегите си Алексис Ципрас (Гърция) и Зоран Заев (Македония) за договора за името на Македония, който бе подписан днес. Той го определя като \"храбра и важна крачка\". \"Поздравявам премиерите Алексис Ципрас и Зоран Заев, както и техните външни министри, за важната и храбра крачка, която заедно направиха днес. Договорът за спора за името отваря пътя на Република Македония към ЕС и НАТО. България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив - ще ни помогне да живеем заедно по-добре\", гласи съобщението.", "date": "2018.06.17", "title": "Борисов поздрави Заев и Ципрас за договора"}
{"url": "http://standartnews.com/balgariya/izpitat_sled_chetvarti_klas_tryabva_da_otpadne-372752.html", "text": "- Държавата е по-скоро длъжник на тези деца. През годините поредните политики са били забравяни или отлагани, а в момента са само нагнетени до такъв тип действия. Майките са абсолютно прави да отстояват правата си и по този начин. По отношение на тези деца и българското образование е длъжник в много голяма степен - средата за тях не навсякъде е достъпна, допълнителните средства за учители, които работят с тези ученици, вече ги има, но все още не са достатъчни. Липсва и достатъчен брой преподаватели, които наистина да занимават тези деца и на практика да успяват да ги социализират. В този ред на мисли, имаме много неща, които да направим като държава, и може би това би катализирало политики, които в момента ги няма. А виждаме, че ги имат немалко страни, които биха могли да се похвалят, че са социални държави. - По отношение на децата със специални образователни потребности България малко закъсняло предприе една мярка, която я имаше и в Европа - закри така наречените помощни училища, превърна ги в някакви центрове. Това беше българската иновация. Но като контрапункт в много чужди държави смениха тази политика, отрекоха я и всъщност върнаха помощните си училища, като паралелно с това запазиха и центровете за личностна подкрепа към децата. У нас сме оставили само въпросните центрове - времето ще покаже дали това би могло да бъде добра идея. Вероятно оставянето на помощни училища би било добър вариант, за да се насочат към тях децата по-скоро със средни и тежки увреждания. А за децата с леки проблеми е нормално да бъдат в класовете на общообразователните училища, но да имат един достатъчно висок единен разходен стандарт - така наречената \"издръжка на ученик\", с което да намалят броя на другите съученици. Например в Англия, ако в един клас има дете със СОП /специални образователни потребности - б.а./, това е достатъчно да намали класа наполовина и учениците да станат от 26 на 13. Но пък да може това дете да бъде наистина социализирано и приобщено. - Нашата позиция е, че националното външно оценяване след четвърти клас в този си вид е безсмислено. То претоварва системата, но от него нищо не следва. Трябва или да се преосмисли, или да се отмени, или най-малкото да седнем и да говорим сериозно по този въпрос с министерството като социални партньори. След седми клас нещата стоят малко по-различно. Това е един далеч по-сериозен изпит, който съществува в немалко държави и е нормално да го има. Но тук виждаме и нещо, което не е дотам добро - изпитите са фокусирани към два предмета, а всички останали са в неравностойна ситуация. Губи се авторитетът на много предмети, губи се общото образование. Фокусът се насочва към два предмета, които биха дали според родителите шанс уж за по-добро училище. Но всъщност ние нямаме рейтингова система в средното образование, така че по-добрите училища са тези, които са нарочени да бъдат по-добри. А всъщност държавата е крайно време да се погрижи да няма такава война на големи и малки училища. Трябва да се построят нови образователни институции - училища, детски градини и изцяло да се постигне това, което е заложено в закона за училищното образование - до 2027 година да се мине на една смяна. Разбира се, ще има общини, които няма как да направят това, но трябва да имат стратегия как да бъде постигнато. За да може всяко училище да има една минимална норма на предлагане на качество и да няма такова голямо разделение в желанието на родителите за първи клас. По този начин можем да обсъдим и приема в първи клас - той се оптимизира тази година, но все още в София най-големият дефицит е това, че общината не пое отговорността тя да направи разпределението по образователни институции, а вмени тази отговорност на директорите. Оттам нататък вече търсим дежурния виновен - дали е директорът, дали регионалното управление по образованието, дали общината или министерството. В много градове като Пловдив, Варна и Бургас  нещата си вървят много хармонично и без драми. Но безспорно, няма как да не похваля столичния кмет, че вече имат стратегия и започват строеж на четири нови училища, а следващата година със сигурност ще трябва да се продължи и с още четири, стига това да е във възможностите на бюджета. Но тук трябва да помогне и републиканският бюджет. - Искаме я може би пета година. Това е една традиция, която преди време съществуваше до 1990 година. В момента тази оценка я има и в Полша, и в Румъния. Тя участва в образуването на бала. Тъй като напоследък обичаме да даваме за пример Финландия - те премахнаха тази оценка преди две години. Сметнали са, че вече няма нужда от нея. Ако ние сега я въведем, след десетина години ще можем да направим като финландците. Но сега сме далече и по отношение на дисциплината, и на възпитанието на децата. Правилникът на училището на практика съществува, качен е на сайта му, но оттам нататък родителят нехае. Разбира се, не слагам под общ знаменател всички родители, има прекрасни семейства, които си партнират с училището. Но ето, да вземем скорошния пример за отнетите деца на българско семейство в Норвегия. Там беше малко преекспонирана темата, но в България правата на семейството пък някак изскачат на прекалено челен план. В един момент правата на родителите са толкова преекспонирани, че детето губи своите детски права. В момента родителят може да спекулира със своите права по отношение на детето и неговото възпитание. И детето е големият губещ в този процес. Затова и се получават тези оценки. Вгледайте се само в скалите от точки на изпитите, чрез които се напасват оценките. На матурата миналата година 53 точки са били 4,20, а сега са 5,60. Едни и същи точки водят до различни оценки. Това означава, че ако ги няма предпоставките за тези оценки, някой ученик просто е уцелил шестица от тотото. Трябва да помислим не само как да приравним оценките от матурата, а и за текущите и срочни оценки, които напоследък редовно пренебрегваме. Да не забравяме, че до четвърти клас нямаме никакви оценки, което поставя детето в една \"весела\" ситуация да държи изпит в края на четвърти клас. Макар от това нищо да не следва и то да не остава да повтаря, за самото дете остава стресът. Имаме да променяме още много неща - например в сферата на избора на учебници.", "date": "2018.06.17", "title": "Изпитът след четвърти клас трябва да отпадне"}
{"url": "http://standartnews.com/balgariya/knsb_hvali_sotsialniya_ministar-372732.html", "text": "Бисер Петков е един от най-добре подготвените министри в кабинета и не е политически ангажиран. Това заяви Пламен Димитров от КНСБ пред БНТ. По думите му реформите в сферата не се правят на площада. „Втора година се подготвя закон, който урежда фазата на изплащане на втория стълб на частните пенсионни фондове. Изключително тежък въпрос, по който се работи активно от години и мога да кажа, че Бисер Петков е един от малкото специалисти в тази област\", посочи лидерът на КНСБ. Според събеседника му в студиото лидерът на КТ „Подкрепа\" Димитър Манолов има около 80 хиляди души с увреждания, които се нуждаят от чужда помощ. „Когато започваш да уреждаш проблема на парче, ще сбъркаш. Има около 80 хиляди души с увреждания, които се нуждаят от чужда помощ. Тук се предлага решение на 10 хиляди от тях\", смята специалистът по повод готвените промени и Закона за личната помощ. И според двамата законопроектът за личната грижа, предложен от майките на децата с увреждания, не може да реши проблема напълно.", "date": "2018.06.17", "title": "КНСБ хвали социалния министър"}
{"url": "http://standartnews.com/balgariya/patatnik_i_chiy_kyuftentsa_na_etnopanair_v_kardzhali-372736.html", "text": "Eтно панаир на кулинарното изкуство в Кърджали събра много участници и гости. Празникът бе част от тазгодишното 11-то издание на инициативата „Мултикултурният град\", организиран от  Арт движение \"Кръг\" и община Кърджали. Още от рано сутринта в Градската градина бяха подредени четири  красиви шатри - българска, турска, еврейска и арменска, обединени под мотото \"Вкусна кухня, вкусен свят\", представящи по интересен начин домашно приготвени специалитети  - български пърленки, арменските сладки, еврейските соленки, бурекитас, турските чий кюфтенца, баклава, халва, локум както и техните истории. Присъстващите имаха възможност да дегустират родопски пататници, тракийски баници, питки, сармички и още много вкусотии. Разнообразието бе изключително голямо и пред шатрите имаше много хора – деца и възрастни. Гостите на етно панаира внимателно се спираха и разглеждаха таблата с архивни снимки, преставящи живота и традициите на различните етноси, живеещи някога и днес в Града край Арда. И като на празник музиката и танците доминираха над всичко. На сцената се редуваха състави, представящи музикалното богатство и разнообразие на българи, турци и сафарадските евреи, дошли на  Балканския полуостров от Испания в края на 15 век. „Благодаря на всички, че сме заедно тук, за да сложим началото на един нов и оригинален празник на етно кухнята в нашия град - на голямата и весела домашна приказка за чудесата на вкусния свят, създаван от нашите баби, дядовци, майки и бащи, и който ние ще продължим да създаваме заедно\", каза в приветствието си към  участниците и гостите зам. - кметът на Кърджали Веселина Тихомирова. Тя подчерта, че „в разнообразието от религиозни празници и в съответстващото им кулинарно многообразие се крие огромен потенциал за развитие на нови културни и туристически атракции, обърнати едновременно към миналото и към бъдещето на Кърджали\". „Възхитена съм от подготовката на всички щандове, нашата арменската кухня се отличава, защото има други подправки. Белите сладки, които предлагаме, са нещо като наша визитка по цял свят, те се правят за много специални случаи - за годежи, за сватби\",  разказа за „Стандарт\" Тюрфина Органян. в Кърджали през 40 –те години на миналия век и старите  кърджалийци си спомнят неговото кафене. Тюрфина пожела в следващите издания на етно панаира „ шатрите на приятелството\" да се   увеличат, защото  в Кърджали живеят представители и на други етноси - руснаци, гърци, албанци, даже и корейци. „Прекрасен празник, особено ме  впечатлиха снимките от стария Кърджали, познах мои близки приятели арменци, това ме върна години назад\", сподели Мина Сандева.Тя и съпругът й подчертаха, че са харесали много и музикалната програма. Пред таблата с черно –белите снимки бе застанал и Тахир Адемов. Мъжът, който в момента живее в Турция, разказа, че е роден в Кърджали, но преди 30-на години заминава за южната съседка. Той оживено показваше на своя приятел района около някогашните градски хали, където през 50-те година на 20 век е живяла еврейската общност в Кърджали, спомни си още, че наблизо била и фурната на дядо му, където се редели за топъл хляб българи, турци, цигани, арменци. \"Живеехме всички като братя, аз имам много приятели сред арменците и българите\", обясняваше бай Тахир. „С удоволствие дойдохме от София и се гордеем, че присъстваме на този етно празник в 2018-та година, в която България отбелязва 75 години от спасяването на българските евреи. В сърцето на всеки евреин е скрита огромна благодарност за това, което е направила България\", заяви Юлияна Фархи, координатор на проекта „Сефарадско наследство\". Енергичната дама сподели, че повече от 20 години изследва традициите на еврейската общност в България. На етно панаира в Кърджали групата евреи представиха ръчно изработени ритуални предмети и носии, както и три вида ястия от традиционната еврейската кухня. Кърджалийци опитаха от обредния хляб хала, който евреите хапват на Шабат – най-големия седмичен празник, отбелязван в събота, също малки кифлички с плънка, както и мастика, която старите евреи отнасят към ритуалните питиета. „Прекрасен празник,  това е едно страхотно решение за обединяване на всички етноси\", каза Юлияна Фархи, която в дългогодишната си изследователска дейност  установила общото присъствие на виното и хляба в различните религии и при веселите ритуали, и при тъжните. Празникът в Кърджали под мотото \"Вкусна кухня, вкусен свят\" На сцената се представиха певческият фолклорен състав при читалище \"Родопски фар 1938\", също дамски хор „Букет\" и група инструменталисти за турски фолклор. Присъстващите изпратиха с много аплодисменти прекрасните изпълнения на групата за еврейски песни от София \"Дулсе канто\"както и  вдъхновителката на   музикалната формация -голямата българска изпълнителка Лика Ешкенази. Тазгодишното 11–то издание на „Мултикултурният град\" завърши с панаира на кулинарните традиции в Кърджали. „Предварително проучихме практики от различни градове и страни, в които се провеждат, както често ги наричат, тези „фантастични стрийт кулинарни фестивали\".Успехът на първия етно панаир показва, че сме на прав път. През следващата година ще   разширим програмата с нови  идеи\", сподели Радост Николаева, директор на Арт движение Кръг, което заедно с община Кърджали и в партньорство  с Организацията на евреите в България „Шалом\" и Съветът на еврейските жени в България, направиха един пъстър, сладък и красив празник на приятелството. Беше показан и един специфичен паметник на Арт движение Кръг,  специално  изработени огромна лъжица и до нея огромна вилица, които забавляваха и деца, и възрастни. Но най-ценното беше разширяване културата на гледане, разбиране и на съучастие на различните  етнически  общности, които живеят в Града  край Арда.", "date": "2018.06.17", "title": "Пататник и чий кюфтенца на етнопанаир в Кърджали"}
{"url": "http://standartnews.com/balgariya/sedmichen_horoskop_16_do_22_yuni-372693.html", "text": "Овен Свобода на избора Актуалните планетни връзки, които дирижират характера на седмицата, ви предоставят нещото, което вие дълбоко цените - свобода на избора. Покрай него периодът крие предизвикателства и опасности. Трябва да знаете накъде вървите, към какво се стремите и защо го искате. Необходимо е да сте сигурни в себе си и да помните, че, поддавайки се на изкушенията, не трябва да поставите на карта работата си, връзката си, любовта си. Венера и Нептун носят интересни предложения и възможности за раздвижване на ежедневието. За да ги оцените правилно, трябва да пуснете в ход своите принципи. Първо обмисляйте, после отказвайте. В случая важно е как отсъждате, а не какво ще направите. 20 – 22 юни са изключителни дни точно поради горните пояснения и заради шанса, който ви предлагат за излизане от рутината. През последните дни на периода ще се потвърди правилността на решенията ви и това ще постави на нова основа работни или лични партньорства. Телец Блазни ви романтиката Вие сте настроени романтично - аспектът Венера/Нептун ви променя и най-вече облагородява поведението ви във връзката. А и пред обществото и в професионалното пространство се изявявате по нестандартен начин. Предлагам ви да работите усилено върху себе си през последните дни от периода. Сигурно има какво да промените в облеклото, във външния си вид или в поведенческите маниери, за да съотвества вашето излъчване на присъствието, което искате да внушите. Нуждаете се от силата на обстоятелствата и разчитате те да са на ваша страна, когато изпълнявате важните точки от програмата и се готвите за начинания. Както разбрахте от анонса, заради специалното поведение на Марс атмосфера на дните е неподходяща за заядливи вметвания и критика. Близнаци Не обезумявайте от работа Някои от вас са разчитали на планове, направени през май, които трябва да се коригират поради новите обстоятелства. На други сред вас ще се наложи към 22 юни да задействат усилията си в коренно различна посока, след като преодолеят страха пред неизвестното. И пред всичко това ще трябва да поставите знак за внимание: денят ви е пълен с ангажименти и работа. Остава ви твърде оскъдно лично време. Нямаше да го споменавам, ако този факт не рефлектираше негативно върху настроението ви. Не особено удовлетворяващи ще са резултатите от усилията по конкретен инвестиционен проект. Разумно е да го оставите да отлежи в папките, докато разсъждавате и търсите допълнителна информация, а може би, още подкрепа. Към 18 юни ще се наложи отново да се преговаря или разговоря по него. Много по-леко и лесно ще се справяте с новопоявилите се задачи и ангажименти, ако говорите на един език със заобикалящите. Всяка конфронтация е опасна. Рак Определете визия за бъдещето Събирате преживявяния, живеете активно, оценявате положително дейността, а и работата си. Остава да убедите заобикалящите да се вслушват по-често във вашите заключения, мнения и съвети. Както сами разбирате, седмицата може да се превърне във важен период от това лято. Вашата задача е да решите кое е по-важно: упехът днес или визията за бъдещето. Моята препоръка е да помислите как да си организирате активен отдих, по времето на който да се посветите на занимания, помагащи ви да акумулирате познания. Така си гарантирате увереност - нуждаете се от нея, за да приложите познанията си. Все още планетата Юпитер подкрепя знака ви, докато се противопоставя на Сатурн и Нептун: ще усетите как желанието ви за обществен и материален просперитет нараства и че трябва да разполагате с умения и знания да го управлявате. Лъв Трябва да имате очи и на гърба си Реалността се държи предизвикателно. Не е лесно да се ориентирате в многотията от информации, а и вашите идеи все повече се разширяват и развиват. Така е, когато планетите не ви възпрепятстват, но и не ви позволяват да разчитате на конкретни дела, думи, обещания. Трябва да работите, да действате, защото вярвате. Нека отсъствието на конкретика при планетните влияния и това, че не ви атакуват пряко, не ви служи за оправдание за оглушките, които сте склонни да си правите. Като решите да действате, действайте. 20-22 юни са точно такива активни дни. Мисля си, че ще е далеч по-конструктивно, ако, вместо да се оглеждате за спасителна сламка, овреме да се вслушате във вътрешния си глас. За това спокойно набелязвайте начинания и поемайте ангажименти. Поради присъствие на планети в \"огнените\" знаци, трябва да имате очи и на гърба си. Дева Проверявайте всяка информация Харесвате се, поощряват ви, хвалят ви. Ще дойде момент да се замислите за причините, но сега летите над проблемите на делника и живеете в свой свят. Последните три дати от седмичния период позволяват желанията ви да се сбъдват. Понякога околните са учудени от предпочитанията ви, но това не ви притеснява. Към 20 юни делата на работната площадка изглеждат подредени. И ще е така, докато се съобразявате с аспекта Меркурий/Нептун и не допускате лекомислени решения или спекулативни действия в поведението си. Продължите ли след този ден да се носите по повърхността, много е възможно да направите стъпки в неправилна посока, да подкрепите неправилна кауза или нелоялни колеги. Новите  изисквания към вас са: да се вглеждате в заданията, да четете прилежно указанията и да проверявате надлежно всяка информация. Везни Образовайте се Време е да се присетите, че много неща в делника и от ежедневната ви програма подлежат на контрол. Първо вие трябда да се отчетете пред съвестта си и след това да очаквате да ви се размине малката хитринка. Ако се вгледате обстойно в обрисуваната картина на седемдневието във въведението, ще усетите предстоящото  обръщане към ретрограден ход на планетата Марс. Предложението ми към вас гласи да държите под контрол емоциите си, а също така фантазиите си. Със сигурност има какво да си пожелаете по отношение на работната среда, но преди всичко забележките ви се плъзгат по повърхността и не впечатляват кой знае колко останалите. Това ме навежда на мисълта да ви предложа да се съсредоточите върху нещата, които правите сами и самостоятелно: образовайте се, преквалифицирайте се. Скорпион Не се правете на герои Присъствието на Марс в неблагоприятна позиция към знака ви и неговото предстоящо на 22 юни ретроградно придвижване подсказва, че няма как да се разминете без пререкания и конфронтации. От друга страна, предписанията на периода изключват агресия в поведението. Някак си предупреждението ми за пълно въздържане от наставническия тон в общуването  става повече от актуално. Каквото и да правите през предстоящия седемдневен период, каквито и задачи да предстоят и дори програмата ви да е преизпълнена с намерения, постарайте се да действате внимателно и предпазливо. Точно сега не трябва да се правите на герои. Повече ще постигнете с предложение за романтична среща на 20 юни. Позволете си два спокойни дни, като подредите програмата си, така че на 20 и 21 юни да имате повече време само за себе си и за предпочитани занимания. Стрелец Изплуват лица от миналото Пригответе се да оценявате и да разглеждате в нова светлина стари въпроси. Предишние намерения, идеите и подходът са не само неефективни, но и ви карат да се чувствате аутсайдери. Не казвам, че това е проблем, а че е тема за размисъл. Вие все така силно се вълнувате за сигурността на съществуването си и търсите доказателства в случващото се днес, че вървите по вярната следа в намирането на нови източници на доходи. Именно в този момент, между 19 юни и 22 юни, събития и процеси от миналото връщат актуалността си. Тях разрешете без изчакване. Определено въпросите, които визирам, са тясно преплетени с лични взаимоотношения. Вие искате да откриете кои са вашите приятели, на кого можете да разчитате и да бъдете сигурни, че няма да ви предаде. Козирог Мислите за сватба Сега за вас светът е приятно място. Така се чувствате и се зареждате с оптимизъм по отношение на бъдещето. Чудесното настроение, в което ще ви свари краят на седемдневния период, отприщващ желания, идеи, намерения и нито едно от тях не се подчинява на обичайните правила и цели. Вие искате да преобразите живота си, да внесете цветен, странен и нов елемент в него, който също така да е привлекателен за околните. Констатирам, че работохоликът Козирог се е потопил в дълбоките води на спомените и се е превърнал в мъркащо котанче, очакващо да го погалят. Неусетно ще вървите към задълбочаване на чувства и отношения. Възможно е някои да пристъптят към брачния олтар или да се врекат във вярност на една идея. Не мога да отрека, че моментът е напълно подходящ. Вие можете да си го позволите, тъй като имате отговорно отношение към света и към заобикалящите ви. Водолей Лъскате стари приятелства Най-хубавото за вас през предстоящите седем дни е потенциалът им за подсигуряване на спокойно ежедневние и на плавен преход между отдих и работа. Не изпитвате никакви затруднения при справянето с делничните въпроси и задачи, но същевременно сте се приготвили да се възползвате от хармоничното съчетание между Слънцето и Нептун/Слънце след 20 юни. Преобразявате с творчески замах битието си, забравяте за екзистенциалните нужди и в края на периода се обръщате към казуси и замисли от миналото, които все още не са намерили съответстващо им решение. Надали те отново ще ви затруднят. Аспектите на седмицата подпомагат творческите процеси при вас. Мнозина ще вдъхнат живот на стари, поизхабени от времето отношения или ще преоткрият приятелства, позанемарени през годините. Дайте тон на предложенията за срещи и разговори през дните 20-22юни. Риби Не се заблуждавайте Вие не се интересувате от света на другите. Затворени сте в преживяванията си. Този процес ще ви отведе до конкретни прозрения, но това не ви дава основание да губите връзка с действителността. Още повече, че онова, което ще се случи в периода 19-22, изисква адекватност. Моля, не се предоверявайте на интуиция и усещания - ще ви вкарат в самозаблуждение и ще решите да действате лекомислено. Бих си позволила да ви поощря на първо място да поставяте сигурността на вашия дом и фамилно-партньорските отношения. При положение, че в момента мнозинството транзитиращи планети са в „огнени знаци\", става дума за предпазливост.  Направете си застраховка, огледайте финансите си. Последните дни от седмицата са подходящи за консултациия със специалист.", "date": "2018.06.17", "title": "СЕДМИЧЕН ХОРОСКОП /16 до 22 юни/"}
{"url": "http://standartnews.com/balgariya/prebiha_do_smart_19godishno_momiche-372726.html", "text": "19-годишно момиче от Айтос е починало след побой, съобщиха от пресцентъра на ОДМВР - Бургас. Вчера около 20.25 часа в Районно управление - Айтос е получено съобщение за открито в безсъзнание младо момиче в жилище, разположено на айтоската улица \"Хаджи Димитър\" с множество рани в областта на главата и тялото. Установено е, че това е 19-годишната И.Т. от Айтос, която е откарана и настанена за лечение в отделение \"Реанимация\" на УМБАЛ – Бургас с диагноза \"тежка черепно-мозъчна травма\". Около 2.40 часа тази сутрин вследствие на нараняванията си И.Т. починала. Задържан е криминално проявения Т.Е., 27-годишен от София, с когото И.Т. живеела на семейни начала и от когото има дете на две години и осем месеца. Извършени са множество процесуално-следствени действия (оглед на местопроизшествие, разпит на свидетели, изземване на образци, натривки и др.). По случая е образувано досъдебно производство, като е уведомена Бургаска окръжна прокуратура.", "date": "2018.06.17", "title": "Пребиха до смърт 19-годишно момиче"}
{"url": "http://standartnews.com/balgariya/dazhdovete_povishiha_nivata_na_rekite_vizhte_koi-372742.html", "text": "Повишили са се водните нива на реките Искър, Вит, Янтра, Въча, Тополница, Марица, Беленска, Тунджа и Харманлийска. Това показва анализът на хидрологичната обстановка през изминалото денонощие на база измерени водни стоежи и изчислени по временни ключови криви водни количества от оперативни конвенционални и автоматични хидрометрични станции на НИМХ. През последното денонощие водните нива на реките в по-голяма част от Дунавския басейн са се повишили, вследствие на валежи и оттичане. По-значителни изменения са отчетени по основната река Искър (при гр. Нови Искър - -59/+78 см, при с. Ребърково - -33/+43 см, при с. Ореховица - -9/+33см) и в долните течения на река Вит (при с. Биволаре - -27/+33 см) и река Янтра (при с. Каранци - -8/+40 см). В останалата част от басейна водните нива са с изменение в граници от -18 см до +18 см. Водните количества в средното и долно течение на р. Искър са около праговете за високи води, а в останалата част от басейна около и над праговете за средни води. Без съществени изменения са речните нива в Черноморския басейн. Регистрирани са понижения на водните нива в реките от басейна до -2 см. Водните количества на реките в басейна са около праговете за средни води. Водните нива на реките в по-голяма част от Източнобеломорския басейн са се повишили. Значителни изменения, в резултат от работата на хидротехнически съоръжения са регистрирани по р. Въча (-132/+130 см), р. Тополница при с. Поибрене (-23/+26см) и р. Марица при гр. Плодвив (-25/+38 см). По-значителни колебания в резултат на валежи са отчетени на р. Беленска при гара Чумерна (-50/+67 см) р. Тунджа при гр. Павел баня (-6/+24 см) и р. Харманлийска при гр. Харманли (-22/+24 см). Регистрираните колебания в останалата част от басейна са от -19 см до +18 см. Водните количества на реките в басейна са около праговете за средни води. Водните нива на реките в Западнобеломорския басейн са се понижили или са останали без съществени изменения. Регистрираните колебания на речните нива в басейна са от -13 см до +10 см. Водните количества на реките в басейна са около и под праговете за високи води.", "date": "2018.06.17", "title": "Дъждовете повишиха нивата на реките. ВИЖТЕ КОИ!"}
{"url": "http://standartnews.com/balgariya/kmetat_na_burgas_namekna_che_mozhe_da_ne_se_kandidatira_otnovo-372746.html", "text": "Първо няма яснота дали ще се кандидатирам отново и каква ще е оценката за този мандат на хората, които са ме номинирали и избрали. Това заяви Димитър Николов, кмет на Бургас и зам.-председател на Изпълнителната комисия на ГЕРБ, по Канал 3 в отговор на въпроса за предстоящите догодина местни избори. Той припомни, че Бургас за четвърти път е получил приз за най-добър град за живеене. \"Ние сме скромни, гледаме си ангажиментите и най-вече да изпълним с реални резултати очакванията на хората\", подчерта Димитър Николов. Кметът изтъкна, че откритата пред седмицата пътна отсечка между Ахелой и Поморие е изпълнен категоричен ангажимент на премиера Бойко Борисов, който дойде на откриването. Димитър Николов обаче не смята, че е любимец на премиера. \"Не бих казал, защото проектите, които ние изпълняваме, са проекти валидни за кметовете от областните градове. Всеки има възможност да избере по коя оперативна програма ще концентрира усилия за решаване на конкретни задачи\", посочи Димитър Николов. Последното идване на премиера  бе пускането на 4-лентова отсечка между Ахелой и Поморие, изключително натоварен участък с много тежки катастрофи и, за съжаление, смъртни случаи. Който забавяше не само туристите, но и работещите в обектите - това беше тема от 10 години, много министри, депутати поемаха ангажименти. Но премиерът Борисов удържа на думата си по много категоричен начин и вече се радваме, че втори ден нямаме никакви проблеми\", сподели кметът на Бургас. Той посочи, че безработицата в Бургас е едва 1%. \"Разбираемо е, не само заради туристическия сезон, навсякъде безработицата в страната намалява драстично. Затова и очакваме облекчен режим да привлечем работници от близките държави. Търсим разбиране във Външно министерство\", каза Димитър Николов. По повод искания втори вот на недоверие от страна на опозицията, кметът на Бургас определи управлението на ГЕРБ и ОП като \"изключително успешно.\" \"Изключително успешно е управлението на ГЕРБ, в светлината на последните събития с подписването на договора между Гърция и Македония. И макар да имаше спорни очаквания за европредседателството, в контекста на днешните събития - изключително успешно е\", каза Николов. \"Стремежът на опозицията е да влезе в управлението. По темата за вота на недоверие в момента отношенията на партиите в управляващата коалиция са изключително стабилни. Задачите, свързани с новите закони и реформи, се изпълняват, трудните моменти се дискутират, вкл. и пред медиите и обществото. Това не пречи на полицията да работи\", добави кметът на Бургас.", "date": "2018.06.17", "title": "Кметът на Бургас намекна, че може да не се кандидатира отново"}
{"url": "http://standartnews.com/balgariya/afis_razlikata_mezhdu_gerb_i_bsp_se_topi-372743.html", "text": "Ако се стигне до извънредни парламентарни избори, 22.9% биха подкрепили ГЕРБ, а 22.6% – БСП. Разлика от 0.3% е статистически пренебрежителна. Подобно изравняване на потенциала се случва за първи път от края на ноември 2016 г. насам. Това сочат данни от изследване на Агенция \"Афис\". Неин собственик и управител е Юрий Асланов, член на националния съвет на БСП. Според проучването в сравнение с май делът на гласуващите за ГЕРБ спада с 3%, а за БСП се увеличава с 3%. В момента Обединените патриоти биха получили 5.4%, а ДПС – 10%. Воля би изпаднала от парламента с по-малко от 2%. Сборът на гласовете за всяка от известните десни партии (ДСБ, Да, България и СДС) е 1.5 и остава далеч под бариерата от 4%. Предишни избори обаче показват, че в коалиция тези партии получават повече отколкото механичния сбор. В динамичен разрез тенденцията при ГЕРБ се движи постъпково от 27% (кръгло) през декември до 23% през юни. При БСП трендът за същия период се движи между максимум 22.7% и минимум 20.1%. ДПС бележи ръст с около 2% и трайно измести от третото място Обединените патриоти. При Воля за този период можем да говорим за топене от 2.6% през декември до под 1%. Най голям принос към месечната динамика имат хората в активна възраст над 30 години (-5% за ГЕРБ и + 6% за БСП) и мъже (-6% за ГЕРБ и +4 за БСП). Същевременно прави впечатление, че при 18-29 годишните ГЕРБ запазва водещи позиции, а БСП спада до рекордно ниско ниво от 3%. Между предполагаемите фактори, допринасящи за посочената динамика, можем да „обвиним\" преди всичко актуалните събития: серията скандали с протестиращите майки, които прибавиха черти на хладност и бездушие към публичния образ на управляващите от ГЕРБ. Серията подадени и изтеглени оставки на министри девалвира благостойните жестове. Не може да не оказва ефект антиевропейската кампания около проблема с превозвачите, водена от депутати тъкмо на управляващите. С тези публични акции може да се обясни друга промяна – че тъкмо в последния месец на европредседателството на страната ни, доверието в ЕС спадна от 50% до 45%. Посещението в Москва и публичното покаяние на Борисов за прекъсването на двата най-големи инвестиционни проекта бе своеобразен реванш за БСП, която ги подкрепяше, смятат от \"Афис\". Сюжетът с беглеца от затвора Пелов вероятно допринесе за намаление на доверието към МВР с 3% спрямо май и 7% спрямо април. \"От близо две десетилетия „АФИС\" констатира, че хората различават популисткия стил на управляващите от реалната политика, вградена в статуквото. С кратковременно изключение през 2007, всеки сондаж показва, че делът на хората, които смятат, че живеят по-зле от предната година, е 2-3 пъти по-голям от тези, които живеят по-добре. И сега това съотношение е 15 към 28%. Тези, които смятат, че страната се движи в правилна посока, са 22%, а онези, които смятат, че посокага е грешна, са почти три пъти повече – 57%. Затова всяка настойчива пропаганда на „успехите\" рискува да се връща като бумеранг върху управляващите партии, независимо кои са, както и става в момента\", коментират от \"Афис\". Въпреки, че през последните две години се наблюдава подобрение на заетостта и доходите, ГЕРБ вече над десетилетие се отъждествява с водената политика. В контраст част от инициативите на представителите на Обединените патриоти импонират на консервативните нагласи (желанието за възстановяване на реда в обществото) и обърнаха процеса на обезличаване във властта – от 4-процентен спад към 3-процентно увеличение на потенциалния електорат. Безспорно е, че реалните обществени нагласи стоят встрани от програмата на управляващите. Управляващото мнозинство ясно декларира, че няма да променя данъците, но 83% подкрепят реформа, която да увеличи облагането на богатите. Това поставя управляващите в изолация дори от собствената им електорална база и логично я топи; 94% подкрепят намаление на ДДС върху лекарствата, детските храни и дрехи и учебниците. Само 2% подкрепят правителствената позиция; 85% са за намаление на облагането на семействата с деца (семейно подоходно облагане) и само 6% предпочитат водената политика; Едва 6% възразяват против разкриване на работни места в изоставащите райони на страната, а 91% биха одобрили такава политика от страна на държавата; 77% са съгласни, че държавните здравни заведения не трябва да бъдат търговски дружества, само 10% не са съгласни с това. Дори сред трите десни партии, които споменахме, делът на противниците на идеята е същият – 10%; 84% смятат, че обучението в държавните университети е редно да бъде безплатно. Спадащото доверие е плод преди всичко на усещане за криза на представителството между политици и избиратели. В последните месеци желанието за промени се върна на нивото, което беше достигнало по време на изборите миналата година. 25% искат нови избори, 27% – смяна на министри, 9% – нова коалиция в рамките на сегашния парламент.  Едва 23% предпочитат запазване на правителството в сегашния му вид.", "date": "2018.06.17", "title": "\"Афис\": Разликата между ГЕРБ и БСП се топи"}
{"url": "http://standartnews.com/balgariya/ek_zaharieva_vreme_e_za_prosperitet_na_balkanite-372748.html", "text": "Искам отново да поздравя двамата премиери (на Гърция и Македония) и двамата външни министри. Това е много добър ден за Балканите и нашата страна също. Време е за приятелство и просперитет в нашия регион. Такава оценка даде вицепремиерът и външен министър Екатерина Захариева по скайп по Канал 3 за договора за името между Македония и Гърция. \"С приключването на този спор, това ще даде възможност за преговори за членство на Република Македония в ЕС. Надявам се македонският парламент да ратифицира този договор тази седмица. След това гръцкият министър ще информира председателя на Европейския съвет, че Гърция няма нищо против Македония да започне преговори за членство\", поясни външният министър. \"Не случайно моят призив в Република Македония беше - наистина няма време. Този спор продължава 29 години и не виждам какво добро за Република Македония е донесло това безконечно отлагане на въпроса\", подчерта Екатерина Захариева. \"На 26 юни ще има дебат на тема разширяване - това е датата, на която ще се дебатира въпроса в нашето европредседателство\", поясни тя. За готвения втори вот на недоверие на опозицията срещу управлението Екатерина Захариева каза: \"Опозицията искаше да организира вот в началото на председателството, сега иска в края му - тя може да критикува, да използва своите възможности. Но договорът между България и Македония договор отпуши целия регион и показа, че когато има храброст, смелост, добронамереност, можем и на Балканите да решаваме проблемите си\", заяви Екатерина Захариева.", "date": "2018.06.17", "title": "Ек. Захариева: Време е за просперитет на Балканите"}
{"url": "http://standartnews.com/balgariya/poroy_otnese_ulitsa_v_dupnitsa-372749.html", "text": "Пороен дъжд нанесе значителни щети в Дупница, информира БиТиВи. Цяла улица е разрушена. Тя е буквално разцепена на две, а надолу по нея има голяма пропаст. Според хората минаването оттам е изключително опасно. На улицата има около десетина възрастни хора, които не могат да излязат от домовете си. Една жена е пострадала, след като е паднала в шахта, разказа очевидец. От общината са посетили мястото и са казали, че ще отидат отново утре. Общината твърди, че не е отговорни за улицата, а за нея е отговорна ВиК, защото в момента полагат водопровод. От ВиК заявяват, че те са си свършили работата.", "date": "2018.06.17", "title": "Порой отнесе улица в Дупница"}
{"url": "http://standartnews.com/balgariya/svarshiha_biletite_za_vlakovete_kam_moreto-372747.html", "text": "Местата в спалните вагони в нощните влакове към морето не стигат в началото на активния за летните почивки сезон. Причината се крие в недостига на специалните вагони и липсата на единна информационна система за продажба на билети. От държавната железница обещават, че системата ще заработи от началото на юли. До края на септември пък предварителни продажби на билети ще се правят за 15 дни преди пътуването, а не както досега - само 5. Проблемът е най-голям в столицата. Оказва се, че само няколко дни след пускането на билетите в продажба, те се изчерпват, а за определени влакове няма спални места повече от три седмици преди датата на пътуването. В началото на летния сезон, опашките пред касите на централната гара са големи, а на хората понякога им се налага да изчакат над 20 минути, за да разберат, че билети няма. Пътуващите, които искат спален вагон, купуват билетите си 30 дни преди датата на пътуването. Не могат обаче да си резервират места от Варна и Бургас за София, тъй като системата за продажба на билети не функционира. Когато новата система за продажба на билети заработи от началото на следващия месец, тогава се очаква да отпадне и проблемът със запазените места към столицата, уверяват от държавната железница. От БДЖ признават, че в летния сезон търсенето е по-голямо от предлагането, затова от фирмата се опитват, когато е възможно, да осигурят и допълнителни вагони за най-натоварените маршрути, съобщи БНТ.", "date": "2018.06.17", "title": "Свършиха билетите за влаковете към морето"}
{"url": "http://standartnews.com/balgariya/dazhdovete_prodalzhavat-372720.html", "text": "И днес времето ще се задържи неустойчиво, облачността ще е по-често значителна, предимно купеста и купесто-дъждовна. Из цялата страна ще има краткотрайни валежи и гръмотевични бури, на повече места и по-интензивни - в следобедните часове. Остават условията за локални порои и градушки. Жълт код за дъждове и гръмотевична активност е обявен за 17 юни - неделя, за територията на цялата страна, сочи справка в сайта на Националния институт по метеорология и хидрология (НИМХ) към БАН. Очакваните количества дъжд в отделни райони са до 30-35 л/кв.м. През деня от север ще проникне малко по-хладен въздух. Дневните температури ще са малко по-ниски и преобладаващите максимални ще бъдат между 23 и 28 градуса. Атмосферното налягане ще е по-ниско от средното за месеца и ще се задържи без съществена промяна. В планините ще бъде предимно облачно и дъждовно. Главно в следобедните часове ще има гръмотевична дейност. Вятърът ще е слаб до умерен от север-северозапад. По-хладно, с максимална температура на височина 1200 м - около 18 градуса, на 2000 м - около 11 градуса. Предимно облачно ще бъде и по Черноморието. В часовете преди обяд само на отделни места ще превали, докато след обяд в много райони ще има валежи и гръмотевична дейност. Има условия за локални интензивни валежи и градушки. Ще духа слаб до умерен север-североизточен вятър. Максималните температури на въздуха ще бъдат от 24 до 27 градуса. Температурата на морската вода е 23-25 градуса. Вълнението на морето ще бъде 1-2 бала. Новата седмица ще започне с неустойчиво време - на много места в страната ще има краткотрайни валежи и гръмотевични бури. Ще се запазят условията за локални интензивни валежи и градушки. Преобладаващите максимални температури ще бъдат между 23 и 28 градуса. Във вторник валежите ще намалеят като обхват и интензивност, ще има и повече слънчеви часове. Все пак в Рило-Родопската област са възможни значителни количества дъжд. Вятърът ще е от изток-североизток, в Източна България - умерен. Температурите ще се повишат и максималните ще са предимно между 26 и 31 градуса.", "date": "2018.06.17", "title": "Дъждовете продължават"}
