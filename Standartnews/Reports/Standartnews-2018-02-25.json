{"url": "http://standartnews.com/balgariya/zashto_zheni_gonyat_zloto_kato_kukeri-368700.html", "text": "Жените стават неразделна част от кукерския обичай. Все повече дами се включват в игрите, с които по традиция се гонят лошите сили. Оказва се, че дори хора, които са родом от региони без кукерски традиции, обличат костюми и маски и се включват в магията на Mеждународния маскараден фестивал \"Кукерландия\". Аз кукери не бях виждала, понеже в Пловдив няма, обяснява Емилия Червенкова. Откакто се преместила в софийското село Мирково, влязла в група на кукери. Откакто съм в Мирково, съм кукер - вече 10 години, разказва Емилия. Групата сама прави костюмите си, а сценариите за изпълненията се пишат от баба от селото - за да са автентични. Нейният костюм е около 20 килограма. Тежко е, но усещането е неописуемо - трябва да се пробва, казва младата жена. Тя има и обяснение за ролята на жените в кукерския ритуал. Има зло и е редно жените да гонят злото, категорична е Емилия.", "date": "2018.02.24", "title": "Защо жени гонят злото като кукери?"}
{"url": "http://standartnews.com/mneniya/ginka_varbakova_pokupkata_na_chez_e_s_bankov_kredit-368703.html", "text": "- Гордеем се, че сме сред малкото български компании, които инвестират в толкова мащабен проект в енергетиката. Това е голяма стъпка в развитието на нашата компания и ние се отнасяме много професионално и отговорно към нея. \"Инерком България\" е част от група компании, които вече 10 години работят в областта на енергетиката, енергийната инфраструктура и строителството. Основната ни дейност до момента е свързана с изграждане на централи и производство на електроенергия от ВЕИ. Групата притежава 6 действащи фотоволтаични централи, с обща мощност около 23 МВт. Успоредно работим за изпълнение на проект за фотоволтаична централа с мощност от 80 МВт, която ще функционира изцяло на пазарен принцип. Имаме опит в изграждане на енергийна инфраструктура - нови присъединявания, кабелни и въздушни трасета - средно напрежение, реконструкция на съоръжения от преносната електроенергийна система, свързани с нови присъединявания. Реализирали сме редица такива проекти. Занимаваме се и със строителна дейност. Членуваме в секторните бизнес организации - Българската фотоволтаична асоциация и Камарата на строителите. Имаме партньорства с много големи български и международни компании. Досега не сме присъствали активно в публичното пространство, защото естеството на бизнеса ни не го налагаше. Ние, както и нашият екип, напълно осъзнаваме обществената значимост и интерес към дружествата, които ще придобием. Ще поддържаме отношения на диалог с всички заинтересовани страни. - В бизнеса е важно какво предлагаш, колко надежден си и какъв потенциал имаш. Бяхме избрани в една изключително тежка процедура, която привлече множество международни участници, организирана и проведена по законите на Чешката република. Ние, както и всички останали кандидати, преминахме през много проучвателни етапи и трябваше да покрием редица изисквания на продавача - ЧЕЗ и мажоритарния й собственик в лицето на чешката държава. Предоставихме множество документи, одити, финансова и търговска информация, изискана в процедурата. Доказахме, че имаме опит и капацитет да придобием и управляваме дружествата, които ЧЕЗ продава. Благодарим на целия екип от консултанти по сделката - адвокатска кантора Allen and Overy, нашите консултанти по английско право, Адвокатско съдружие Спасов и Братанов, и финансовия консултант Mane Capital, както и на партньорите от банковите и финансовите институции, всички от които работиха много професионално. Остава последният етап - сделката да бъде одобрена от антимонополния орган Комисия за защита на конкуренцията. Едва след това тя може да бъде финализирана и ние да станем собственик. След придобиването ще направим и търговско предложение до миноритарните акционери, съгласно изискванията на закона. - \"Инерком\" участва самостоятелно в процедурата. Ще бъдем подкрепени единствено от уважавана банкова институция, която ще ни предостави кредит. Това ще стане на базата на конкретни критерии, свързани с нашия бизнес и кредитно досие. Собствеността ни е напълно прозрачна и публично достъпна. Групата се състои от 9 компании, в които аз съм единствен или мажоритарен собственик. Това е факт от създаването на дружествата и може лесно да бъде проверено. - Утвърдена практика е подобни придобивания да се финансират основно с привлечен капитал. По време на преговорите договорихме подкрепа за нашето участие в сделката от страна на голяма международна банка с висок кредитен рейтинг. Когато се използва привлечено финансиране, условията по споразумението с банката се финализират едва след избора на купувача. На този етап не можем да дадем повече информация, но сме предоставили всички необходими документи, касаещи финансирането на продавача ЧЕЗ. - \"Инерком\" притежава активи и кредитна репутация, които ни дадоха възможност да използваме привлечено финансиране. Активите на групата ни се оценяват на около 100 милиона лева. Приходите ни нарастват устойчиво със среден темп от около 30 процента през последните години. По предварителни финансови данни приходите на групата за миналата година са около 50 милиона лева и ще отчетем печалба от около 10 млн. от дейността си. Дружеството, което ще придобие активите на ЧЕЗ след одобрението на КЗК, е \"Инерком България\" ЕАД и е част от нашата група. То бе създадено специално във връзка с придобиването на активите на ЧЕЗ. Това е утвърдена практика при подобни сделки, тъй като позволява прозрачност и ефективност на управление на бизнеса. - Купуваме от ЧЕЗ един добре работещ бизнес и ще го развиваме устойчиво в интерес на клиентите и с отговорност към сигурността и стабилността на енергийната система. Познаваме добре енергийния пазар. Минали сме през всички промени до момента в сектора на производство на електроенергия от ВЕИ. Запознати сме с местните регулации и лицензионни изисквания към дружествата, които предстои да придобием. Познаваме международните тенденции и добрите практики в сектора. Електроразпределението и електроснабдяването са вероятно едни от най-регулираните бизнеси в България и подлежат на контрол от Комисията за енергийно и водно регулиране (КЕВР). В толкова регулирана среда компаниите работят в строго определени рамки. Като собственик \"Инерком\" ще задава стратегическите приоритети и посока за развитие и ще следи за стабилността и ефективността. За оперативното управление ще разчитаме в голяма степен на експертизата на мениджърите и служителите в компаниите, които ще придобием. Ще заложим на приемственост и експертност. Екипът на ЧЕЗ е с доказано висок професионализъм и опит. Това са над 3000 човека, които години наред се грижат за сигурността и качеството на доставките на електроенергия за всички клиенти на дружествата. За председател на Съвета на директорите на \"Инерком България\" поканихме Милена Стоева, юрист с дългогодишен опит в енергетиката. Тя е запозната с бизнеса, който придобиваме, работила е дълги години на отговорни позиции в дружества от групата на ЧЕЗ. - Осъзнаваме обществената значимост на бизнеса, който придобиваме. Нашата цел е в рамките на регулаторните изисквания да предоставим най-добра услуга на клиентите и да развиваме успешно дружествата в новите пазарни реалности. Знаете, пред енергийния сектор предстоят важни промени, свързани с пълната либерализация на пазара на електроенергия. Ще работим, за да направим най-доброто предложение на потребителите и да разширяваме пазарното присъствие на дружествата. Планираме въвеждане на иновативни технологии на база утвърдени международни практики. Ще насочим инвестиции и в проекти, които водят до оптимизиране на оперативните разходи. Ще продължим добрите практики, свързани с развитие на човешките ресурси. Усилията ни ще бъдат фокусирани върху постигане на максимална сигурност на доставките и устойчив ръст на качеството на услугите.", "date": "2018.02.24", "title": "Гинка Върбакова: Покупката на ЧЕЗ е с банков кредит"}
{"url": "http://standartnews.com/svyat/shte_reshavat_dni_predi_sreshtata_esturtsiya_vav_varna_dali_tya_shte_se_sastoi-368699.html", "text": "Председателят на Европейския съвет Доналд Туск съобщи, че държавните и правителствените ръководители от ЕС ще решат през март дали срещата, насрочена във Варна с турския президент Реджеп Ердоган, ще се състои. Следващото заседание на Европейския съвет е на 22-23 март, а срещата ЕС-Турция във Варна е предвидена за 26 март. Туск отбеляза, че при обсъждането на обстановката в Кипър европейските ръководители са изразили съпричастност с Никозия. Туск определи като закононарушение поведението на Турция, която пречи в кипърските териториални води да бъдат извършени проучвания за находища на газ. Европейският съвет е подкрепил също Гърция по спорните въпроси с Анкара. Съветът призовава Турция да спазва международното право, защото делата й противоречат на добросъседството. Европейският съвет призовава Иран и Русия да престанат подкрепата за насилието на режима на Башар Асад в Сирия. По въпросите на ЕС на вчерашната среща участниците са се обединили около нуждата от повишаване на разходите за борба с незаконната миграция, отбраната, сигурността, образованието. Председателят на Европейската комисия Жан-Клод Юнкер уточни, че 14-15 държави са изразили готовност да увеличат вноските си в общностния бюджет заради очаквания годишен недостиг от около 10 милиарда евро покрай напускането на Великобритания. Юнкер посочи, че ако ЕС запази досегашните си разходи за сближаване и земеделие, останалите пера от бюджета трябва да бъдат съкратени почти наполовина. Не ми харесва, но трябва да има намаление в земеделската и кохезионната политика, заяви той. Юнкер и Туск изразиха напълно противоположни оценки за издигането предварително на водещи кандидати за председател на Европейската комисия. Според Юнкер, ако този подход се използва пак, както при неговия избор през 2014 г., това би било по-демократично. Туск е на мнение, че водещите кандидати не допринасят за демокрацията. Европейският съвет е решил да не обещава подкрепа за водещ кандидат, след като преди месец Европейският парламент прие решение да не гласува за кандидат, който не е бил предварително известен. Идеята за обединяване на постовете на председател на ЕК и на Европейския съвет вчера не е предизвикала интереса на европейските ръководители. Според Юнкер единен председател би отговарял на договора за ЕС. Той цитира договора, в който също пише, че броят на еврокомисарите трябва да бъде равен на броя на поне 2/3 от страните в ЕС. Европейският съвет е подкрепил предложението на ЕП от догодина броят на евродепутатите да бъде 705 след напускането на Великобритания. Туск определи британската преговорна позиция с ЕС, ако е цитирана правилно в медиите, като \"илюзорна\". Той изрази пълна увереност, че резултатът от преговорите с Лондон ще бъде оценен от ЕС обективно. Туск ще се срещне с британския министър-председател Тереза Мей на 1 март - ден преди тя да изложи в реч визията си за връзките между Великобритания и Европейския съюз след Брекзита.", "date": "2018.02.24", "title": "Ще решават дни преди срещата ЕС-Турция във Варна дали тя ще се състои"}
{"url": "http://standartnews.com/svyat/samoubiystven_atentat_v_kabul_vze_naymalko_29_zhertvi_idil_poe_otgovornost-368694.html", "text": "Най-малко 29 души са загинали при четири нападения в три провинции в Афганистан. В столицата Кабул най-малко един човек е убит, а шестима ранени при самоубийствен атентат тази сутрин. Бомбата е избухнала в дипломатическия квартал на столицата, близо до обект на афганистанското разузнаване, както и недалеч от американското посолство и други афганистански и международни институции. Терористичната групировка \"Ислямска държава\" пое отговорност за тази атака с изявление в интернет. 25 военни от афганистанската армия са били убити при нападение на талибани срещу техен укрепен пункт в района Бала Булук късно снощи. Атаката е продължила до рано тази сутрин. Талибаните превзели армейската позиция за известно време и отнесли със себе си всички оръжия, намиращи се там. В южната провинция Хелманд трима души загинаха, а други 14 са ранени при две нападения в провинциалната столица Лашкар Гах и в района Над Али. Един човек е убит при взрив на кола бомба в местната централа на афганистанската разузнавателна агенция в Лашкар Гах. При другия инцидент в Над Али двама войници са убити, а седем са ранени при атака на талибани срещу местна военна база. 10 от всичките 14 района на провинция Хелманд са под контрола на талибаните. Там се произвежда почти половината от опиума в Афганистан.", "date": "2018.02.24", "title": "Самоубийствен атентат в Кабул взе най-малко 29 жертви, ИДИЛ пое отговорност"}
{"url": "http://standartnews.com/svyat/kanadskiyat_premier_tryudo_pokaza_umeniya_na_tantsyor_v_indiya-368698.html", "text": "Танц на канадския премиер Джъстин Трюдо предизвика противоречиви реакции. В Индия Трюдо бе заснет да се вихри в ритъма на танца бангра  в традиционни за страната одежди по време на вечеря в четвъртък. Изявата на канадския премиер на сцената в Делхи бе посрещната с аплодисменти, но в социалните мрежи реакциите бяха смесени. Един от потребителите написа:\"Трябва да му се напомня, че е министър-председател\". \"Индия, задръж го\", гласеше друг туит. Трети пък настояваше, че Трюдо трябва да знае, че индийците не живеят като във филм от Боливуд. Трюдо е критикуван заради избори си на облекло по време на визитата в Индия.", "date": "2018.02.24", "title": "Канадският премиер Трюдо показа умения на танцьор в Индия"}
{"url": "http://standartnews.com/lyubopitno/ne_sahranyavayte_shokolada_v_hladilnik-368688.html", "text": "Шоколадовите изделия никога не бива да се слагат в хладилник, категоричен кулинарният експерт Люк Оуен Смит. Ако сложите в хладилника този сладък ежедневен продукт, той \"става груб и губи от вкусовите си качества\", твърди специалистът. „Много ниските температури развалят вкуса на шоколада, както твърде високите съсипват формата му\", обяснява Люк Оуен Смит. И допълва, че шоколадът трябва да се пази на \"хладно, сухо и тъмно място\". Проблемът при ниските температури се състои в това, че кристалите на захарозата в шоколада излизат на повърхността и образуват неприятен бял цвят. В резултат на това шоколадът губи своя естествен вкус, а вие имате чувството, че ядете \"вчерашни остатъци\". Без съмнение шоколадът е най-вкусен, когато се консумира на стайна температура, а като идеални градуси се смятат 15-20.", "date": "2018.02.24", "title": "Не съхранявайте шоколада в хладилник"}
{"url": "http://standartnews.com/lyubopitno/gigantskiyat_cherep_ot_ostrov_tumski_za_koyto_uchenite_nyamat_obyasnenie-368692.html", "text": "През 1977 година полски археолози откриват огромен череп на остров Тумски. Още на място учените определят, че той е от Средновековието и е на жена. Черепът бил с необичайно големи размери - 28 см. По нататъшните изследвания на находката разкриват, че тялото е било хвърлено в гроб, но без да е било извършено погребение и сякаш жената е била убита, а не е починала от естествена смърт. Учените определят, че жената е била около 20-годишна по време на смъртта си. На острова, на който са открити останките, има още древна църква, дворец и средновековни укрепления. Според изследователите островът е бил обитаван от хора още от късният период на каменната ера, но всички останки и руини все още крият много тайни. За мястото се носят и много легенди. Една от тях разказва за древен цар, който умира заедно с рицарите си на дъното на езерото. Учените са установили, че всички погребения на острова са извършвани по много странен начин, тъй като откритите човешки останки са погребани и обърнати с глави на запад. Всичко това може би се свързва с някакво проклятие, но все още много въпроси остават без отговор, за да може да се даде категорично обяснение на загадката. Разбира се, в различни части на света са намирани находки на стари племена и култури, които загатват за далечното съществуване на хора от предишни цивилизации, чиито тела са били огромни. В някои от древните легенди тези гиганти са описвани като варвари и канибали. В други пък се твърди, че тези хора били много разумни и мъдреци.", "date": "2018.02.24", "title": "Гигантският череп от остров Тумски, за който учените нямат обяснение"}
{"url": "http://standartnews.com/balgariya/borisov_naredi_proverka_na_sdelkata_za_chez-368704.html", "text": "Министър-председателят Бойко Борисов възложи на Държавната агенция \"Национална сигурност\" и Националната агенция по приходите да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\", съобщиха от правителствената информационна служба. Премиерът също така поиска в разследването на всички обстоятелства да се включат Комисията за енергийно и водно регулиране и Комисията за финансов надзор. Министър-председателят Борисов разговаря с ръководствата на НАП и КФН, които го увериха, че наблюдават сделката от четвъртък и ще извършат незабавна проверка. Правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност, добавят от пресслужбата на кабинета.", "date": "2018.02.24", "title": "Борисов нареди проверка на сделката за ЧЕЗ"}
{"url": "http://standartnews.com/balgariya/slantse_prez_oblatsi-368665.html", "text": "Днес денят ще започне с обичайните напоследък температури, но до вечерта зимата ще напомни за себе си. Минималните температури сутринта ще са между -2 и 3 градуса. Ще се задържи облачно, на места в равнините и низините в сутрешните часове с мъгла. Около обяд ще се появи слаб вятър от север. Привечер в Северна България ще започнат превалявания от мокър сняг, които през нощта срещу неделя ще обхванат по-голямата част от страната, по Черноморието и в Горнотракийската низина ще са от дъжд. Максималните температури ще са между 3 и 8 градуса, в крайните югозападни райони до 10-11 градуса. Атмосферното налягане е по-ниско от средното за месеца и още ще се понижи.", "date": "2018.02.24", "title": "Слънце през облаци"}
{"url": "http://standartnews.com/balgariya/lekarite_reshavat_da_podpishat_li_ramkoviya_dogovor-368687.html", "text": "Днес лекарите решават дали ще подпишат рамков договор в здравеопазването за 2018 г. На 67-ия си редовен събор, който ще се проведе в София делегатите от всички районни колегии на Българския лекарски съюз се очаква да гласуват мандат за подписването на документа. Нагласите сред лекарите се очертаха положителни след като тази седмица, въпреки скандалите в системата, от съсловието постигнаха разбирателство със здравната каса по параметрите на бюджета и неговото разпределение. След като стана ясно, че здравната каса дължи стотици милиони левове на чужди фондове за лекувани в чужбина български пациенти финансовият министър Владислав Горанов призова рамков договор да не се подписва, докато не се изясни точният обем на дълговете. Преди ден обаче председателят на Лекарския съюз д-р Венцислав Грозев заяви, че подобно вмешателство от страна на Горанов противоречи на родното законодателство и допълни, че апелът на днешния събор ще бъде за подписването на договора.", "date": "2018.02.24", "title": "Лекарите решават да подпишат ли рамковия договор"}
{"url": "http://standartnews.com/balgariya/chaka_ni_ryazko_zastudyavane_i_snyag-368686.html", "text": "В събота ще се задържи облачно, на места в равнините и низините в сутрешните часове ще е с мъгла. Около обяд ще се появи слаб вятър от северната четвърт. Привечер в Северна България ще започнат превалявания от мокър сняг, които през нощта срещу неделя ще обхванат по-голямата част от страната, по Черноморието и в Горнотракийската низина ще са от дъжд. Максималните температури ще са между 3 и 8 градуса, в крайните югозападни райони - до 10-11 градуса. Над Черноморието ще бъде облачно, през деня ще е почти без валеж. Ще духа слаб, в източните райони - до умерен изток-североизточен вятър. Максималните температури ще са между 4 и 7 градуса. Температурата на морската вода е 6-7 градуса. Вълнението на морето ще бъде 2 бала. Над планините ще бъде облачно, по върховете и мъгливо. На места ще прехвърча сняг. Вятърът ще е слаб от север-северозапад, по високите части - от запад и вечерта ще се усили. Максималната температура на височина 1200 метра ще е около 1 градуса, на 2000 метра - около минус 3 градуса. Атмосферното налягане ще е по-ниско от средното за месеца и още ще се понижи. В неделя, 25 февруари, в по-голямата част от страната ще превалява сняг, по-съществени като количество ще са валежите на места в Западна България. С усилване на североизточния вятър ще нахлува студен въздух. Минималните температури ще са предимно между минус 4 и 1 градуса, максималните - между минус 2 и 3 градуса. В понеделник, 26 февруари, ще бъде ветровито и студено, валежите от сняг ще продължат. В Северна България и по високите котловинни полета ще се натрупа снежна покривка, по-съществена в Северозападна България. По високопланинските проходи и в североизточните райони ще има условия за виелици и навявания.", "date": "2018.02.24", "title": "Чака ни рязко застудяване и сняг"}
{"url": "http://standartnews.com/balgariya/doktor_savetva_studenoto_vreme_e_zdravoto_vreme_vodete_detsata_navan_kalyavayte_gi-368689.html", "text": "Младите родители не трябва да се страхуват от студеното време, а трябва да каляват своите деца, да използват чистия въздух и да ги извеждат по-често навън. Студеното време е здравото време, когато вирусите и бактериите не могат да живеят, подчерта в интервю за Дарик един от най-добрите неонатолози в България д-р Радка Масларска, която завежда Отделението по неонатология в столичната болница „Токуда\". „Родителите трябва да каляват своите деца, да използват чистия и хубав въздух и да извеждат своите деца, по-често да бъдат навън. Когато времето позволява и на една майка ѝ е приятно да излезе навън и да се разхожда, тогава това ще бъде добре и за самото дете. Така че моето пожелание към младите родители е да не се страхуват от студеното време. Затварянето вкъщи не е решение. Когато времето е студено, това е здравото време. Тогава вирусите и бактериите не могат да живеят, така че родителите да извеждат своите деца в парка, в планината, на терасата дори, ако времето е лошо. Детето да бъде облечено, но да диша чист въздух\", посочи д-р Масларска. Тя добави, че недоносеността на новородените често продължава да тревожи и дори шокира българските родители, заради което те дори избягвали да споделят с близките си, че детето им е недоносено. „Родителите все още не могат да възприемат и са шокирани, когато се случи преждевременно раждане. Все още битува това да се срамуват, че са родили недоносено дете, понякога дори да не казват на близките си с цел да не ги тревожат. А това е допълнително емоционално напрежение\", каза д-р Масларска. „Все повече правим опити всички неонатолози в цялата страна да работим с родителите. Това, че са родили детето преждевременно, не трябва да вменява някаква вина на тях самите. Има понякога причини, които не зависят от тях. Много от инфекциите, които могат да доведат до преждевременно раждане при бременната жена могат да протичат дори без симптоми или като леко неразположение, но това да доведе до пукване на околоплодния мехур и до започване на раждането. Понякога има и акушерски причини. Така че родителите не трябва да имат притеснения и да усещат вина\", каза още д-р Радка Масларска.", "date": "2018.02.24", "title": "Доктор съветва: Студеното време е здравото време, водете децата навън, калявайте ги"}
{"url": "http://standartnews.com/balgariya/tsvetanov_ministarat_na_energetikata_tryabva_da_bade_predlozhen_ot_gerb-368693.html", "text": "Министърът на енергетиката трябва да бъде предложен от ГЕРБ. Наследникът на Теменужка Петкова ще бъде обсъден на коалиционен съвет. Вече имаме някаква визия. Ако говорим за квотното разпределение, той ще бъде от ГЕРБ. Това каза заместник-председателят на ГЕРБ Цветан Цветанов в Сандански. Лидерът на ПГ на ГЕРБ откри 9-ия Зимен университет на Младежи ГЕРБ. Относно това дали новият енергиен министър ще бъде мъж или жена, Цветанов заяви: \"Ние в ГЕРБ не разпределяме постовете по полов принцип, а се интересуваме от качествата на хората\". \"ГЕРБ ще даде своята номинация за министър, но нека да обсъдим всичко, което се разви, защото в немалка част е доста спекулативно поднасянето на информация от страна на БСП. Аз съм убеден, че след обсъждане на всичко, ще може да вземем най-правилното решение, за да няма политически интерпретации\", добави Цветанов. \"Опозицията е хубаво нещо, стига да е изпълнена със съдържание. Когато тя търси заяждания и скандали, това не градивно и конструктивно\", каза още Цветан Цветанов. Вчера министърът на енергетиката Теменужка Петкова подаде оставка заради съмненията около сделката с продажбата на активите на ЧЕЗ у нас на пазарджишката фирма \"Инерком\", собственост на Гинка Върбакова. Петкова призна, че познава бизнесдамата и съпруга й от 20 години. Премиерът Бойко Борисов пък заяви от Брюксел, че е посъветвал министъра да си подаде оставката и, когато се върне, ще се реши кой ще я смени.", "date": "2018.02.24", "title": "Цветанов: Министърът на енергетиката трябва да бъде предложен от ГЕРБ"}
{"url": "http://standartnews.com/balgariya/nagrada_za_nayhubav_kon_i_fayton_na_todorovden-368683.html", "text": "Кушии и награди за най-хубави и бързи коне. Така ще премине днешният Тодоровден, наричан още Конски Великден. Той ще бъде отбелязан на много места в страната, а някъде празникът започна още вчера. В Сапарева баня тази година най-красивият файтон и най-хубавият кон на кушиите ще получат специални награди. Това е новост за традиционните конни надбягвания на Тодоровден в курортното селище, които   ще започнат от 10,30 часа и като предни години ще бъдат в района на Летището.  Организаторите  на старинния обичай, който протича при изключително голям интерес и събира на едно място хиляди посетители,  община Сапарева баня и Народно читалище „Просветен лъч – 1905\" са предвидили състезанието по дърпане на различни категории тежести да отпадне от програмата. Задължително е участниците в надбягванията с коне и магарета  да имат навършена 18-годишна възраст. За победителите организаторите предвиждат награден фонд и плакети, които ще връчи лично кметът на Сапарева баня Калин Гелев. За трета поредна година форматът ще бъде разширен, като се очаква да има състезатели от дупнишките села Крайници, Червен брег и Яхиново. От тези села е организиран безплатен превоз за желаещите да отидат на празника. шуменските клубове по конен спорт започнаха вчера отбелязването на Тодоровден. Шествието тръгна от хиподрума, премина пред църквата „Св. Три Светители\" и завърши пред сградата на Община Шумен. Днес на закрития манеж на хиподрума ще се проведат и традиционните конни надбягвания. От 09:30 часа започват състезанията по гладки надпрепусквания, а от 10:30ч. ще бъде и тържественото откриване. Програмата ще продължи с турнир по прескачане на препятствия, който е с начален час – 10:40ч. Участници в кушията и в надпреварата по теглене с коне, които удрят животните, ще бъдат елиминирани. Това е основното правило за празника, който се организира от община Симитли на поляните между селата Крупник и Полена. Целта е хората да се научат на хуманно отношение към животните. Кандидатите за слава и четириногите трябва да са в местността Беглико в събота в 11,00 часа. Стопаните на конете е най-добре въобще да не носят пръчки и камшици, за да не нарушат разпоредбата и да отпаднат от състезанията. Отец Величко ще отслужи литургия и водосвет, ще бъде извършено ритуалното захранване на животните. Веднага след това са състезанията, в които жребците ще премерят сила, бързина и грация. Те са в два тура – надбягване и теглене на товар. Тегленето също е разделено в две категории - лека и тежка група коне. Ще се теглят товари на 40 метра разстояние за 4 минути, по-леките коне ще трябва да преместят товар от 500 кг, а по-тежките – товар от 700 кг. Организаторите от общината и кметствата в Крупник и Полена са осигурили награди за стопаните на най-силните и най-бързите коне, а за животните - първенци в състезанието, има „вкусна\" награда. Надбягване с магарета е атракцията на тазгодишните кушии. Според регламента ще се пускат по трима състезатели на старта, като всеки първи продължава битката за финала. Другите двама отпадат. Празникът ще бъде отбелязан и в София. В квартал „Бенковски\" ще се проведат надбягвания с коне. Те ще започнат в 11.00 часа и ще се състоят на стадиона в квартала. Събитието се организира от район „Сердика\", СДВР и народно читалище „Георги Бенковски\" и е част от „Календара на културните събития\" на Столична община. В пернишкото село Дивотино, в традиционната за празника надпревара ще се включат 40 елитни коне. Състезанието ще се проведе в местността „Поляна\". Според регламента, за победителите в различните категории ще има грамоти, парични поощрения и храна за конете. За гостите на събитието ще има вкусна и ароматна скара с допълнение от чаша бира или вино. В Арбанаси Тодоровден ще бъде отбелязан за 28-ми път. Той ще започне с дефиле в което ще се включат общо 30 коня и жокея. В 11.30 часа  Великотърновският митрополит Григорий След това ще се проведе конкурс за най-гиздав кон и ездач, а победителят ще получи парична награда. В празника ще се включи и зам.-министърът на младежта и спорта Ваня Колева, която ще разгледа конната база в селото. За гостите ще бъдат осигурени 350 кебапчета и 50 литра червено вино. По черноморието също отбелязват празника. В Приморско конните надбягвания  ще се проведат от 10.30 часа на полигона до резиденция „Перла\". В кушиите ще се включат състезатели и техните коне, които ще се борят в три дисциплини. Първата дисциплина е обикновена кушия, в която състезателите ще трябва да изминат разстояние от 400 метра. След това следва „теглене на каруца с товар\", където определено разстояние, трябва да се измине за възможно най кратко време. Последната дисциплина е „Off road\", в нея състезателите ще трябва да преминат 150-метрово трасе с препятствия.", "date": "2018.02.24", "title": "Награда за най-хубав кон и файтон на Тодоровден"}
{"url": "http://standartnews.com/balgariya/plovdiv_s_namaleno_vodopodavane-368691.html", "text": "Пловдив осъмна с намалено водоподаване. Причината е едновременна авария в половината от помпените станции. Авария в две от четирите помпени станции, с които се захранва градът, лиши от вода високите етажи . Тази сутрин аварията в помпена станция „Север\" беше отстранена. В момента вода има навсякъде, но подаването й е намалено. Най-силно това се усеща в жилищните сгради над петия етаж. От ВиК дружеството не се ангажират със срокове кога евентуално ще бъде отстранена аварията в основната помпена стнация „Юг\". По първоначални данни става въпрос за прекъснато електрозахранване и на двете аварирали  помпени станции.", "date": "2018.02.24", "title": "Пловдив с намалено водоподаване"}
{"url": "http://standartnews.com/balgariya/sas_sveta_liturgiya_i_moleben_shte_badat_otbelyazani_pet_godini_ot_intronizatsiyata_na_patriarh_neofit-368690.html", "text": "На Тодорова събота днес със Света литургия и с благодарствен молебен в софийската митрополитска катедрала \"Св. Неделя\" бе отбелязана петата година от избора и интронизацията на Негово светейшество Българския патриарх и Софийски митрополит Неофит, съобщиха от Софийската митрополия. Празничното богослужение започна в 9 часа в храма, а след литургията бе отслужен и благодарственият молебен. От Софийската митрополия приканиха православните християни да вземат молитвено участие в Светата богослужба в катедралата \"Св. Неделя\". На 24 февруари 2015 г. на Патриаршески избирателен събор в София Русенският митрополит Неофит беше избран и интронизиран за патриарх на Българската православна църква.", "date": "2018.02.24", "title": "Със Света литургия и молебен ще бъдат отбелязани пет години от интронизацията на патриарх Неофит"}
{"url": "http://standartnews.com/balgariya/38_po_rihter_otnovo_razlyulya_asenovgrad-368695.html", "text": "Ново земетресение е регистрирано тази нощ на територията на страната с магнитуд 3,8 по скалата на Рихтер. Епицентърът отново е в района около Асеновград. Не се съобщава за пострадали хора или нанесени материални щети.", "date": "2018.02.24", "title": "3,8 по Рихтер отново разлюля Асеновград"}
{"url": "http://standartnews.com/balgariya/vidinchani_na_peti_protest_sreshtu_loshite_patishta-368696.html", "text": "Пети граждански протест срещу лошите пътища и трафика във Видин. Хората настояват за магистрала до столицата и тунел под прохода Петрохан. Има ли блокирани пътища и къде са в момента протестиращите? Протестиращите блокираха главен път Е-79 около 11 часа тази сутрин. За пета поредна събота те излязоха на пътя, за да поискат ясно разписани от Министерския съвет срокове за изграждане на магистрала от Видин до София, както и на тунел под прохода „Петрохан\". Те се заканват на националния празник 3-ти март да направят 72-часова блокада и палатков лагер на международния път Е-79, както и блокират границата ни с Румъния преди „Дунав мост 2\".", "date": "2018.02.24", "title": "Видинчани на пети протест срещу лошите пътища"}
{"url": "http://standartnews.com/balgariya/udar_mezhdu_kola_i_taksi_vze_zhertva_avtomobilat_padna_varhu_zhp_relsi_kray_blagoevgrad-368697.html", "text": "Катастрофа между такси и лек автомобил отне човешки живот. Инцидентът стана край Благоевград малко след 9 ч. сутринта. Двете коли са се ударили челно и едната е паднала на жп релсите, предаде кореспондентът на bTV в региона. Шофьорът е транспортиран в болница. Таксито се е забило в крайпътен скат, а шофьорът му е загинал на място. Влаковете са спрени. Според свидетелски показания таксито навлязло в насрещното и се забило в другата кола. Не е изключено преди удара на шофьора да му е прилошало.", "date": "2018.02.24", "title": "Удар между кола и такси взе жертва, автомобилът падна върху жп релси край Благоевград"}
