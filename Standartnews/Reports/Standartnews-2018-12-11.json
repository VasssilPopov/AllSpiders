{"url": "https://www.standartnews.com/sport/botev-srazi-vitosha-s-30-380393.html", "text": "Ботев победи в Пловдив с 3:0 Витоша в последния мач от 19-ия кръг на Първа лига. И трите гола за домакините вкара звездата им Тодор Неделев. Той се разписа в 24-а, 32-а и 45-ата минута. Хеттрикът е първи в кариерата на Тошко за Ботев. Домакините до играха мача с 10 души, след като Димитър Пиргов бе изгонен малко преди почивката, защото събори откъсналия се Наско Милев. През второто полувреме тимът на Витоша опита да стигне до почетен гол, но вратаря на Ботев Даниел Кайзер бе заключил вратата си за нападателите от Бистрица. „Вчера си говорихме с няколко момчета, че за Ботев нямам хеттрик и съм радостен, че го сторих. Поздравявам целия отбор, тъй като всички играха страхотно, а головете се дължат на целия отбор. Важното е Ботев да върви нагоре. Отиваме на „Армията” да вземем нещо, знаете, че там се играе трудно. ЦСКА е един от най-добрите отбори на България. Лъчо има травма, а и Пиргов ще е наказан. Ако можем да вземем нещо, ще бъдем щастливи”, коментира след мача Тодор Неделев.  Успехът изкачи Ботев на четвъртото място с 35 т.", "date": "2018.12.10", "title": "Ботев срази Витоша с 3:0"}
{"url": "https://www.standartnews.com/svyat/buntt-na-srednata-klasa-rodi-zhltite-zhiletki-380379.html", "text": "Непосредствена причина за гнева, който доведе до възникването на движението „Жълти жилетки“, стана въвеждането на серия от драстични мерки срещу шофьорите през 2018 г.: - ограничаване на скоростта на движение по всички пътища на страната до 80 км/ч под предлог, че така се осигурява безопасност на пътното движение (въпреки, че според проучванията това дава обратен ефект) и драстично увеличаване на глобите за превишаване на скоростта - радикално завишаване на изискванията за технически преглед на автомобилите (на всеки 2 години), което неизбежно ще принуди много от собствениците на стари коли да се откажат от тях - затягане на мерките за борба със замърсяването на въздуха, които забраняват използването на „остарели“ транспортни средства в големите градове. - рязко повишение на цените на горивата с екологична цел, особено на дизеловото гориво, въпреки че традиционно във Франция дизелът е по-евтин от бензина и при положение, че техническото оборудване за дизелови автомобили е много широко разпространено На за разбирането на феномена „жълти жилетки“ трябва внимателно да бъдат анализирани социологическите фактори във Франция, свързани с предлаганите реформи. Любопитно е да се отбележи, че докато във Франция протича ускорен процес по \"заместване\" на французите с неевропейски имигранти, „жълтите жилетки“ са предимно бели хора. Защо? Отговорът е свързан с разбирането на сериозната еволюция на френското общество и икономика. През последните десетилетия Франция преживява упадък на промишлеността, докато работните места в третия сектор (сферата на услугите) увеличават дела си. Промишленото производство е равномерно разпределено по цялата територия на страната, а работниците от третия сектор, по правило, живеят в големите градове. Затова феноменът на глобализацията, обхванал целия свят, проникна особено бързо във Франция заради краха на промишлеността. Впрочем, този процес придоби най-голям размах в Германия. Това доведе до интересно географско разпределение на следните групи от населението: - икономически най-състоятелните слоеве могат да си позволят да живеят в центровете на големите градове - предградията все по-често са неселени от неевропейски мигранти, а част от коренните жители напускат тези райони (това явление е известно като white flight) - средната класа и коренните жители са принудени да живеят на 20,30, 40 и повече километра от местоработата си, която най-често се намира в големите градове и често са принудени да пътуват дотам с автомобил (поради недостъпност или несигурност на обществения транспорт). Именно затова тези категории са зависими в най-голяма степен от преките и косвени данъци на автомобилите. Франция се сблъска с още едно глобално явление, особено характерно за  посткомунистическите страни: приватизацията (да не кажем разграбването) на националното наследство. Вината за това трябва да се търси в принципите на свободната конкуренция, поощрявани от либералната логика на Европейския съюз. Във Франция този феномен се усеща по-силно, отколкото в другите западноевропейски страни, доколкото Франция има установени традиции в областта на държавния икономически интервенционизъм в стратегически сектори. През последните години бяха приватизирани части (при това печеливши) от това национално наследство, в т. ч. мрежата от автомагистрали във Франция, която е една от най-развитите в света. Нещо повече – те бяха приватизирани в средата на 2000 г., когато броят на автомобилите рязко нарастна, а с него и печалбата. През последните години най-големите френски компании бяха напълно или частично изкупени от чуждестранни компании, като например „Алстом“ (която произвежда скоростните влакове TGV). Еманюел Макрон не е инициатор на този процес, но го подкрепя: като, например, продажбата на летища или пристанища на чуждестранни инвеститори. Даже хората да не разбират докрай тези сложни явления, те изпитват смътното, но осезаемо усещане за разпад на това, което навремето превърна Франция в икономическа сила, и постепенно започват да осъзнават либералната логика за „приватизация на печалбата и национализация на дълговете“. Защо взривяването на социалния мир след драстичния скок на автомобилните данъци не бе предотвратено от политическата опозиция?  За да разберем това, следва да имаме предвид, че избирането на Еманюел Макрон за президент през 2017 г. съществено промени френската политическа игра. Действително, в продължение на половин век френският политически живот се характеризираше с редуването във властта на „левите“ (представлявани след 1971 г. от Социалистическата партия, която постепенно измести комунистите) и „десните“ (чиито две течения понякога се конкурират, но работят заедно: десноцентристите, въплъщавани от Съюза за френска демокрация на президента Валери Жискар Д’Естен и десните от Съюза за Републиката на Жак Ширак, който впоследствие се трансформира в Съюз за народно движение ( (UMP) и „Републиканците“ (LR) на Саркози). Поради тази причина „левите“ и „десните“ постепенно престанаха да бъдат истински „леви“ (с прегръщането на икономическия либерализъм, отказа от борба за социални права и замяната й с борба в защита на мигрантите и ЛГБТ) и истински „десни“ (с подкрепата си за масовата имиграция, загърбването на моралните и социални битки и отказ от национален суверенитет) В резултат на това отслабване на левицата и десницата, през 2017 г. Еманюел Макрон (с огромната подкрепа на медиите) спечели изборите на първи тур с гласовете на „псевдолевите“ и „псевдодесните“, сиреч на истинските либерални ценристи. На втория тур опозиционният фронт, сформиран около Марин Льо Пен (която загуби срещу Макрон), улесни победата на Макрон с 66% от гласовете. Като последствие от избирането на Макрон бяха силно отслабени двете традиционни партии, участвали активно в политическия живот на страната през последния половин век: - Партията на социалистите почти изчезна и едва ли ще събере и 5% на предстоящите европейски избори - Републиканците също бяха отслабени след провала на техния кандидат Франсоа Фийон на президентските избори през 2017 г. и техният електорат в момента се състои основно от пенсионери (според проучване на общественото мнение само 2% от избирателите им са под 30 години). Ситуацията се утежнява и от двете „крайни“ опозиционни партии – радикалното ляво крило на Жан-Люк Меланшон и Националния фронт (сега Национално обединение) на Марин Льо Пен. Въпреки високите им изборни резултати обаче те си остават маргинални и не са в състояние да спечелят 50% от гласовете на избирателите на втори тур на президентските избори. Колкото до синдикатите, те сякаш отдавна не представляват трудещите се (много малък процент от работниците членуват в синдикати) и като цяло представителността им е силно ограничена, особено в частния сектор (не бива да забравяме, че във Франция държавата все още има съществен дял в националната икономика). Въстаналите „жълти жилетки“ по принцип смятат профсъюзите за твърде близки до властта и недостатъчно представителни (в началото дори синдикатите посрещнаха враждебно движението на „жълтите жилетки“, след като разбраха, че не могат да го контролират). От цялата ситуация става ясно, че гневната средна класа не се идентифицира нито с опозиционните партии, нито със синдикатите, което обяснява спонтанния и твърде хаотичен характер на протестното движение. Вътрешнополитическото напрежение през последните месеци от управлението на Макрон рязко се покачи. Хората още не могат да простят на държавния глава гафа от юни тази година, когато покани в Елисейския дворец транссексуални певци за Празника на музиката. Впрочем, това, което сериозно отслаби позициите на Макрон, беше аферата с Александър Бенала, която гръмна през юли 2018 г. Става дума за скандала с президентския телохранител, заснет да упражнява насилие над „леви“ демонстранти. Случаят бе раздухан в пресата през юли, малко след победата на Франция на световното първенство по футбол, която по принцип можеше да донесе точки на Макрон. От юли до септември 2018 г. медиите (до този момент изцяло благосклонни към Макрон) не спряха да говорят за аферата „Бенала“. Извън вицовете и свободните разсъждения по случая, големият въпрос, който и досега остава без отговор, е защо така внезапно големите френски медии се обърнаха срещу Макрон, когото преди подкрепяха? Според някои анализатори френската власт умишлено допуска хаос и насилие по време на протестите, за да дискредитира „жълтите жилетки“. Френското правителство побърза да обвини „крайната десница“ за безедиците (което прилича на умишлен опит за опростяване на сложната картина, доколкото съставът на протестиращите е крайно разнороден).  Ако анализът им е верен, защо властите да не оставят нещата такива, каквито са? Възможно е стратегията им да цели да дискредитира медийно протеста, за да сплоти около правителството лагера на „прогресивните либерали“ и да извади отсреща Националното обединение на Льо Пен, след което да се повтори сценарият от 2017 г.: „Или ние, или хаосът на крайно десните“. Ако наистина това е стратегията на властта, трудно може да се прогнозира доколко е печеливша, предвид обществената неприязън към Еманюел Макрон: рейтингът му в момента е по-нисък и от този на предшественика му Франсоа Оланд, смятан за най-непопулярния президент на Петата република, поради което дори не посмя да се кандидатира на последните президентски избори (нещо нечувано за френската политика!) И още нещо – сриването на Макрон във вътрешнополитически план съвпада с проблемите на Ангела Меркел в Германия. А отслабването на двамата основни играчи в Европейския съюз (на фона на Брекзит) може да благоприятства засилването на другите полюси в ЕС, особено този на „бунтарски“ настроените страни от Централна Европа, които разчитат на сигурни мнозинства, за разлика от правителствата на Франция и Германия. (Превод: Гласове)", "date": "2018.12.10", "title": "Бунтът на средната класа роди \"жълтите жилетки\""}
{"url": "https://www.standartnews.com/svyat/makron-obeshcha-100-evro-vrkhu-zaplatata-i-po-malko-dantsi-380392.html", "text": "След три седмици неспиращи протести  френският президент Еманюел Макрон се обърна в понеделник вечерта към нацията. Държавният глава заяви, че няма да толерира насилието, но разбира социалното недоволство и е готов е на диалог и на \"нов договор с нацията\". Макрон направи обръщението си след продължителни протести на т.нар. \"жълти жилетки\", които започнаха като реакция срещу екотакса, която би повишила цените на горивата, но разшириха предмета си, засягайки неравенствата и бeдността. \"Гневът, който се изразява днес, е справедлив и заслужаващ уважение , каза Макрон. Но добави, че  икой гняв на оправдава насилието срещу полицаите\". \"Знам, че се случи така, че засегнах някои от вас с думите си\", добави той. \"Искам тази вечер да бъда съвсем ясен с вас: аз се борех да променя съществуващата система, това е защото искам да служа на страната ни, която обичам\". От началото на 2019 г. във Франция минималната заплата се вдига с €100. Това обяви Макрон. Извънредните работни часове няма да се облагат с данъци. Освен това се мисли и за годишен бонус, който също няма да се облага с данъци. Освен това на тези французи, които имат доходи от по-малко от €2000 месечно, ще им бъдат възстановявани данъците. Държавният глава отново потвърди желанието си да се бори с укриването на данъци, да сложи край на ненужните данъчни облекчения и да контролира по-добре публичните разходи. Президентът заяви, че големите компании ще бъдат призовани да подкрепят усилията. \"Аз ще ги събера и ще вземем решения през следващата седмица\", каза Емануел Макрон. Той не пропусна да обяви, че тогава ще започне и срещи с френските кметове, за да обсъдят проблемите на всеки регион и да намерят решения за всеки местен проблем. Макрон не пропусна и въпроса за създаването на нови работни места и за активни политики за защита на екологията. \"Днес ние сме длъжни да възстановим нашия общ социален проект во името на Франция и в името на Европа\", заяви Макрон. Той обеща редовно да се отчита за постигнатото. Френският президент заяви, че осъжда насилието и методите, използвани от много протестиращи. В същото време той разбира гнева и възмущението на французите, които нямат достатъчно пари, за да издържат семействата си. През последните 40 години, условията са се влошавали, а разликата между съсловията се увеличава. По тази причина Еманюел Макрон обяви, че е влязъл активно в политиката, защото искал да промени тази несправедливост. \"За целта ще се опра на вас, ще се опра на гражданското общество\", обяви Макрон. Той не пропусна да отбележи, че и богатите трябва да дадат своята дан в справянето със социалната криза.  Облагането на високите данъци с нови данъци се провали, призна Макрон. За целта той мисли да обложи движимото имущество на богатите. Макрон не пропусна да отбележи и трудната съдба на пенсионерите и големите семейства. Френският президент посочи, че разбира колко трудно е за бедните в тези дни. След седмици на ожесточени протести във Франция президентът Еманюел Макрон беше принуден да преразгледа политиката и да вземе активна позиция за преодоляване на кризата, породена от недоволството на \"жълтите жилетки\". Френският президент дори се срещна с представители на синдикатите, на организациите на работодателите и на местните власти. Синдикатите настояха за вдигане на минималната заплата. Но според коментарите от Париж не се очаква Еманюел Макрон да отстъпи пред това искане. Доводът на Елисейския дворец е, че ако заплатите бъдат вдигнати, това ще доведе до закриването на много работни места.       ----------- Макрон обеща от догодина да увеличи със 100 евро минималната месечна работна заплата във Франция, която в момента е близо 1 500 евро. Стотици хора бяха ранени и арестувани в протестите през последните седмици, в които участваха радикализирани привърженици на крайните левица и десница и включваха разбивания и палежи на магазини и автомобили и поругаване на паметници в сърцето на Париж. В очевидно отстъпление пред протестиращите правителството реши миналата седмица да отложи налагането на екотаксата.", "date": "2018.12.10", "title": "Макрон обеща 100 евро върху заплатата и по-малко данъци"}
{"url": "https://www.standartnews.com/kultura/khit-do-khit-za-koledniya-panair-na-knigata-380363.html", "text": "Панаирът на книгата, най-мащабният международен тематичен форум у нас, ще се проведе от 11 до 16 декември в НДК под мотото „Четири страни - един език“. От вторник до неделя включително 46-ото издание, важно събитие от културния афиш в столицата, ще представи на шест етажа повече от 160 участници от България и чужбина. Ще има много отстъпки в цените и изненади за читателите. По традиция няма да липсват и специални предложения за най-малките ценители на словото. Съпътстващата програма е изключително наситена с премиери на най-новите заглавия у нас, с десетки срещи с български и чуждестранни автори и издатели, с литературен фестивал с над 80 гости. В афиша са срещи с автограф с Румяна Захариева, Владимир Зарев, Петя Александрова, Емил Андреев, Александър Секулов, Недялко Славов, Ивинела Самуилова, Мирела Иванова, Камелия Кучер... Официалният старт е на 11 декември от 11 часа в Централното фоайе на НДК.  Ето и някои от хитовете по сергиите и в програмата.   От „Колибри“ /щанд 315/ предлагат специална селекция от заглавия по 5 лева и минус 20% за всички останали, както още много промоции. Сред акцентите са „Възхвала на мащехата“ - първата еротична творба на световноизвестния белетрист Марио Варгас Льоса, романът „Чудо голямо“ - книга номер едно от нашумялата поредица за Патрик Мелроуз, която даде живот на едноименния сериал, \"Да мислиш двайсети век\" - безценни разговори на Тони Джъд с неговия ученик и последовател Тимъти Снайдър, стъписващият трилър \"Дом\", подписан от краля на психологическия съспенс Харлан Коубън. И още - Фредерик Бегбеде мечтае за живот без край, Валери Петров - за лунната стая, Цвайг ни връща към Света от вчера, Салвадор Дали трепетно се оглежда в търсене на Гала... В специалните подаръчни комплекти с над 30% отстъпка пък влизат творби на Робърт Галбрейт и Питър Мей, Елена Феранте и Стиг Ларшон, Джералд Даръл и Харуки Мураками... Почитателите на поредиците \"Амаркорд\", \"Съвременна европейска проза\", \"Световна класика\" и \"Духовност и самоусъвършенстване\" също ще останат очаровани. Не са забравени и най-малките фенове - на Дора, Мая, Никола...  Между 11 и 16 декември ще се проведе и поредното издание на Софийския международен фестивал, чийто фокус тази година е немскоезичната литература. В графика на „Колибри“ са срещи между български писатели с техни колеги от Германия, Лихтенщайн, Швейцария и Австрия. Да припомним, че Йонас Люшер, автор на международния бестселър „Пролетта на варварите“, ще гостува на бг публиката. Според критиците неговият разказ за отблъскващата ненаситност на тумба лондонски юпита e иронично пророчество за пришествието на Тръмп, Мей и Льо Пен. През 2013-та новелата е номинирана за германската и швейцарската награди за най-добра книга за годината, удостоена е с няколко европейски приза. Йонас Люшер и Владимир Полеганов ще дебатират по темата „В един свят ли живеем?“ на 14 декември от 18 часа в Мраморно фоайе на НДК. В сряда, четвъртък и петък между 17 и 18 часа на щанд 315 литературният гид Светлозар Желев ще препоръча всички най-любопитни заглавия на Панаира. „Голяма книга на духовете“ на Том Егеланд, един от най-четените у нас, гарнирана с  цветните илюстрации на художника Мариус Ренберг и в превод на Ралица Тачева, предлагат от „Персей“. Оттам  лансират и другите бестселъри на световноизвестния автор – „Ефектът на Лазар“, „Заветът на Нострадамус“, „Пазителите на завета“, „13. апостол“, „Краят на кръга“, „Евангелието на Луцифер“, „Маската на дявола“. Сега Егеланд предлага страховити истории за най-митичните ужасяващи същества, допълнени от богата енциклопедия на свръхестествените сили.  От „Хермес“ изкушават с  емблематични заглавия - „Тънкото изкуство да не ти пука“ от Марк Менсън, „Малък наръчник по люка“ от Майк Викинг, „Рецепти с 5 съставки“ от Джейми Оливър, „Храна, здраве и щастие“ от Опра Уинфри, „Все още аз“ от Джоджо Мойс, „Винаги ще има Коледа“ от Джени Хейл, „Ватиканът“ от Жозе Родригеш душ Сантуш, „Къщата на шпионите“ от Даниъл Силва, „Лечителят медиум: най-полезните храни“ от Антъни Уилям, „Пушача“ и „Дневникът на Чакала“ от Мариам Петросян, „Речите, които промениха историята“... С редуцирани цени ще се харчат творбите на Георги Божинов, Блага Димитрова, Георги Мишев...  Новият роман на Джон Гришам „Разплата“ /“Обсидиан“/ отново разнищва расизма край Мисисипи, пише вестник „Уошингтън поуст“. Читателите се озовават в митичния град Клантън, където се развива действието и на „Време да убиваш“. Писателят неведнъж се връща в тази разделена от расови предразсъдъци общност – в „Последният съдебен заседател“, „В сянката на чинара“, в сборника с разкази „Окръг Форд“. Сюжетът се разгръща през 1946 година, когато героят от Втората световна война Пийт Банинг се прибира у дома силно променен, изпраща съпругата си в лудница, застрелва най-популярния методистки свещеник в града и категорично отказва да обясни действията си.  Гришам продължава богатата литературна традиция на авторите от Юга, изправени пред културата на бялото господство и нейните последици: корупция, насилие и зловредност. За американските писатели, и най-вече за южняците сред тях, Мисисипи често е сърцевината, в която се таи мракът на радикализма. Ричард Райт,  Уилям Фокнър, Юдора Уелти и Тенеси Уилямс създават огромната литературна репутация на Мисисипи, най-вече като пишат за чудатостите и ужасите на южняшката култура и основно за расизма. Ослепителното съзвездие съвременни писатели от щата – Джезмин Уорд, Наташа Третюи, Дона Тарт, Ричард Форд, Елън Гилкрист, Грег Айлс, Анджи Томас, Майкъл Фарис Смит – се докосват до проблема за расите в различни жанрове. Защото да пренебрегнеш расовия въпрос в Мисисипи, е все едно да пишеш за Аризона, без да забелязваш пустинята, добавя „Уошингтън поуст“. Пак според критиците, „Разплата“ е най-противоречиво приетата и предизвикателна книга на Гришам.", "date": "2018.12.10", "title": "Хит до хит за Коледния панаир на книгата"}
{"url": "https://www.standartnews.com/kultura/shekerova-razsmiva-i-razplakva-380360.html", "text": "Иванка Шекерова разсмива и разплаква зрителите из България с моноспектакъла „Никой не е пълно 6“, изсмислен и режисиран от Елин Рахнев.  Двамата винаги уточняват, че са съавтори в идеята и осъществяването на отличното представление, което няма аналог в родния арт афиш. Арт дуетът направо бърка в душите на зрителите – героинята е смела жена, която влиза в дръзко единоборство за любовите си. Всъщност публиката слуша в захлас четирите сантиментални истории на Райна Апостолова от Копривщица – мъжко момиче, което така излива сърцето и неволите си в гадния мачовски свят, че предизвиква по някоя тайна или явна сълза сред своите зрители.  „Тя е щура биткаджийка по дух, но в битието си е наивна, мила, доверчива. Много лесно губи ума си. И после се чувства като отломка от Космоса“, разкрива щрихи от характера на героинята си Шекерова.  Самата тя засега не признава дали има достатъчно успехи с представителите на силния пол. Според светските клюки, обожателите й не са малко. А вече има и фен клуб, който я следва по петите из България със заявена готовност да хукне с нея и из Европата, тъй като сънародниците ни из добрия стар континент вече проявяват нетърпание да чуят и да видят „Никой не е пълно 6“, да попеят с Иванка „Хубава си моя, горо“. Докато това се случи, обаче Шекерова направи още един удар в кариерата си -  снима в „Засукан свят“ на Мариус Куркински по Николай Хайтов. Там тя е кумата на Мильо, изигран от самия Куркински. Пред камерите си е партнирала още с Камен Донев, Ани Пападопулу и Стефан Николов.   Иванка два пъти кандидатства в НАТФИЗ. Първо я къса Пламен Марков, после и Стефан Данаилов. Но не успяват да свалят гарда й, въпреки че известно време момичето се чуди дали става за сцената и за екрана. По-късно, както става почти винаги при него, Ламбо си признава: Напразно ти видях сметката. Но хубавата жена вече е приета в университета в родния си Пловдив – при това в класа на Надежда Сейкова и Виолета Гиндева. Играе в постановки на Юрий Дачев, Георги Михалков... Куркински също е „нейн“ още от началото на кариерата й в Хасковския театър. Той се разписва там с три заглавия, за които всички говорят - \"Златната мина\", \"Държавните липи\" и \"Женско царство\". \"От него съм научила, че най-важното представление е така нареченото „редово“ – много след премиерата сред овациите и усмивките на приятелите и роднините. Защото няма по-точна оценка от тази на средностатистическия зрител, който на всичкото отгоре си е и платил, за да те гледа. Е, ако той не те хареса, ситуацията става сложна“, откровена е Шекерова.   А тя и Рахнев доказаха, че са чудни в комбинация, още когато направиха клипа \"Неонов куплет\" към едноименната балада на Елин с музика на Жоро от \"Остава\". В него гласът на Иванка звучи леко дрезгав, провокиращо и силно драматично. Ефектнита брюнетка винаги е обичала да пее, но никога не е демонстрирала  суперсамочувствие, макар че публиката често очаква и поп хитове от нея. Тя се вихри и в \"Дубльори\"-те: онзи проект, за който Рахнев събира актьорите в живописното село Годлево и всеки от тях предлага репликите на своите герои. Защото темата е възходът и падението на сцената и зад кулисите. Иванка играе жрица на Мелпомена, която иска да преуспее  и ляга с директора. \"Това не е моята версия. Има момичета, които вярват, че това е единственият вариант, за да ги пуснат през вратата на голямото кино или на сцената. Но това е пошло. Затова в този спектакъл аз протестирам – срещу криворазбраната \"цивилизация\", срещу падението на таланта“, споделя философията си Иванка.  Шекерова в момента репетира нов персонаж с група нахъсени театрали, с които готвят премиера за Хасково. Най-често живее в автомобила си - между Пловдив, Хасково и София. Наследила е повечето си дарби от баба си, Елена Бозовска. „Тя е най-младият възрастен човек, когото познавам. Благодарение на нея реших да се занимавам с изкуство. Тя ме поведе на опера, на театър, на концерти. Навремето е кандидатствала във ВИТИЗ, но заради идеологически грехове в родословното дърво я късат. Но тя не се отказва от музите - свири на цигулка и играе в самодейните трупи на Харманли и Любимец. Рисува прекрасно“, добавя Иванка. Нейната Райна Апостолова от „Никой не е пълно 6“ отново ще разсмива и разплаква феновете на 16 и 30 януари в Студио 5 на НДК.   ", "date": "2018.12.10", "title": "Шекерова разсмива и разплаква"}
{"url": "https://www.standartnews.com/biznes/benzin-i-dizel-nadolu-ss-6-stotinka-za-sedmitsa-380371.html", "text": "Бензинът и дизелът у нас поевтиняха с шест стотинки за литър в първата седмица на декември, показват данни на специализираната интернет платформа fuelo.net. Средната цена на литър А95 стигна до 2,00 лв. на бензиностанциите в страната, а нафтата се продава по 2,20 лева за литър. Спадът в стойностите на бензин и дизел е съответно с 6 стотинки за седмица и с 30 и 18 стотинки на месечна база. С 5 стотинки до 0,99 лева за литър се понижава и цената на пропан-бутана. За месец той отбелязва и поевтиняване от 10 стотинки за литър. Междувременно на световния пазар петролът поскъпна с близо 5%, след като страните от ОПЕК и Русия се споразумяха за намаляване на добивите с 1,2 млн. барела на ден.", "date": "2018.12.10", "title": "Бензин и дизел надолу с 6 стотинки за седмица"}
{"url": "https://www.standartnews.com/biznes/studen-dush-ot-nova-godina-s-tsenata-na-vodata-380390.html", "text": " Цената на студената вода скача от 1 януари 2019 г., става ясно от доклад на Комисията за енергийно и водно регулиране (КЕВР)q който ще бъде подложен за обществено обсъждане на 17 декември.  В София цената на водата ще поскъпне с 23,1 стотинки за кубик, като е предложено от Нова година столичани да плащат по 2,585 лв. за куб. м. с ДДС, показват изчисленията на КЕВР.  Най-голямо увеличение на цената на ВиК услугите се предвижда в Бургас - с 26,8 стотинки за куб. метър. Така цената от 2,729 лв. за кубик ще стане 2,997 лв. Във Варна повишението ще е с 12,3 стотинки - до 3,907 лв. за кубик. Минимално - с 1,6 ст. на куб. метър, ще е повишението на ВиК услугите в Пловдив, където се предлага потребителите от 1 януари да плащат по 2,216 лева за куб. метър (при 2,200 лв. досега). Увеличение ще има и в Монтана и Враца. Там обаче предлаганата цена надхвърля социално поносимата, изтъкнаха от КЕВР. Затова в двата града се предвижда цената да достигне до социално поносимия праг, който съответно е 2,967 лв. за куб. м. в Монтана и 3,171 лв. за кубик във Враца. Единствено в Кърджали се предвижда намаление на цените на ВиК услугите с 3,5 стотинки на куб. метър. Там цената от 2,42 лв. на кубик ще стане 2,387 лв. Определянето на цените от 1 януари 2019 г. е заложено в бизнес плановете на ВиК дружествата, уточниха от КЕВР. Освен тях, при определяне на новите цени, Комисията ще решава и спрямо годишната инфлация, както и дали ВиК дружествата са изпълнили предвидените разходи. Именно заради неизпълнени разходи цената на ВиК услугите в Кърджали се понижава. До края на месеца от КЕВР ще решат окончателно каква ще бъде цената на ВиК услугите от 1 януари 2019 г.", "date": "2018.12.10", "title": "Студен душ от Нова година с цената на водата"}
{"url": "https://www.standartnews.com/sport/zlatkov-specheli-slalom-na-olimpiyskoto-trase-v-kitay-380349.html", "text": "Силно се представиха българските национали Камен Златков и Йоан Тодоров на проведения днес в Тайву (Кит) слалом за Континенталната купа по ски алпийски дисциплини. В състезанието в който учстваха 91 състезатели Златков направи два отлични манша и спечели с 1:35,81 мин. Благодарение на спечелените точки на слалом в Уанлонг миналата седмица, Камен стартира в първа група. Йоан Тодоров стартира с доста по-задния 52-ри номер. Въпреки това той направи много силен втори манш в който даде трето време и така завърши 13-и в крайното класиране с 1:39,33 мин. До края на престоя си в Китай (13 декември) националите ще карат в Тайву още един слалом и 2 гигантски слалома. Тайву ще е домакин на стартовете в техничните дисциплини на олимпиадата в Китай през 2022 г.", "date": "2018.12.10", "title": "Златков спечели слалом на олимпийското трасе в Китай"}
{"url": "https://www.standartnews.com/sport/ibrapimovich-ostava-v-la-galaksi-380365.html", "text": "Златан Ибрахимович ще остане в Лос Анджелис Галакси, след като ръководството на клуба от Мейджър Лийг Сокър на САЩ е изпълнило всичките му изисквания, съобщи спортният директор на Милан Леонардо. Италианският гранд искаше да привлече под наем 37-годишния шведски нападател, който има два сезона в кариерата си за \"росонерите\" с повече от 50 отбелязани гола, като помогна на отбора да спечели скудетото през 2011 година.  \"Той даде дума на Галакси, че ще остане, ако изпълнят неговите изисквания, и те го направиха. Щеше да бъде една прекрасна история, защото той щеше да ни даде значителна класа. Не можем да отречем, че и двете страни бяхме на това мнение, но вече не е възможно\", коментира Леонардо.   \"ЛА Галакси\" приключи сезона в МЛС през октомври, а новата кампания стартира през март. Ибрахимович вкара 22 гола в 27 мача в първия си сезон в САЩ. Милан е четвърти в калчото, но има проблеми в атака, след като е реализирал само три гола в последните си четири срещи.    ", "date": "2018.12.10", "title": "Ибрапимович остава в ЛА Галакси"}
{"url": "https://www.standartnews.com/sport/rivr-pleyt-specheli-kopa-libertadores-380330.html", "text": "Ривър Плейт спечели Копа Либертадорес след като победи след продължения с 3:1 Бока Хуниорс в реванша от финала играт на \"Сантяго Бернабеу\" в Мадрид. Първо Дарио Бенедето беше точен в 44-ата минута. Лукас Прато изравни в 68-ата минута. Бариос от \"генуезците\" беше изгонен в 92-ата минута. Хуан Кинтеро със страхотен гол донесе пълен обрат в 109-ата минута, а Мартинез оформи крайното 3:1 в последната минута от продълженията. Ривър Плейт изигра днес шестия си финал и спечели четвърта купа. Предишните триумфи на 36-кратния шампион на Аржентина бяха пред 1986, 1996 и 2015-а година.  Реваншът трябваше да се играе на 24 ноември на ст. \"Монументал\", но поради инциденти с автобуса на Бока Хуниорс беше отменен. Рейсът беше счупен от феновете на \"милионерите\" и напълнен с газ неволно от полицията, при което пострада капитанът Перес, тъй като стъкло влезе в окото му. Той трябваше дори да ходи до близка болница, а мачът беше отложен първо с един час, после с още един час, а накрая с 24 часа. Въпреки, че близо 70 000 стояха на стадиона няколко часа. На другия ден от Бока поискаха да вземат купата след служебна победа. Най-накрая от КОМНЕБОЛ взеха решение реванша да се играе на стадиона на Реал Мадрид.  Ривър пък отнесе и глоба от 400 000 долара. За реванша двата тима получиха по 25 000 билета. \r\n\"Мачът на века\", \"Великият финал\", \"Сблъсъкът за вечната слава\", са само някои от определенията за мача през последните 40 дни от медиите по света. \r\nИнтересното е, че двубоят, който нито един фен или нито един представител от двата клуба не иска да играе заради кошмара, следващ го, ако бъде загубен, беше отлаган доста пъти. \r\n\"Бернабеу\" пък се превърна в най-специалният стадион на планетата, тъй като е единственият, който е бил домакин на финалите на шестте най-важни международни турнири на клубно и национално ниво - финал на Световно първенство (1982), финал на Европейско първенство (1964), финал на КЕШ/Шампионската лига (1957, 1969, 1980, 2010), финал за Купата на УЕФА/Лига Европа (1985, 1986), финал на Междуконтиненталната купа (1964) и финал на Копа Либертадорес (2018). \r\nРИВЪР ПЛЕЙТ - БОКА ХУНИОРС 2:1 (в първия мач 2:2) \r\n0:1 Бенедето (44) \r\n1:1 Прато (68) \r\n2:1 Кинтеро (109) \r\n3:1 Мартинес (120) \r\nРИВЪР ПЛЕЙТ (4-1-4-1): Франко Армани, Гонсало Монтиел (74-Камила Маяда), Джонатан Майдана, Хавиер Пинола, Милтон Каско, Леонардо Понсио (59-Хуан Кинтеро), Гонсало Мартинес, Езекиел Паласиос (97-Хулиан Алварес), Енцо Перес, Игнасио Фернандес, Лукас Прато \r\nБОКА ХУНИОРС (4-3-3): Естебан Андрада, Хулио Буфарини, Карлос Искердос, Лисандро Магалан, Лукас Оласа, Вилмар Бариос, Нахитан Нандес, Пабло Перес (89-Фернандо Гаго), Кристиан Павон, Себастиан Вила (95-Леонардо Хара), Дарио Бенедето (61-Рамон Абила) \r\nЖълти картони: Понсио, Фернандес, Майдана, Мартинес - Р, Перес, Бариос, Тевес - Б \r\nЧервен картон: Бариос - Б (92) \r\nСтадион: \"Сантиаго Бернабеу\", Мадрид, 80 000 зрители \r\nСъдия: Андрес Куня (Уругвай)    ", "date": "2018.12.10", "title": "Ривър Плейт спечели Копа Либертадорес"}
{"url": "https://www.standartnews.com/sport/tomova-pochva-s-germanka-v-dubay-380336.html", "text": "Първата ракета на България в тениса Виктория Томова ще играе днес срещу Карина Витхьофт (Германия) в I кръг на основната схема на турнира на твърди кортове в Дубай (ОАЕ). Състезанието е с награден фонд 100 000 долара. Томова е 154-а в световната ранглиста в момента. 23-годишната Карина Витхьофт в 171-а в света, но е достигала до 48-о място в началото на януари тази година. Тя има и една спечелена титла в кариерата си. Двете не са се срещали досега.", "date": "2018.12.10", "title": "Томова почва с германка в Дубай"}
{"url": "https://www.standartnews.com/sport/rezultati-ot-nba-380367.html", "text": "Първенство на Националната баскетболна асоциация на САЩ и Канада (НБА), мачове от редовния сезон: Детройт - Ню Орлиънс 108:116, Торонто - Милуоки 99:104, Сан Антонио - Юта 110:97, Ню Йорк - Шарлът 107:119. Източна конференция: \r\nАтлантическа дивизия: Торонто 21 победи/7 загуби, Филаделфия 18/9, Бостън 15/10 \r\nЦентрална дивизия: Милуоки 17/8, Индиана 16/10, Детройт 13/11 \r\nЮгоизточна дивизия: Шарлът 13/13, Орландо 12/14, Маями 11/14 \r\nЗападна конференция: \r\nСеверозападна дивизия: Оклахома Сити 16/8, Денвър 17/9, Портланд 15/11 \r\nТихоокеанска дивизия: Голдън Стейт 18/9, ЛА Клипърс 16/9, ЛА Лейкърс 16/10 \r\nЮгозападна дивизия: Мемфис 15/10, Далас 13/11, Ню Орлиънс 14/14", "date": "2018.12.10", "title": "Резултати от НБА"}
{"url": "https://www.standartnews.com/regionalni/nad-8000-dushi-v-krdzhaliysko-shche-poluchat-khranitelni-produkti-380378.html", "text": "  Близо 8450 души в Кърджалийско ще получат хранителни продукти от програмата за хранителни помощи на ЕС. Заместник областният управител Леман Али даде символичен старт на раздаването на индивидуалните хранителни пакети във временния пункт на БЧК в Кърджали. Хранителните пакети съдържат 24 килограма продукти на човек от 16 вида в 32 опаковки. В списъците с правоимащи лица, предоставени от АСП, са включени 8 437 бенефициенти от областта, като най-голям е броят на хората от община Кърджали – 2 650 души. В Кърджалийско са разкрити 8 временни пунктове на БЧК, като в седем от тях - Кърджали, Ардино, Джебел, Момчилград, Крумовград, Кирково и Чорбаджийско раздаването започна на 10 декември. В община Черноочене раздаването ще започне на 14 декември. В периода на раздаването служители, лектори и доброволци на БЧК ще извършват индивидуални и по график - групови консултации по 7 вида съпътстващи хранителната програма мерки.", "date": "2018.12.10", "title": "Над 8000 души в Кърджалийско ще получат хранителни продукти"}
{"url": "https://www.standartnews.com/sport/kabakov-sviri-v-shampionskata-liga-380368.html", "text": "Българският съдия Георги Кабаков получи престижен наряд за двубоя от груповата фаза на Шампионската лига Валенсия - Манчестър Юнайтед в сряда. Срещата е на 12 декември от 22:00 часа на стадион \"Местая\". В бригадата на пловдивчанина влизат още Деян Вълков и Мартин Маргаритов. Като допълнителни асистент рефери са определени Николай Йорданов и Станислав Тодоров. Георги Тодоров ще бъде съдийски наблюдател. Още преди този мач е ясно, че \"червените дяволи\" и \"Ювентус\" вече са си осигурили участие в осминафиналите на Лигата през февруари 2019 година.", "date": "2018.12.10", "title": "Кабаков свири в Шампионската лига"}
{"url": "https://www.standartnews.com/sport/kristiyan-doychev-e-evropeyski-shampion-po-karate-kiokushin-380366.html", "text": "България има нов европейски шампион по карате киокушин. След оспорвана битка срещу Гмен Арамян от Русия, Кристиян Дойчев от националния отбор на Българската карате киокушин федерация (БККФ) спечели заслужено златото в категория мъже до 85 килограма на шампионата във Варна.  Той завоюва победата, след като съдиите отсъдиха равенство между двамата претенденти и дадоха двуминутно продължение, през което Кристиян показа страхотна техника и воля, които го изстреляха на първото място. Неговата награда връчи министърът на младежта и спорта Красен Кралев. Освен европейската шампионска титла България има двама сребърни и седем бронзови медалисти. Дилян Николов (кат. до 60 кг) и Димитър Димитров ( кат. до 75 кг) спечелиха втори места на Европейското по киокушин. От жените Любомира Николoва (кат. жени до 65 кг) и Красимира Мирева (кат. жени до 60 кг) грабнаха бронзови медали, а от мъжете Стилиян Петков (кат. 65 кг), Иван Команов (кат. 70 кг), Георги Дойчев (кат. 80 кг), Георги Иванов (кат. 95 кг) и Христо Георгиев ( кат. 90+ кг) станаха трети на европейското. Специална награда за най-добра техника при мъжете спечели Кристиян Дойчев, а при ветераните приза за най-висок боен дух отиде при семпай Милен Петров.", "date": "2018.12.10", "title": "Кристиян Дойчев е европейски шампион по карате киокушин"}
{"url": "https://www.standartnews.com/regionalni/kmett-na-blagoevgrad-v-rolyata-na-prikazen-razkazvach-380375.html", "text": "Интересна и поучителна история ще представи тази вечер пред децата на Благоевград в „Часът на приказния разказвач“ кметът на града Атанас Камбитов.. Инициатива се провежда за шеста поредна година и  е част от Коледния фестивал. Тя ще бъде открита тази вечер в 18 часа във фоайето на Община Благоевград. Традиционно за децата са предвидени много изненади, а дядо Коледа ще пристигне, за да раздаде своите подаръци. И тази година на партера в сградата е обособен уютен кът, в който малчуганите ще пият топло мляко и чай и ще се почерпят с бисквити докато слушат приказни истории. Инициативата „Часът на приказния разказвач“ ще продължи до 14 декември. В програмата актьори от Куклен театър –Благоевград ще пресъздадат историята на „Пепеляшка“, ДТ „Енчо Халачев“ ще пренесат децата в приказния свят на „Снежанка и седемте джуджета“, а артистите от ДТ „Никола Вапцаров“ ще пренесат малчуганите в „Нощта преди Коледа“. Актьорите Игор и Иван пък са подготвили Детско шоу.", "date": "2018.12.10", "title": "Кметът на Благоевград в ролята на приказен разказвач"}
{"url": "https://www.standartnews.com/sport/bulgargaz-predlaga-35-skok-na-gaza-ot-nova-godina-380364.html", "text": "Природният газ да поскъпне с 3 и половина процента от януари. Това искане внесе \"Булгаргаз\" в Комисията за енергийно и водно регулиране. От регулатора вече съобщиха, че при подобно увеличение няма да се наложи промяна в цената на парното, топлата вода и тока. Очаква се Комисията да разгледа и одобри предложението на \"Булгаргаз\" до края на този месец. \"При такова повишение на цена, ако разбира се, Комисията го утвърди, това означава, че цената на топлинната и на електрическата енергия няма да бъде променена от 1-ви януари\", коментира председателят Иван Иванов. През юли Комисията одобри поскъпване на природния газ с 10,81% до 400,95 лв./1000 куб. м. или 37,79 лв./MWh (без акциз и ДДС).", "date": "2018.12.10", "title": "\"Булгаргаз\" предлага 3,5 % скок на газа от Нова година"}
{"url": "https://www.standartnews.com/regionalni/da-podarim-nadezhda-za-koleda-v-podkrepa-na-detsata-s-uvrezhdaniya-380380.html", "text": "Започна тринадесетото издание на благотворителната кампания „Да подарим надежда за Коледа“ в Кърджали под патронажа на областния управител Никола Чанев в подкрепа на децата с увреждания. Тази година събраните средства ще бъдат дарени за закупуване на медицинска техника за лечение на деца в многопрофилната болница „Д-р Атанас Дафовски“ Кърджали. Предстои провеждането и на традиционния базар, на който ученици от цялата област ще продават ръчно изработени сувенири, картички, сурвачки, лакомства и предмети за бита в подкрепа на каузата. Вече над 20 училища са заявили участие да се включат в базара. Млади театрали на ЕГ „Христо Ботев“ ще представят два свои спектакъла - „Chat and shop“ на немски език и „Представлението на „Хамлет“ в село Долно Туткаво“ на български, като част от инициативата. Партньори на кампанията са читалище „Обединение“, ОДК, РУО и Агенцията за Социално подпомагане.  Всяка година стотици фирми, институции и ученици се включват в инициативата „Да подарим надежда за Коледа”, за да дадат кураж и надежда на болните деца и техните родители. За последните 10 години събраните средства надхвърлят 120 000 лева.", "date": "2018.12.10", "title": "\"Да подарим надежда за Коледа\" в подкрепа на децата с увреждания"}
{"url": "https://www.standartnews.com/svyat/mey-otlozhi-vota-za-brekzit-tusk-otkazva-kompromisi-380387.html", "text": "Председателят на Европейския съвет Доналд Туск показа, че не смята да прави компромиси за Брекзит заради претенциите на британския премиер Тереза Мей. Той съобщи, че ще включи в дневния ред на заседанието на европейските държавни и правителствени ръководители в четвъртък, посветена на въпроса с напускането на Великобритания. По-рано Тереза Мей обяви пред парламента, че гласуването по споразумението за Брекзит се отлага, съобщи АФП. Тя допълни, че е изслушала опасенията на критиците. \"Сделката ще бъде отхвърлена със значителна разлика, затова ще отложим гласуването\", заяви Мей пред парламента в Лондон. \"Докато не успяваме да постигнем съгласие за сделка, опасността от вариант \"без сделка\" се увеличава\", заяви Мей. Тя направи коментара, след като отложи предвидено за утре гласуване по споразумението за Брекзит, признавайки, че би загубила със \"значителна разлика\".  ", "date": "2018.12.10", "title": "Мей отложи вота за Брекзит, Туск отказва компромиси"}
{"url": "https://www.standartnews.com/biznes/obshchinski-druzhestva-s-neplateni-smetki-za-tok-380340.html", "text": "Държавни и общински дружества с неплатени сметки за ток. ЕНЕРГО-ПРО - Варна свиква среща, на която трябва да стане ясно колко пари дължат държавата и общината за електричество. На срещата трябва да стане ясно какви мерки ще предприеме ЕНЕРГО-ПРО, за да си събере вземанията.", "date": "2018.12.10", "title": "Общински дружества с неплатени сметки за ток"}
{"url": "https://www.standartnews.com/sport/voleybolistt-niki-penchev-smeni-otbora-v-polsha-380395.html", "text": "Волейболният национал Николай Пенчев, който напусна Сточня (Шчечин), след като клубът изпадна в тежка финансова криза, вече има нов клуб в Полша. Пенчев ще продължи кариерата си в Онико (Варшава), воден от френската легенда Стефан Антига. Специалистът изведе Полша до световната титла през 2014 година.  \r\n26-годишният посрещач, който през миналия сезон стана шампион на Полша със СКРА, ще играе за пети полски клуб в кариерата си. По-рано Пенчев е носил екипите на Ефектор (Келце), Асеко Ресовия (Жешув), Скра (Белхатув) и Сточня.  \"Въпреки младостта си, Пенчев е много опитен играч в полската Плус лига, но и в европейските клубни турнири. Радваме се, че такива волейболисти искат да играят за \"Онико\" и виждам голям потенциал в този проект. Убедени сме, че националът на България ще се засили конкуренцията в позицията посрещач и ние вярваме в професионализма и опита му\", заяви Пьотр Гацек, президентът и спортен директор на Онико.", "date": "2018.12.10", "title": "Волейболистът Ники Пенчев смени отбора в Полша"}
{"url": "https://www.standartnews.com/biznes/shche-ima-li-poskpvane-zaradi-po-visokite-tseni-na-toka-380347.html", "text": " През последните дни енергията за индустрията поскъпна с пъти. Колко ще поскъпнат основните продукти, които купувамe отговорите вижте от Георги Георгиев в рубриката „На твоя страна”. Всяка стотинка отгоре върху цената на промишления ток, ще е удар за бизнеса, категорични са преработватели и производители. Още в началото на годината бизнесът предупреди за драстичен скок в цената на тока, който използва,  с между 30 и 65%. Прогнозира се шоково поскъпване на основните храни и стоки, които купуваме с между 5 и 10% при крайния продукт. Най-сериозно ударът ще усети от производителите на хляб. Всеки процент отгоре в цената на тока веднага се усеща по веригата в пекарните. От забъркването на тестото, през втасването, до изпичането на хляба. , заяви хлебопроизводителят Димитър Бешиков. Затова, когато стотинките отгоре при енергията са много, сметката на Димитър Бешиков не излиза.  каза Бешиков. Сметката не приключва с по-високите разходи за ток, които се трупат при собственото му производство на хляб. , заяви Бешиков. Така, при шоковото поскъпването при тока на свободния пазар, сметката ще плати в крайна сметка потребителят, категоричен е Димитър. , каза Бешиков. Според Димитър обаче потребителят трудно ще плати сметката. По-високите разходи вече пресмятат и месопреработвателите. Между 13 и 15 % от цената на всеки колбас на щанда идва именно от тока, изчисляват от бранша. „Увеличение при колбасите би имало с около 5 % от крайната цена. Ако кажем, че един колбас струва 10 лв, то увеличението ще бъде с около 50-60 стотинки”, допълни Атанас Урджанов от Асоциацията на месопреработвателите. ”, заяви собственикът на свинекоплекс Вихрен Димитров. При млечните продукти най-сериозно новите цени на тока ще се усетят при производството на кисели млека. Тъй като там отива най-много енергия, пресмятат преработвателите.", "date": "2018.12.10", "title": "Ще има ли поскъпване заради по-високите цени на тока"}
{"url": "https://www.standartnews.com/svyat/makron-s-obrshchenie-sled-protestite-v-parizh-380339.html", "text": "След поредния уикенд на размирици, френският президент Еманюел Макрон ще направи днес обръщение към сънародниците си в опит за излизане от кризата, породена от движението на \"жълтите жилетки\". Довечера в специално изявление президентът ще представи конкретни и незабавни мерки. Официални източници вече коментираха, че сред тях няма да е увеличаване на минималната работна заплата, което е едно от исканията на \"жълтите жилетки\". Преди това Макрон ще се срещне с представители на синдикатите, на работодателите и на местните власти. В съботния протест участваха над 125 хиляди души с искане за по-висок жизнен стандарт. Близо 1000 са задържаните само в Париж.", "date": "2018.12.10", "title": "Макрон с обръщение след протестите в Париж"}
{"url": "https://www.standartnews.com/svyat/100-drzhavi-obszhdat-pakta-po-migratsiyata-v-marakesh-380341.html", "text": "България е сред страните, които няма да имат свой представител на одобряването на Световния пакт за миграциите, който се приема днес в Маракеш. Във форума днес и утре ще участват министри или правителствени лидери от над 100 страни, сред които германският канцлер Ангела Меркел и премиерите на Гърция, Испания и Португалия. Резолюцията вече предизвика доста спорове. Въпреки че е необвързващ, текстът формулира принципи, като защита на човешките права, на правата на децата, признаване на националния суверенитет, и изброява предложения за подпомагане на страните да се изправят пред миграциите. България, заедно с още 12 страни като Италия, Австрия, Унгария, реши да не отиде в Маракеш.", "date": "2018.12.10", "title": "100 държави обсъждат Пакта по миграцията в Маракеш"}
{"url": "https://www.standartnews.com/svyat/v-sashch-zagovorikha-za-impiychmnt-na-trmp-380345.html", "text": "Един от най-важните американски законодатели заяви, че след като поемат властта в Камарата на представителите през януари, демократите могат да поставят въпроса за започване на процедура за импийчмънт на президента Доналд Тръмп. Според думите на Джералд Надлер пред CNN, президентът се е обкръжил с \"доказани лъжци\" и е станал част от \"заговор срещу американския народ\" с цел да победи на изборите през 2016 година. Демократът Надлер вероятно ще стане председател на Юридическия комитет на Палатата на представителите от януари, когато неговите съпартийци поемат контрола над нея. Според него, задължение на законодателите е да решат доколко сериозни са обвиненията срещу Тръмп, тъй като процедура за отстраняване на президент се започва само при наличието на сериозни правонарушения. Надлер даде интервю за CNN само два дни, след като федералните прокурори обвиниха бившия адвокат на Тръмп - Майкъл Коен - в организиране плащане в размер на 280 000 долара на две жени, които твърдяха, че са имали сексуални отношения с Тръмп. Парите им са били изплатени, за да не говорят пред медиите пред изборите в 2016 година. В обвинението на прокурорите се казва още ,че плащането е станало със знанието на президента и по негово указание. Според Надлер, ако това се докаже, то може да стане основание за започване на процедура на импийчмънт. Но самото отстраняване едва ли ще мине през Сената, където републиканците имат контрол и в новия си състав, който също ще започне работа през януари 2019 година. Надлер обаче е категоричен, че Конституцията дава право за стартиране на такава процедура и заяви: \"Никой не може да стои над Закона\". Доналд Тръмп отхвърля обвиненията за платените суми на двете жени - едната порноактриса, а другата модел на \"Плейбой\", а също така и обвиненията за връзка на неговия предизборен щаб с представители на Кремъл.", "date": "2018.12.10", "title": "В САЩ заговориха за импийчмънт на Тръмп"}
{"url": "https://www.standartnews.com/svyat/es-reshava-dali-london-mozhe-da-se-otkazhe-ot-brekzit-380346.html", "text": "Съдът на Европейския съюз трябва днес да се произнесе дали Великобритания може едностранно да се прекрати процедурата по излизане от общността. \r\nСъщевременно в британския парламент продължават дискусиите преди утрешното гласуване на споразумението с Европейския съюз за брекзит. Опозиционери в консервативната партия на премиера Тереза Мей настояват тя да се върне в Брюксел и да договори по-добри условия за излизане от Евросъюза. Хиляди привърженици на Брекзит протестираха в Лондон срещу споразумението с Брюксел, а отделни групи настояха за втори референдум по въпроса. \"Ние не искаме вашата визия за една несговорчива, малка Британия със затворени граници и стеснени хоризонти. Не искаме бъдеще, което предава мечтите и надеждите на нашите млади хора, които масово искат да останем в Европейския съюз\", заявиха протестиращи.", "date": "2018.12.10", "title": "ЕС решава дали Лондон може да се откаже от Брекзит"}
{"url": "https://www.standartnews.com/regionalni/kubrat-pred-vodna-blokada-zaradi-dlgove-km-energoto-380382.html", "text": "Компанията Енерго- Про спря тока на административната сграда на общинското ВиК дружество „Меден кладенец“ в Кубрат заради дългове от 3 милиона лева. В съобщение на енерго разпределителното предприятие, разпратено до медиите се казва, че наказателната мярка е предупредителна и ако до сряда кметската управа не подпише споразумение за разсрочване на дълговете и гаранции за тяхното изплащане, токът на водоснабдителната фирма ще бъде спрян изцяло. „Действията на местната власт показват липса на заинтересованост към крайните потребители на общинското ВиК дружество. От години нашата фирма изпълнява социални функции като кредитира водоснабдителните услуги в региона.“, твърдят от фирмата доставчик на ток. Ако в следващите 2 дни местната власт и Енерго-Про не постигнат споразумение, градът и 17 села в общината ще останат без вода. От ЕРП-то обясняват, че не очакват моментално изплащане на дълга, а съгласие за разсрочването му от 1 година, като общината стане гарант за дължимите 3млн лева. Крайните мерки са продиктувани от опасенията на ощетения доставчик на ток, че дружеството „Меден кладенец“ в Кубрат ще бъде обявено в ликвидация, а ВиК услугите ще се поемат от водната асоциация в Разград. Подобна трансформация крие риск дълговете на общинската фирма да станат несъбираеми. Управата на Енерго-Про е информирала за намеренията си КЕВР, Министерството на енергетиката, МРРБ и ДАНС. Неплатените сметки за ток на общинските и държавни дружества в Североизточна България възлизат на над 10 милиона лева, съобщават от пресцентъра на енергийната фирма.", "date": "2018.12.10", "title": "Кубрат пред водна блокада заради дългове към Енергото"}
{"url": "https://www.standartnews.com/sport/vvezhdat-sistemata-var-v-blgarskiya-futbol-do-3-godini-380373.html", "text": "Системата за видеоповторение VAR ще бъде въведена най-късно след три години в българския футболен шампионат. Това заяви вицепрезидентът на БФС Атанас Фурнаджиев. Той говори и относно претенциите на ЦСКА - София към изпълнителния директор на централата Борислав Попов. \r\n\"Безспорно имаше съдийски грешки, но те са както в посока подпомагане, така мисля, че и в ущърб на определени клубове. Не мисля, че е имало грешки, които да са само в едната посока. Безспорно системата VAR в европейския футбол доведе до това да има доста по-малко спорни ситуации от съдийско естество, така че с нетърпение очаквам тази система да бъде въведена и в България. Въпрос на време е VAR да влезе и тук. Дали ще е след една, две или три години, най-късно, но това ще се случи\", каза Фурнаджиев пред \"Блиц\". \r\n\"Претенциите на ЦСКА към Борислав Попов относно писмото до УЕФА? Цялата българска общественост знае какво направи БФС за това ЦСКА да бъде това, което е днес. Най-малко ние може да бъдем упреквани в това, че сме пречили или да сме били прът в колелото за развитието на даден клуб. Ние работим в полза на българския футбол и за развитието на всички български клубове. За нас е важно да имаме силни отбори, които да играят силно в Европа. Пример, за съжаление, в последните години е само Лудогорец. Надявам се с един правилен мениджмънт и правилно развитие да имаме победи на европейската сцена\", добави вицепрезидентът на БФС.", "date": "2018.12.10", "title": "Въвеждат системата VAR в българския футбол до 3 години"}
{"url": "https://www.standartnews.com/svyat/nad-300-000-bez-tok-zaradi-snezhna-burya-v-sashch-380353.html", "text": "Повече от 300 000 прекъсвания на електрозахранването бяха причинени от силни снеговалежи и снежни бури в Северна и Южна Каролина и няколко други щати в САЩ.   Губернаторът на Северна Каролина Рой Купър съобщи, че лошото време може да остави до 500 000 потребители без светлина и топлина. В момента тази цифра е близо 240 000, съобщи БГНЕС.   Проблеми с електроенергията има и в щатите Алабама, Джорджия, Тенеси и Вирджиния, предаде ТАСС. Над 1 000 самолетни полета бяха анулирани на международното летище Шарлът (Северна Каролина) поради неблагоприятно време.   Според Ню Йорк Таймс, тази цифра във всички въздушни портали в Северна и Южна Каролина надхвърля 1 300 души.   Губернаторът Купър горещо препоръча на населението в навечерието на Коледа да се въздържа от пътуване с частен транспорт.   \"Останете там, където сте, у дома. „Подгответе подаръци, украсете коледните елхи и гледайте футбол\", пише той в Туитър.   Губернаторът обяви извънредна ситуация в 100 окръга до 10 декември включително.   За оказване на помощ на спасители и жители бяха мобилизирани 143 служители от Националната гвардия на САЩ, 43 превозни средства с висока проходимост и 14 камиона.   Снеговалежът значително затрудни движението на сухопътния транспорт. Получени са данни за 509 пътнотранспортни произшествия и повече от 1 000 обаждания от шофьори на автомобили, затънали в снега.", "date": "2018.12.10", "title": "Над 300 000 без ток заради снежна буря в САЩ"}
{"url": "https://www.standartnews.com/svyat/es-velikobritaniya-mozhe-da-otmeni-brekzit-380356.html", "text": "Великобритания може да реши едностранно да се откаже от Брекзит, без да има нужда от одобрението на другите страни членки на ЕС, постанови официално Съдът на Европейския съюз. \"Обединеното кралство има правото да оттегли едностранно уведомлението за намерението си да напусне на ЕС\", се казва в тълкувателното решение. \"Подобно оттегляне, взето според собствените й конституционни правила, ще доведе до оставане на Великобритания в рамките на Съюза без промяна на условията на статута й като страна член\", добавят съдиите. С това Съдът на Европейския съюз последва мнението на своя генерален адвокат, което беше публикувано на 4 декември, отбелязва АФП. Британското уведомление (нотификация) до Европейския съвет бе предадено на 29 март 2017 г., припомня ТАСС, цитирана от БТА. Делото бе внесено от група анти-Брекзит политици и срещна неодобрение от британското правителство и ЕС, припомня Би Би Си. Междувременно,  , американски и британскки издания коментират досегашното й отражение върху Обединеното кралство и шансовете за успех на министър-председателката Тереза Мей при утрешния вот. Брекзит раздели както страната, така и парламента, пише \"Уолстрийт джърнъл\", и подчертава, че това отива отвъд традиционното разделение дясно-ляво. Споразумението за излизане от ЕС направо обърна с главата надолу британската политическа система, посочва вестникът. \"Ню йорк таймс\" отбелязва, че бремето на борбата за постигане на сделка, продължила две години и половина, личеше на лицето на премиера Мей, когато призова колегите си да подкрепят утре плана й за напускане на общността. \"Споровете продължиха достатъчно дълго\", каза Мей. \"Това разяжда нашата политика. А животът зависи от компромиса\", каза Мей. Но ако призивът на Мей за компромис звучеше неискрено, това отчасти е и по нейна вина, смята изданието. Вестникът отбелязва, че докато преговаряше, тя не разкриваше намеренията си и беше потайна като играч на покер, който притиска картите към тялото си. По времето, когато разкри истинския си план, като представи на страната компромис, който трябваше да привлече умерените, тя вече почти не разполагаше с други резерви на доверие или лоялност, от които да може да черпи. \"Тя не беше подготвила нацията за това как ще изглежда компромисът\", каза Кейти Периър, която за кратко беше директор по комуникациите на премиера. Според Йън Дънт, автор на книгата \"Брекзит: какво по дяволите се случва сега?\", Мей е била толкова погълната от разделенията в собствената си партия, че не е успяла досега да се заеме с разделенията в страната си. \"Тя беше човек, който разделя\", казва Дънт. \"Едва сега се представя като прагматичен центрист\". Тереза Мей е изправена пред битка за лидерския й пост в най-трудната седмица от премиерския й мандат, посочва лондонският \"Таймс\". 48 депутати от партията на торите заявиха вчера намеренията си да предизвикат състезание за следващ председател на консерваторите, което може да се състои тази седмица. Някои министри от кабинета до последно се надяваха, че Мей ще отложи утрешното гласуване по сделката за Брекзит, тъй като има данни, че тя ще загуби с трицифрено число. Коментаторът на лондонския \"Гардиън\" Джон Харис пише, че в Обединеното кралство от десетилетия тлеят напрежения, но вотът за Брекзит ги накара да експлодират. Той изтъква, че под повърхността на най-дълбоката политическа криза от 80 години и драмата в Уестминстър, която е на път да достигне върха си, лежат дълбоки различия по отношение на културата и нагласите, които ще са определящи за страната през следващите десетилетия.", "date": "2018.12.10", "title": "ЕС: Великобритания може да отмени Брекзит"}
{"url": "https://www.standartnews.com/svyat/mey-v-panika-otlaga-glasuvaneto-za-brekzit-380369.html", "text": "Премиерът на Великобритания Тереза Мей е отменила решаващото гласуване в парламента за сделката по Брекзит, което трябваше да се проведе утре. Това съобщи Blooomberg, като се позова на свой източник в британското правителство. Причината е в предупреждение от нейната партия, че я очаква голямо поражение при гласуването. Вотът в Камарата на общините за одобряване условията по развода на Обединеното кралство с Европейския съюз трябваше да се проведе във вторник вечерта. Сега обаче то ще бъде пренасочено за друга дата, твърди източникът на агенцията. Повечето експерти обаче предвиждаха отхвърляне на плана на Мей и евентуално нейната оставка като премиер. Днес Мей ще проведе разговор с министрите от кабинета си, на тема как да осигури положителен вот по сделката си с Брюксел. По-рано днес Европейският съд реши, че Великобритания може да остане в ЕС без да е необходимо да получи съгласието на страните - членки. В коментар по това решение, официален представител на правителството в Лондон обяви, че то няма да промени намерението на страната да напусне ЕС. Сега Мей трябва или да подобри параметрите на сделката с Брюксел или да убеди по-голямата част от настроените негативно към сделката парламентаристи да я подкрепят. Вчера британският премиер Тереза Мей е провела извънреден телефонен разговор с Доналд Туск и други лидери на Европейския съюз, за да чуе мнението им за евентуално отлагане на съдбоносното гласуване за Брекзит, което трябва да е на 11 декември и да поиска съдействие, пише The Telegraph. Очевидно тя е поискала отстъпки, за да може да прокара сделката през парламента. Мей е разговаряла и с премиера на Република Ирландия Лео Варадкар, тъй като неговата подкрепа е от решаващо значение за постигане на отстъпки от Брюксел по въпроса с ирландската граница. Точно това се оказа големият проблем за одобряване на сделката, подписана с Брюксел по Брекзит. Все още никой, дори най-близките сътрудници на британския премиер не знаят какво ще е нейното окончателно решение - ще отиде ли на гласуване в парламента при големи шансове да го загуби или ще поиска отлагане и евентуално подобряване на условията за излизане от ЕС.", "date": "2018.12.10", "title": "Мей в паника, отлага гласуването за Брекзит"}
{"url": "https://www.standartnews.com/svyat/putin-smenya-zalyazvashchiya-briks-s-rik-380359.html", "text": "Проведената среща на G-20 в Аржентина бе в определен смисъл различна като съдържание и смисъл в сравнение с предишните. От многостранна тя се „разпръсна“ на двустранни преговори между лидерите и се появи ново съкращение на международната арена – РИК (Русия, Индия и Китай). Буенос Айрес на испански се превежда като „добри ветрове“. Дано аржентинската столица след време оправдае своето име като домакин на срещата. Особено когато всичко около нас методично потъва в хаос. Свидетели сме на гиганска схватка между светът на либералните глобалисти, изграждан по формулата Pax Americana, който си отива, и новозараждащия се свят на етатистите, консерваторите и суверенистите. В новинарския мейнстрийм релефно изпъкнаха няколко знакови събития в Буенос Айрес. Доналд Тръмп отказа в последния момент планираната среща с Владимир Путин. Невероятната история с повредата на германски самолет „борд №1“, която „накара“ Ангела Меркел да пристигне с огромно закъснение до Буенос Айрес с редовен рейс на испанската авиокомпания Iberia. Като резултат от авиоприключението на германския канцлер пропадна нейната среща с Доналд Тръмп. Но изглежда, че Меркел не искаше да се срешне с американския президент и си намери „техническо“ оправдание. Определено най-комичен на срещата на G-20 бе френският президент. Еманюел Макрон избяга от Париж, избяга от бунтуващите се „жълти жилетки“ във Франция, но на летището в аржентинската столица при излизането от самолета първият, с който се ръкува, бе местна „жълта жилетка“ от техническия персонал. Френският държавен глава не бе посрещнат от нито едно официално лице при пристигането му в Буенос Айрес. На всичкото отгоре срещата на G-20 бе непосредствено предшествана от земетресение 3,8 по Рихтер, чийто епицентър бе недалеч от аржентинската столица. Божествено предзнаменование! По време на мероприятието бе забавно да се наблюдава body language (езика на тялото) на световните лидери. В този план Доналд Тръмп бе ненадминат. Той премина абсолютно безразличен покрай Владимир Путин и Мохамед бин Салман, които също го игнорираха с поглед. Малко преди да ги подмине Доналд Тръмп им намигна в неговия неповторим стил. Не убягна от световните камери и ръкуването high five („дай ми пет“) между Владимир и Мохамед. Руският президент както винаги гъкав и реактивен действа в стил „в случай, че“ по отношение на саудитско-американските отношения. Официалното обяснение за провалената среща между Путин и Тръмп бе станалият драматичен инцидент в Черно море между руски и украински военни кораби. Но, когато американският президент първоначално анонсира, че ще се срещне с удоволствие със своя руски колега, инцидентът около Керченския проток вече беше известен факт. Какво се е случило? Личният адвокат на Доналд Тръмп, който е разпитван от специалния прокурор Робърт Мюлър, се съгласи да съдейства на следствието. И предаде своя бивш клиент. Адвокатът Майкъл Коен се призна за виновен и изложи Доналд Тръмп на сериозна опасност в разследването Russiagate (руска следа) в предизборната кампания на сегашния стопанин на Белия дом. Американският президент е изключително уязвим по отношение на всичко, което е руско или изглежда да е руско. Отпадането на срещата между Путин и Тръмп на G-20 е в резултат на чисто вътрешноамерикански причини. По този повод Руди Джулиани, който е адвокат на американския президент, моментално обвини спецпрокурора Робърт Мюлър, че търси начин да саботира срещата между Тръмп и Путин. „Балетът“ Доналд-Владимир-Мохамед задълбочи съмненията и колебанията в отношенията между Вашингтон и Рияд. Но американският експерт в областта на политическите науки Колин Кавел е убеден, че „ стратегическите отношения ще се запазят, защото Саудитска Арабия няма към кого друг да се обърне... освен към САЩ“. Макар че други считат, че Русия и Путин не са за подценяване. Въпреки всичко G-20 послужи не лошо на Доналд Тръмп. По отношение на политиката на Вашингтон към Пекин американският президент бе подкрепен от целокупния американски истаблишмънт. Агресивната и деструктивна политика на Тръмп по отношение на търговската война с Китай бе подкрепена както от републиканците така и от демократите. Един от органите на Конгреса, който е доминиран от демократите, потвърди, че взетите мерки в търговската война с Пекин не са продукт на поведението на един ненормален, а представляват усилията на управляващата американска класа с цел постигане на световна американска хегемония чрез военни заплахи и икономически санкции. На срещата в Буенос Айрес стана очевиден и един изключително важен факт. Времето на славните години 2008-2015 на БРИКС отмина. Няма го бразилския президент Лула. Няма я президентката Русев. Бразилия е вече друга. Отиде си в началото на 2018 г. южноафриканският президент Джейкъб Зума. БРИКС загуби своята политическа динамика. Новите президенти на Бразилия и ЮАР промениха ориентацията на своите страни. Появи се известна несигурност по отношение на новия индийски президент Нарендра Моди, която до голяма степен се разсея на срещата в аржентинската столица. По инициатива на Путин се състоя среща между него, Си за Китай и Моди за Индия. На международната арена се появи нов актьор в лицето на РИК. За радост на Москва новият формат сближава Делхи с Пекин. Личните взаимоотношения между тримата държавни мъже са отлични. На срещата на РИК беше отбелязано стратегическо съвпадение между руското, китайското и индийското комюникета. Новият блок определено има стратегическа тежест в света. РИК сбъдна едно пророкуване на вече покойния външен министър на Елцин и бивш премиер на Русия Евгени Примаков. Той предложи този формат през 1998 г. Тогава все още беше рано за него. Днес „триъгълникът на Примаков“ е реален факт. Индийският експерт по международни отношения и бивш посланик Бадракумар е категоричен, че „трилатералната среща между Русия, Индия и Китай в рамките на G-20 в Буенос Айрес на 1 декември 2018 г. е събитие в азиатската сигурност и глобалната политика“. Индиецът приветства лидерите на трите държави. Бадракумар отбеляза особения интерес на премиера Нарендра Моди и президента Си Дзипин към инициативата на Владимир Путин. Залязва БРИКС и на негово място изгрява РИК. Нарендра Моди по този повод заяви: „РИК е една възможност за открита и свободна дискусия по ключови въприси, които засягат политиката на глобално ниво. Без съмнение днес светът върви към период на сериозни промени, нестабилност и нарастващо геополитическо напрежение... Мултилатералните връзки и световният ред основан на общи правила е постоянно едностранно отхвърлян от транснационални и локални групи и някои нации по света“. От индийска страна се счита, че Русия, Индия и Китай имат важна роля като лидери в настоящата международна среда и е необходимо да укрепват в РИК трилатералния механизъм за сътрудничество. Накрая, срещата на G-20 в Аржентина само ускори липсата на ред и правила в международните отношения. Доналд Тръмп продължи да следва методично своята линия на „заколване с тъп нож“ на либералната глобализация. Все повече от лидерите на G-20 започват отявлено да приличат на евтини марионетки на глобалния финансов капитал. Марионетки на   и тоталното срутване на Системата.", "date": "2018.12.10", "title": "Путин сменя залязващия БРИКС с РИК"}
{"url": "https://www.standartnews.com/biznes/bulgargaz-predlaga-35-skok-na-gaza-ot-nova-godina-380364.html", "text": "Природният газ да поскъпне с 3 и половина процента от януари. Това искане внесе \"Булгаргаз\" в Комисията за енергийно и водно регулиране. От регулатора вече съобщиха, че при подобно увеличение няма да се наложи промяна в цената на парното, топлата вода и тока. Очаква се Комисията да разгледа и одобри предложението на \"Булгаргаз\" до края на този месец. \"При такова повишение на цена, ако разбира се, Комисията го утвърди, това означава, че цената на топлинната и на електрическата енергия няма да бъде променена от 1-ви януари\", коментира председателят Иван Иванов. През юли Комисията одобри поскъпване на природния газ с 10,81% до 400,95 лв./1000 куб. м. или 37,79 лв./MWh (без акциз и ДДС).", "date": "2018.12.10", "title": "\"Булгаргаз\" предлага 3,5 % скок на газа от Нова година"}
