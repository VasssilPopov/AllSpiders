{"url": "https://standartnews.com/balgariya/za-prvi-pt-u-nas-izliza-knizhka-za-khlyaba-406114.html", "text": "Да си представим, че сме родени много, много отдавна - преди 15 000 години.Без магазини за храна, без електричество, да не говорим за хладилници. Имали сме само даровете на природата. \"Хлябът е храната, която обединява всички хора. Заради нея човечеството е оцеляло и до днес\". С тези думи председателят на УС на НБС на хлебарите и сладкарите Мариана Кукушева откри дискусионния форум, посветен на наръчник за постулати за хляба - \"От зрънцето до хляба\". Това е първата книжка за древната храна, която излиза у нас и е предназначена за малките и големи любознателни деца. На форума бе съобщена и една важна новина - имаме вече утвърден държавен стандарт за ръжен и ръжено-пшеничен хляб. Така палитрата вече се обогатява до пет вида производство. На събитието присъстваха и зам.-министърът на земеделието Вергиния Кръстева, както и председателят на Държавен фонд Земеделие Павлина Ангелова. Г-жа Кукушева подчерта, че този проект е станал възможен с помощта на двете институции. \"Тази книжка трябва да стигне до всяко дете на 16 години, което учи в българско училище. Освен това друга основна задача е всички обществени поръчки да минават по реалните стандарти\", добави тя. Една от важните теми на форума бяха непрекъснатите спекулации и психическия медиен тормоз върху хората, че хлябът е много вредна храна. \"Стигна се дотам хлябът едва ли не да бъде обявен за отрова. Категорично заявявам, че при яденето му има място за хора с всички видове заболявания! Целият християнски свят посреща деня с молитва за хляб\", каза д-р Светослав Ханджиев. Криворазбраното едва ли не апокалиптично въздействие на хляба върху здравето на хората бе коментирано и от известния диетолог д-р Ипократис Пападимитракос.\"Всъщност и тук, като на други места, борбата е срещу фалшивите новини за тази основна храна за човечеството\", отбеляза той. Коментирано бе, че трябва и по-голяма образователна култура на потреблението. \"Едва 16 процента у нас разбират какво значи срок на годност на продукта. За сравнение този процент например в Дания е 80\", отбелязаха участници във форума.   \"Ние издадохме тази книжка, за да могат децата да трупат знания, докато се забавляват. Да научат факти и данни колко е полезен хлябът, да се научат да го обичат и ценят. А защо не и да го създават\", каза Мариана Кукушева.      ", "date": "2019.11.07", "title": "За първи път у нас излиза книжка за хляба"}
{"url": "https://standartnews.com/biznes/novi-dvama-imperatori-na-avtomobilniya-biznes-406133.html", "text": "  На пролетното автоизложение в Женева Карлос Таварес направи шокиращо послание към всички в сектора: адаптирай се, или загини! \r\nПоловин годино по-късно, 60-годишният главен изпълнителен директор на Peugeot - PSA Group, подсигури бъдещето не само на компанията, която представлява, но и превърна себе си в едно от най-големите имена  в бизнеса, заемайки длъжността изпълнителен директор след автомобилната сделка за годината. Само преди дни два от най-големите автомобилни производители в света - Fiat Chrysler Automobiles и PSA Group, обявиха сливане, което The Wall Street Journal нарече- трансатлантически автомобилен гигант на стойност 50 милиарда долара. \r\nСливането осигурява еднакви дялове на двата производителя, а новата компания ще се ръководи едновременно от изпълнителния директор на PSA Карлос Таварес и от председателя на Борда на директорите на на FCA Джон Елкан. \r\nТакава сделка - независимо дали става дума за сливане или алианс, пренася PSA в редиците на най-големите автомобилостроители в света. А Таварес реализира сделка с мащаб, за която и Карлос Гон, и Серджо Маркионе дълги години мечтаеха. \r\nПо ирония на съдбата евентуалното сливане с FCA ще е изпълнение на плановете на низвергнатия шеф на алианса Карлос Гон, който още преди три години е бил готов на сделка с Фиат по времето на Маркионе. За съжаление и двамата няма как да се зарадват на сливането.   Макрионе - „великанът с черния пуловер“ вече не е между живите. А някогашният любим бразилец на всички японки – Гон, от месеци е под домашен арест в Токио и се опитва да се измъкне от кошмарните обвинения за милиони укрити данъци. \r\nДжон Елкан и Карлос, но не Гон, а Таварес са хората, с които, с който цялата автомобилна индустрия ще се съобразява още повече занапред. След пробива на марката Peugeot в Северна Америка и разширяването на Opel в Русия, днес Таварес има блестяща възможност да покаже какви нови чудеса може да сътвори с новата компания. Особено след успеха му в PSA, където той направи невъзможното: трайно губещата компания Оpel превърна в печеливша и то само година след придобиването от GM през 2017 година. \r\nНастоящият президент на FCA Джон Елкан, който е внук на Джани Аниели и праправнук на Джовани Аниели основателят на FIAT, пък също има последната дума като президент. 43-годишният Елкан, който  беше сред най-близките съюзници на покойния шеф на FCA Серджо Маркионе, сега е изправен пред предизвикателството да осигури присъствие на династията Аниели и в следващата част от развитието на автомобилната индустрия. \r\nЕлкан е председател и на надзорния съвет на FCA, а също така е президент и главен изпълнителен директор на холдинговата компания Exor, която притежава Partner Re, държи и контролният пакет акции във Ferrari и футболния клуб Ювентус. \r\nБогатството на Аниели днес е разпределено между десетки членове на фамилията, които са акционери в холдинговата компания Giovanni Agnelli, която държи 53% от Exor. След сделката акциите се вдигнаха, но не така позитивно се  разви ситуацията за собствениците на Peugeot. Акционери в групата PSA са френското правителство, семейство Пежо, както и китайската Dongfeng Motor. \r\nВсяка една от страните държи около 12% от автомобилния производител, а след спада на акциите на групата са изгубили 250 милиона евро само за четири дни които се надяват да възстановят идните месеци и години . \r\nЗащото новата мегакомпания, оглавявана от Елкан и Таварес, ще бъде втория по големина автомобилен производител след Volkswagen Group и четвърти в света след Toyota и Renault-Nissan-Mitsubishi. Сливането на италиано-американския концерн и на френската група ще създаде компания с текуща пазарна стойност от 47 млрд. долара. На толкова в момента се оценява японската Honda Motor. Френската група ще има 6 места в управата а италиано-американската ще е с 5. Като част от сделката PSA ще се откаже от своя дял от 46% в доставчика на резервни части и оборудване Faurecia, а FCA ще изплати на акционерите си 5,5 млрд. евро като специален дивидент. \r\nСпоразумението с френската група ще даде достъп на FCA до модулната платформа CMP, която позволява и изграждане на електромобили. В същото време с помощта на новия си партньор PSA ще получи възможност за излизане на американския пазар, както и засилване на позициите в Латинска Америка . Единственият проблем е, че 12% от акциите на френския консорциум са китайска собственост, а търговската война между Пекин и Вашингтон все още не е приключила.  ", "date": "2019.11.07", "title": "Нови двама императори на автомобилния бизнес"}
{"url": "https://www.standartnews.com/sport/razkrikha-koy-poema-barselona-ot-dekemvri-406125.html", "text": "Треньорът на Ривър Плейт Марсело Галярдо ще поеме Барселона през декември. Това твърди аржентинският коментатор и световен шампион от 1986-а година Клаудио Борги. \r\nСлухове за подобна рокада има от известно време, като сега те със сигурност ще се засилят, след като каталунците регистрираха серия лоши резултати и напрежението върху Ернесто Валверде отново се увеличи. \r\n \r\n„Това е сигурна информация. Знам, че Галярдо ще поеме Барселона през декември. Все пак Марсело е един от най-добрите треньори в света. Президентът Д’Онофрио твърди, че Галярдо би напуснал само ако той си тръгне, но моят източник е сигурен” заяви Борги. \r\n \r\nОт Ривър наистина отричат слуховете, че Галярдо ще пристигне в Испания, но е факт, че за 5 години начело на клуба той постигна серия успехи, печелейки общо 10 трофея, сред които са два триумфа за „Копа Либертадорес” и може би обмисля друго предизвикателство. \r\n \r\nДругата сериозна спекулация относно бъдещия треньор на Барса е Роналд Куман, за който обаче се говори, че ще се върне в Каталуния след Евро 2020-а през следващото лято.", "date": "2019.11.07", "title": "Ето  кой поема Барселона"}
{"url": "https://standartnews.com/biznes/api-opredeli-kde-i-kolko-shche-se-plashcha-za-tol-taksi-406109.html", "text": "След днешното заседание на Обществения консултативен съвет по въвеждане в експлоатация на електронната система за таксуване на база време и изминато разстояние проф. Олег Асенов, член на УС на АПИ съобщи, че камионите над 3.5 т ще плащат тол такси за 6050 км от републиканската пътна мрежа, пише economic.bg. Безплатни остават 14 000 км от цялата републиканска пътна мрежа, която е около 20 000 км. В момента за преминаването по нея товарните автомобили над 3,5 тона плащат е-винетка. Безплатни остават и 20 000 км общински пътища. Предстои да бъдат публикувани за обществено обсъждане и тарифите на тол таксите, след като бъдат дискутирани от работна група към консултативния съвет. В продължение на 30 дни всеки заинтересован ще може да отправи своите предложения по тарифите. В началото на декември, преди да изтече крайният срок за подаване на предложения, консултантът на АПИ – Световната банка, ще организира форум за електронната система за събиране на пътни такси. След обявяване на тарифите за обществено обсъждане ще започне и вторият тестови етап на тол системата – с бордови устройства в предоставени от транспортния бранш превозни средства. Първият етап от тестовия период обхвана издаването на маршрутни карти и тол калкулатора, чрез който по тестови тарифи превозвачите имат възможност да изчислят цената на традиционните си маршрути и да планират бюджетите си за 2020 г. Проф. Асенов посочи, че максималните тарифи няма да са по-високи от тестовите. “Ще балансираме така тарифите и покритието на пътищата с тол, че отражението върху цените на стоките от първа необходимост да е минимално”, добави той. По думите на проф. Асенов за третокласните пътища няма да се плаща тол такса, а по тях минават доставчиците за вътрешния пазар. Механичното разглеждане на тарифите от точка А до точка Б, без мъдро реорганизиране на автопарка и логистичните сили, няма как да доведе до ефективност на транспортната услуга, коментира той. Стойността на продадените електронни винетки през 2019 г. вече е по-голяма от приходите от винетки за цялата 2018 г. До момента тази година постъпленията са 358 655 688 лв.", "date": "2019.11.07", "title": "АПИ определи къде и колко ще се плаща за тол такси"}
{"url": "https://standartnews.com/biznes/nay-mnogo-zavrsheni-novi-zhilishcha-kray-moreto-406122.html", "text": "Продължава да нараства броят на въведените в експлоатация нови жилищни сгради у нас. През третото тримесечие на настоящата година те са с 280 повече, спрямо същия период на 2018-та година. Най-много от тях са със стоманенобетонна конструкция - 77 процента, а тухлената е с 20. Нaй-гoлям e oтнocитeлният дял нa нoвoпocтpoeнитe ĸъщи (72.2%), cлeдвaни oт жилищнитe ĸooпepaции (16.5%). Като цяло се наблюдава увеличение на броя на всички видове новопостроени сгради. Първенец в това отношение е Варна със 134 сгради, следвана от Пловдив със 77 и Бургас и София- 76. Край морето обаче са най-многото нови апартаменти ,като в Бургас са 764, а във Варна - 603. Има и тенденция на увеличаване на жилищната площ.    ", "date": "2019.11.07", "title": "Най-много завършени нови жилища - край морето"}
{"url": "https://standartnews.com/biznes/mareshki-stroi-benzinostantsii-v-bansko-i-sopot-406140.html", "text": "  Веселин Марешки заяви, че ще удържи на думата си и ще построи бензиностанции в градовете, в които партията му спечели  кметските изборите. Единият е Сопот, другият – Банско. Изказването си той направи по Канал 3. По отношение на бюджета за 2020 година, той каза, че има забележки, защото парите са орязани за важни неща. Според него трябват повече пари за образование, здравеопазване, култура и спорт, а не е нужно да се раздуват парите за отбрана. В навечерието на 30-годишнината от началото на демокрацията, той припомни, че преди Десети ноември хората са имали пълен достъп до лекарства, нещо което сега не е така.  ", "date": "2019.11.07", "title": "Марешки строи бензиностанции в Банско и Сопот"}
{"url": "https://standartnews.com/biznes/kupuvame-tok-za-u-doma-ot-svobodniya-pazar-ot-2020-g-406123.html", "text": "Очаква се битовите потребители да преминат от регулирания към свободния пазар на електроенергия от средата на идната година, съобщи енергийният министър Теменужка Петкова, която участва в кръгла маса на тема „Механизмите за осигуряване на капацитет като част от бъдещия пазарен модел в България“. Според Петкова процесът няма да доведе до поскъпване на тока за бита. „Пълната либерализация не е еднократен акт, това е процес, който още продължи между 3 и 5 години. Всички евентуални рискове трябва да бъдат минимализирани и съответно покрити по най-добрия начин. Работим за това в новия регулаторен период, определена част от регулираната цена всъщност да бъде формирана на пазарен принцип. Преди да се предприемат стъпките за пълна либерализация, задължително условие е да се предвидят мерките за защита на уязвимите потребители“, каза тя. Като една от мерките за продължаване на работата на въглищните централи страната ни иска за използва така наречения механизъм за капацитет. Това е призната от Европейската комисия мярка за осигуряване на сигурността на доставките на ток. Според енергийния министър Теменужка Петкова най-добрият за нас вариант е пазарен модел на механизма за капацитет: \"Този капацитет ще трябва да се предлага на пазара, за да има ликвидност на пазара, за да има конкуренция и за да не води това до дефицит на енергия. Защото вие знаете, че когато има дефицит на енергия, тогава и цените вървят нагоре. Това, с което тези централи, които ще осигуряват капацитет, ще се явят на пазара, ще бъдат единствено и само разходите за горивната компонента и разходите за емисии, ако те плащат такива\".", "date": "2019.11.07", "title": "Купуваме ток за у дома от свободния пазар от 2020"}
{"url": "https://www.standartnews.com/sport/obyavikha-naryadite-za-16-iya-krg-v-elita-406124.html", "text": "Българският футболен съюз обяви съдийските назначения за двубоите от 16-ия кръг на efbet лига. Дербито между ЦСКА София и Славия е поверено на Драгомир Драганов. Срещата на стадион „Българска армия“ е в събота, 9 ноември, от 17:30 часа. 8 ноември, петък, 17:30 часа \r\nЛокомотив (Пловдив) – Ботев (Враца) \r\nГеорги Николов \r\n \r\n9 ноември, събота, 15:00 часа \r\nЕтър – Черно море \r\nНикола Попов 10 ноември, неделя, 12:45 часа \r\nБерое – Арда \r\nВладимир Вълков \r\n \r\n10 ноември, неделя, 15:15 часа \r\nБотев (Пловдив) – Левски \r\nСтанислав Тодоров 10 ноември, неделя, 17:45 часа \r\nВитоша – Лудогорец \r\nГеорги Кънчев Димитров 11 ноември. Понеделник, 17:30 часа \r\nЦарско село  - Дунав \r\nНеделчо Гаджалов.", "date": "2019.11.07", "title": "Обявиха нарядите за 16-ия кръг в елита"}
{"url": "https://standartnews.com/biznes/ima-sdelka-za-btk-406138.html", "text": "  Vivacom вече е с нов собственик, преговорите с UnitedGroup са приключили успешно,обавиха от телекома. Стойността на сделката не е обявена, но по информация на Reuters тя е около €1,2 милиарда. Очаква се тя да приключи през второто тримесечие на 2020 г. след получаване на необходимите регулаторни одобрения. Придобиването ще бъде финансирано чрез комбинация от нов заем и собствени средства от UnitedGroup, която е собственост на BCPartners. Придобиването ще ускори растежа на UnitedGroup, ще разшири географското ѝ присъствие и ще затвърди позицията на компанията като лидер в телеком индустрията в Югоизточна Европа. Към момента UnitedGroup развива дейността си в 6 държави в региона. България е привлекателен пазар и това придобиване ще ни помогне да диверсифицираме още повече Групата. UnitedGroup има много добър опит в придобиването и успешното интегриране на бизнеси, основан на повече от 100 придобивания, които сме направили от старта на компанията си досега, казва Виктория Боклаг, главен изпълнителен директор на UnitedGroup. \"Тази сделка е голям успех и огромна възможност за VIVACOM, клиентите ѝ и генерално за България. Благодарение на усилията на всички ни, VIVACOM се превърна в един от най-успешните телекоми в Европа. А сега посреща като свои нови акционери един от най-успешните световни инвеститори със значително присъствие в Европа и Северна Америка - BCPartners. VIVACOM ще има ключова роля в бъдещото развитие на UnitedGroup, тяхната регионална технологична и медийна платформа\", е цитиран да казва и Спас Русев, председател на Надзорния съвет на Vivacom и най-голям едноличен акционер в телекома. Vivacom осигурява услуги на над 1,8 милиона потребители. Компанията е първият исторически телеком оператор в страната, а в момента предлага услуги като оптичен широколентов интернет, мобилни комуникации, IPTV както на частни, така и на бизнес клиенти. Наскоро UnitedGroup придоби и хърватския телеком Tele2 срещу €220 милиона. Тя е и най-голямата кабелна компания в Сърбия, като има бизнес и в други държави в региона. Затова и описва себе си като \"най-големият алтернативен телеком доставчик в държавите, съставящи бивша Югославия\". Тя бе собственост на KKR, но американският фонд продаде мажоритарния дял на BC Partners преди година.  ", "date": "2019.11.07", "title": "Има сделка за Vivacom"}
{"url": "https://www.standartnews.com/sport/tsarsko-selo-iznenada-nepriyatno-arda-406132.html", "text": "Царско село победи изненадващо Арда с 2:0 като гост в последен мач от 15-ия кръг на efbet лига. Дербито между новаците в елита се игра на стадиона на Локомотив (Пловдив), където тимът от Кърджали домакинства. Холандецът Родни Антуи се превърна в герой за състава на Никола Спасов при четвъртата победа на Царско село за сезона. Крилото се разписа в 51-ата и 64-ата минута във вратата на Иван Караджов след отлични индивидуални акции. В 87-ата минута вратарят на гостите Джони Пласид отрази удар с глава на Емил Мартинов от Арда от границата на вратарското поле. В добавеното време пък удар на Деян Лозев с левия крак срещна дясната греда на хаитянския страж.", "date": "2019.11.07", "title": "Царско село изненада неприятно Арда"}
{"url": "https://standartnews.com/biznes/biznest-vdiga-zaplatite-s-5-tazi-godina-406139.html", "text": "Тази година бизнесът плаща с 5% по-високи заплати - данните са на експерти по човешките ресурси след проучване на повече от 300 компании, които работят у нас. Само 7% от фирмите обаче повишават доходите на служителите си повече от веднъж годишно. Най-смело увеличават възнагражденията търговците на дребно - в хранителни или нехранителни вериги и в най-бързо разрастващия се сектор IT технологиите. Следва ги производството, въпреки че там, казват от бизнеса, трудно се намират хора за работа. Според проучването работодателите, които искат да плащат повече, отделят за хората си средно по 160 лева за Коледа, 100 лева за Великден и по 60 лева на месец за ваучери за храна. Най-социалните от бизнеса дават и по 20 лева за Осми март и за Деня на детето. Туристическата агенция на Здравка Чимева плаща на шестима служители да водят хората на хубави места. Като шеф тя много добре знае, че за работника парите са най-важното. Но не успява винаги да повишава заплатите. „Няма гарантирано производство, не е като завод. Някои колеги дават комисиони или бонуси да пътува член от семейството безплатно. И 1000, и 2000 бих дала. Е, сега, за Коледа и Нова година, ама хиляди левове не мога - нещо дребно, което да ги тонизира”, коментира управителката на туристическата агенция. Най-смело повишават доходите на хората си търговците на дребно - анализират експертите. И то не защото много искат, а им се налага, за да не напуснат. „Увеличение на заплатите се прави най-често и най-вече за да си задържим хората - това е”, обяснява Стела Юлзари, консултант в областта на човешките ресурси. Здравното осигуряване е придобивка, която все повече служители искат. А добрите шефове дават бонуси: за добри резултати, за голям проект, за силни продажби. Консултантите по човешки ресурси виждат, че западните фирми по-трудно пробиват в нашия Северозапад. И дават пример: търговски представител, който освен твърда заплата има и бонуси за добри продажби, получава навсякъде различно. Най-много в София, най-малко във Враца. Според експертите Пловдив ще настигне София по доходи след година-две. А прогнозите за 2020 г.: отново 5-6 процента увеличение на заплатите. Но не за всички. И не навсякъде.", "date": "2019.11.07", "title": "Бизнесът вдигна заплатите с 5% тази година"}
{"url": "https://standartnews.com/regionalni/v-gramada-i-boynitsa-provedokha-prvite-zasedaniya-na-obs-406101.html", "text": "Областният управител на Видин Албена Георгиева откри първото заседание на новоизбрания Общински съвет в Грамада. Тя ръководи и церемонията, на която положиха клетва 11-те общински съветници и новоизбраният кмет на общината Милчо Башев. „Най-напред бих искала да честитя на г-н Милчо Башев, който отново беше избран за кмет на община Грамада, както и, разбира се, на всички общински съветници. Бъдете мъдри и разумни, в името на онези важни решения, които ще гарантират добруването на жителите на Грамада, защото най-голямото богатство на всеки един регион –  това са хората. Желая Ви сили и енергия, за да изпълнявате достойно своите задължения“, каза в приветствието си областният управител. За председател на Общинския съвет в Грамада отново беше гласувано доверие на досегашния му ръководител - Огнян Георгиев.          На 6 ноември започна четвъртия си мандат кметът на община Бойница – Анета Генчева. „През следващите 4 години ще имате силата да промените или да доразвиете вашата община, да определите посоката на развитието на Бойница. Затова пожелавам на всички Вас много сила и решителност. Нека всички Ваши решения бъдат в полза на жителите на община Бойница“, каза областният управител Албена Георгиева в своето приветствие към Анета Генчева и 11-те новоизбрани общински съветници. На церемонията по полагане на клетва присъства заместник областният управител Лъчезар Попиванов, както и жители на общината. \r\nНа провелото се първо заседание на ОбС-Бойница стана ясно, че запазва председателското си място в местния парламент и Габриела Тошева, която беше преизбрана на този пост с болшинството от гласовете на общинските съветници.  ", "date": "2019.11.07", "title": "В Грамада и Бойница проведоха първите заседания на ОбС"}
{"url": "https://standartnews.com/regionalni/oa-vidin-se-vklyuchi-v-initsiativata-menidzhr-za-edin-den-406110.html", "text": "За поредна година Областна администрация Видин се включи в инициативата на Джуниър Ачийвмънт България за насърчаване на младите хора „Мениджър за един ден“ 2019. В рамките на деня амбициозни младежи се запознаха с работата на областния управител и неговата администрация. \r\n     \r\nПавел Илиев от Профилирана природо-математическа гимназия „Екзарх Антим I” зае поста на областен управител на област Видин, а Ренета Цветанова от Професионална гимназия „Проф.д-р. Асен Златаров“ беше в ролята на заместник-областен управител.     Възпитаниците на двете училища бяха посрещнати от областния управител Албена Георгиева и заместник областните управители Лъчезар Попиванов и Анжело Методиев. Преди встъпването им в длъжност, пред младите колеги бе представена структурата на администрацията и спецификата на работата на служителите. Павел и Ренета се потопиха в работната атмосфера на администрацията, като усетиха напрежението и тръпката на работния процес и едновременно с това придобиха увереност и мотивация за личностно и професионално израстване.     Областният управител Албена Георгиева изрази увереността си в полезния ефект от тази инициатива. „Благодаря ви за вашата активност и гражданска позиция. Радвам се, че днес бяхте част от екипа на Областна администрация Видин“, каза областният управител. Георгиева пожела на учениците успех, позитивни емоции в днешния ден и изрази надежда, че ще останат с добри впечатления от работата на Областна администрация Видин. „Където и да продължите образованието си, се върнете в родния ви град. Учете и работете за Видин!“, каза Албена Георгиева в края на инициативата.  ", "date": "2019.11.07", "title": "Видин насърчава младите таланти"}
{"url": "https://standartnews.com/regionalni/kmett-na-vratsa-vstpi-v-dlzhnost-406102.html", "text": "С полагане на клетва започна церемонията по официалното встъпване в длъжност на новоизбраните общински съветници и кметът на Враца Калин Каменов, както и на кметовете на кметства. Те бяха поздравени от областния управител Малина Николова, която изрази увереност, че всеки един от тях ще отстоява правата на гражданите. „Самоуправлението е основно право на гражданите и принцип на местната политика. Местното самоуправление е най-близкото до тях ниво на демократично управление. То им позволява да участват в процеса на вземане на решения. Гражданите на община Враца са делегирали права по самоуправление в местната власт на своите избрани представители. Това задължава органът на местното самоуправление да бъде гарант на правата на общността, защита на справедливостта, спазване законосъобразността в актовете и решенията, които приема. Убедена съм, че в споделянето на тази обществена отговорност ще се водите от разбирането, че единни, консенсусни, енергични и последователни може да отстоявате правата на гражданите. Пожелавам Ви здраве, сили, енергия, воля и дух, за да реализирате успешен и прогресивен мандат, каза в словото си Малина Николова. Тя връчи символите на Враца на кмета на общината и му пожела увереност и сила в управлението на общината. От своя страна Калин Каменов посочи, че с подкрепата на всеки един врачанин, развитието на нашия град ще продължи. „Скъпи съграждани, благодаря за доверието и подкрепата. Именно вярата в доброто е онова, което ще ни води и занапред във всяко наше дело. Уверен съм, че всеки един общински съветник и кмет на кметство ще проявява мъдрост, диалогичност и прагматичност при вземането на важните решения за общината, защото само така ще оправдаем гласуваното ни доверие. Безспорно ще има предизвикателства през настоящия управленски мандат, но с общи усилия и вслушвайки се в гласа на врачани, ще устоим на всяка трудност. Един град са хората, които живеят в него, затова искам моите съграждани да продължават да бъдат коректив на местната власт и част от промяната на града. Благодаря за подкрепата!“, каза Калин Каменов. Негово Високопреосвещенство Врачански митрополит Григорий благослови присъстващите на церемонията, като им пожела мъдрост, вяра и сила. На тържественото заседание общинският съвет избра за свой председател общинския съветник от групата на ПП ГЕРБ Нели Стоянова. „В този мандат ще работим активно, с реални действия, в името на всеки един гражданин“ заяви Стоянова.  ", "date": "2019.11.07", "title": "Кметът на Враца встъпи в длъжност"}
{"url": "https://standartnews.com/sport/obyavikha-naryadite-za-16-iya-krg-v-elita-406124.html", "text": "Българският футболен съюз обяви съдийските назначения за двубоите от 16-ия кръг на efbet лига. Дербито между ЦСКА София и Славия е поверено на Драгомир Драганов. Срещата на стадион „Българска армия“ е в събота, 9 ноември, от 17:30 часа. 8 ноември, петък, 17:30 часа \r\nЛокомотив (Пловдив) – Ботев (Враца) \r\nГеорги Николов \r\n \r\n9 ноември, събота, 15:00 часа \r\nЕтър – Черно море \r\nНикола Попов 10 ноември, неделя, 12:45 часа \r\nБерое – Арда \r\nВладимир Вълков \r\n \r\n10 ноември, неделя, 15:15 часа \r\nБотев (Пловдив) – Левски \r\nСтанислав Тодоров 10 ноември, неделя, 17:45 часа \r\nВитоша – Лудогорец \r\nГеорги Кънчев Димитров 11 ноември. Понеделник, 17:30 часа \r\nЦарско село  - Дунав \r\nНеделчо Гаджалов.", "date": "2019.11.07", "title": "Обявиха нарядите за 16-ия кръг в елита"}
{"url": "https://standartnews.com/regionalni/izbraniyat-kmet-na-krivodol-poe-kormiloto-na-obshchinata-406103.html", "text": "На първото си тържествено заседание, свикано от областния управител Малина Николова, новоизбраният общински съвет и кмет положиха клетва за встъпване в длъжност. Кметът Христо Доков благодари за доверието и подкрепата на жителите на общината „Уверен съм, че всички заедно ще променим общината и града към по-добро!“, заяви при полагането на клетвата Доков. С пълно мнозинство, за председател на Общински съвет – Криводол беше призбран общинският съветник Петър Комитски. „Благодаря за огромното доверие към мен, това е отговорност. Като пръв сред равни, ще се грижа, както досега, за пълна равнопоставеност в общинския съвет и се надявам, че заедно ще работим в името на развитието на Община Криводол, за да я превърнем в община - пример на добро управление“, заяви Комитски. Областният управител Малина Николова отправи послание към всички членове на местния парламент и общинската администрация. \r\n„Поздравявам Ви за доверието, което получихте от съгражданите си на последните местни избори. Поздравявам Ви и за поетата отговорност, защото в следващите 4 години Вие ще бъдете тези, които от името на Вашите съграждани ще трябва да вземате важните за общината решения. Желая Ви много управленска мъдрост и много енергия, консенсус, взаимно разбирателство и силен Общински съвет - Криводол“, каза в приветствието си Малина Николова.  ", "date": "2019.11.07", "title": "Избраният кмет на Криводол пое кормилото на общината"}
{"url": "https://standartnews.com/regionalni/triznatsi-se-rodikha-v-ruse-406116.html", "text": "В АГ-комплекса на университетската многопрофилна болница за активно лечение \"Канев\" в Русе се родиха тризнаци - две момичета и едно момче. Майката е 30-годишна и се чувства добре, съобщават от лечебното заведение. Бебетата са родени със секцио, което е било извършено от акушер-гинеколозите д-р Петър Зарзаланов и д-р Галя Георгиева, анестезиолога д-р Павлина Николова и акушерките Йоана Багдасарян, Благомира Йорданова, Стела Василева, Валентина Янакиева и Маринела Симеонова. Тризначетата са поставени в кувьози на апаратна вентилация в интензивния сектор на отделението, тъй като са недоносени. Първото бебе е момченце с тегло 1300 грама, след него на бял свят се е появило първото момиченце с тегло 1500 грама и второто момиченце, което се е родило с тегло 1590 грама. За новородените се полагат всички необходими грижи от неонатолозите д-р Лилия Георгиева и д-р Мими Карова, както и от екипа на отделението.", "date": "2019.11.07", "title": "Тризнаци се родиха в Русе"}
{"url": "https://standartnews.com/sport/razkrikha-koy-poema-barselona-ot-dekemvri-406125.html", "text": "Треньорът на Ривър Плейт Марсело Галярдо ще поеме Барселона през декември. Това твърди аржентинският коментатор и световен шампион от 1986-а година Клаудио Борги. \r\nСлухове за подобна рокада има от известно време, като сега те със сигурност ще се засилят, след като каталунците регистрираха серия лоши резултати и напрежението върху Ернесто Валверде отново се увеличи. \r\n \r\n„Това е сигурна информация. Знам, че Галярдо ще поеме Барселона през декември. Все пак Марсело е един от най-добрите треньори в света. Президентът Д’Онофрио твърди, че Галярдо би напуснал само ако той си тръгне, но моят източник е сигурен” заяви Борги. \r\n \r\nОт Ривър наистина отричат слуховете, че Галярдо ще пристигне в Испания, но е факт, че за 5 години начело на клуба той постигна серия успехи, печелейки общо 10 трофея, сред които са два триумфа за „Копа Либертадорес” и може би обмисля друго предизвикателство. \r\n \r\nДругата сериозна спекулация относно бъдещия треньор на Барса е Роналд Куман, за който обаче се говори, че ще се върне в Каталуния след Евро 2020-а през следващото лято.", "date": "2019.11.07", "title": "Ето  кой поема Барселона"}
{"url": "https://standartnews.com/sport/tsarsko-selo-iznenada-nepriyatno-arda-406132.html", "text": "Царско село победи изненадващо Арда с 2:0 като гост в последен мач от 15-ия кръг на efbet лига. Дербито между новаците в елита се игра на стадиона на Локомотив (Пловдив), където тимът от Кърджали домакинства. Холандецът Родни Антуи се превърна в герой за състава на Никола Спасов при четвъртата победа на Царско село за сезона. Крилото се разписа в 51-ата и 64-ата минута във вратата на Иван Караджов след отлични индивидуални акции. В 87-ата минута вратарят на гостите Джони Пласид отрази удар с глава на Емил Мартинов от Арда от границата на вратарското поле. В добавеното време пък удар на Деян Лозев с левия крак срещна дясната греда на хаитянския страж.", "date": "2019.11.07", "title": "Царско село изненада неприятно Арда"}
{"url": "https://standartnews.com/svyat/us-iztrebitel-izpusna-raketa-nad-yaponiya-406083.html", "text": "Изтребителят на ВВС на САЩ Ф-16 изпусна учебен снаряд по време на тренировъчен полет над японската префектура Аомори, съобщи американското военно командване в Япония. \r\n \r\nРакетата е паднала в района на частен сектор в село Рокас, което се намира на няколко километра от определената зона за полет. \r\n \r\nИнформация за щети и наранявания все още не е съобщена, информира РИА Новости. \r\n \r\nИнциденти с американски военни самолети в Япония се случват многократно. В края на август от тежък транспортен хеликоптер CH-53 „изпадна” по време на полет пластмасов илюминатор в морето край бреговете на Окинава. Там през декември 2016 г. американски конвертоплан катастрофира по време на зареждане с гориво във въздуха.", "date": "2019.11.07", "title": "US-изтребител изпусна ракета над Япония"}
{"url": "https://standartnews.com/svyat/klimatichna-stachka-e-slovoschetanieto-na-2019-g-406085.html", "text": "Издателството Харпър Колинс, публикуващо тълковен речник на английския език, определи понятието climate strike (в превод: климатична стачка) за словосъчетание на 2019 година, предаде ТАСС, като се позова на агенция Прес асосиейшън. Тази година понятието е използвало 100 пъти по-често в сравнение с миналата година. Причина са набиращите популярност протести под наслова стачка за климата, вдъхновени от 16-годишната Грета Тунберг. Миналата година тя започна всеки петък да прави такава стачка, изразяваща се в напускане на учебните занятия, за да привлече вниманието върху нуждата от повече усилия в борбата с климатичните промени. Примерът й последваха ученици и студенти от много страни по света. На места в тези стачки за климата се включиха около 1 милион души, както беше в Италия през септември. В речника на Харпър Колинс са добавени и понятията influencer (инфлуенсър - човек, чието мнение има значение пред определена аудитория), hopepunk (хоуп-пънк - телевизионен жанр, целящ да поражда оптимизъм и позитивно мислене), deepfake (дийпфейк - методика на синтез на изображението, основаваща се на изкуствен интелект), non-binary (небинарен - хора с неутрален пол, тоест, които предпочитат да не се идентифицират нито като мъж, нито като жена) и rewilding (в превод буквално: повторно населяване с диви животни или екологична концепция за поетапно връщане на дивите животни на онези места, на които те са били напълно изтребени от хората).", "date": "2019.11.07", "title": "\"Климатична стачка\" е словосъчетанието на 2019 г."}
{"url": "https://standartnews.com/svyat/pkhenyan-nareche-yaponskiya-premier-shindzo-abe-idiot-406121.html", "text": "Японският премиер Шиндзо Абе е идиот, който дори не трябва да си помисля и да стъпва в Пхенян, коментират държавни медии в Северна Корея, информира \"Ройтерс\". Коментарът е изпълнен с обиди. Той е в отговор на критиката на Абе след последното ракетно изпитание на КНДР на 31 октомври. Тогава Токио обяви, че Северна Корея вероятно е изстреляла балистични ракети, което е в нарушение на санкциите на ООН. Абе също осъди теста по време на азиатски форум тази седмица, но в същото време изрази желание да се срещне с лидера на КНДР Ким Чен-ун \"без условия\" за разрешаване на казуса с отвлечените японски граждани от изолираната държава, съобщава \"Киодо\", позовавайки се на японското правителство. \"Японският премиер Абе, който вдига толкова шум за изпитанието с нашата суперголяма реактивна система за залпов огън, сякаш ядрена бомба е паднала на японска земя, е идиот\", обяви KCNA, позовавайки се на съобщение на севернокорейски дипломат, който отговоря за Япония. \"Абе, който направи необмислени коментари за нашите легитимни мерки за самоотбрана с безразсъдно размахване на езика си...не трябва дори да си мечтае да стъпи в Пхенян\", подчертава медията. През 2002 г. Северна Корея призна, че нейни агенти са отвлекли 13 японци от 60-те до 80-те г. на миналия век. Според Токио 17 японски граждани са отвлечени, от които петима са върнати. Северна Корея твърди, че осем от тях са мъртви, а други четирима никога не са влизали в страната.  ", "date": "2019.11.07", "title": "Пхенян нарече японския премиер Шиндзо Абе идиот"}
{"url": "https://standartnews.com/svyat/kolko-struva-nay-skpiyat-rak-v-sveta-406089.html", "text": "Рак беше изтъргуван за рекордните пет милиона йени (46 000 долара) на първия за сезона търг на раци в Западна Япония, предаде ДПА. Екземплярът от вида снежен рак е бил с тегло 1,24 килограма и с 14,6-сантиметрова черупка. Той бил уловен в Японско море, край бреговете на префектура Тотори. Купен е от магазина Канемаса-Хамашита в Тотори. Собствениците планират да го продадат сега на ресторант в района Гинза в Токио. Същият магазин плати миналата година 2 милиона йени за снежен рак и Книгата на рекордите на Гинес го вписа като най-скъпия рак, продаден на търг.", "date": "2019.11.07", "title": "Колко струва най-скъпият рак в света"}
{"url": "https://standartnews.com/svyat/vlak-proptuva-ptya-na-koprinata-406098.html", "text": "Исторически момент в историята на железниците. 820-метрова товарна композиция от Китай премина през тунела “Мармарай” под Босфора и достигна Европа, съобщават турските медии. 42 вагона, натоварени с битова електроника, пътуват от град Шиан, Китай, преминават през Турция и България и продължават към чешката столица Прага. \r\n \r\nВлакът е първият по така наречения път на коприната, преоткрит от китайските железници в търсене на по-добра търговска връзка с Европа. Турските власти вече отбелязаха, че влакът намалява времето за транспорт на стоки от Китай до Турция от 1 месец на едва 12 дни. \r\n \r\nОчаква се днес влакът на China Railway Express да прекоси страната ни през Свиленград, Пловдив и София към Калотина. Вагоните ще бъдат теглени от локомотиви на един от частните жп превозвачи у нас.", "date": "2019.11.07", "title": "Влак пропътува пътя на коприната"}
{"url": "https://standartnews.com/svyat/makron-s-tezhki-prisdi-za-nato-i-evropa-406130.html", "text": "Френският президент Еманюел Макрон направи доста мрачен коментар за състоянието на НАТО и Европа към момента. Според него не може да се разчита НАТО да защитава съюзниците си, защото бил в тежко състояние\"Това, което в момента преживяваме е мозъчната смърт на НАТО\", обяснява той. Европа стои на \"ръба на пропастта\" и трябва да започне да мисли за себе си стратегически, като геополитическа сила, в противен случай ние \"вече няма да контролираме съдбата си.\" По време на интервю в Елисейския дворец държавният глава на Франция отелязва, че Европа трябва \"да се събуди\" и вече било крайно време за това. Няма координация относно стратегическото вземане на решения между САЩ и техните съюзници в НАТО. Няма. Има некоординирани агресивни действия на друг съюзник в НАТО, Турция, в област, в която нашите интереси са застрашени\", допълва той.  ", "date": "2019.11.07", "title": "Макрон с тежки присъди за НАТО  и Европа"}
{"url": "https://standartnews.com/svyat/ep-odobri-makhaneto-na-nablyudenieto-nad-blgariya-406141.html", "text": "Мнозинството в комисията на Европейския парламент по граждански свободи, правосъдие и вътрешни работи не възразява на предложението на Европейската комисия да бъде прекратено наблюдението над България по Механизма за сътрудничество и проверка (МСП). Това показаха изказванията в парламентарната комисия на представителите на политическите групи при днешното обсъждане на последните доклади на ЕК за България и за Румъния. Групата на Европейската народна партия подкрепя извода на ЕК, че напредъкът на България е достатъчен и наблюдението трябва да бъде прекратено, заяви евродепутатът Роберта Мецола. Това показва, че българските власти са положили големи усилия, добави тя. Биргит Зипел от името на социалистите и демократите посочи, че ЕП отдавна настоява за въвеждането на общоевропейско наблюдение за върховенството на закона. Няма смисъл от наблюдение на отделни държави. Всички трябва да отговарят по еднакви правила. Предложението на ЕК за отпадането на наблюдението за България е добро и го приветстваме, допълни Зипел. Драгош Тудораке (Обнови Европа) подкрепи въвеждането на наблюдение за законността във всички държави от ЕС. Има нужда от прилагането на ясни изисквания, с ясни препоръки и последици, поясни той. Тинеке Стрик (Зелени) също подкрепи преминаването към общоевропейско наблюдение. Тя изрази съгласие с оценката на ЕК, че Румъния бележи отстъпление по МСП. Единствена Клер Дейли от името на Европейската обединена левица се възпротиви на предложението на ЕК наблюдението над България да отпадне. Мога да възразя, че е постигнат устойчив напредък, каза тя. По нейните думи в нашата страна се наблюдават тормоз над журналисти, злоупотреби със селскостопански субсидии, съмнителна реклама в медиите. Елена Йончева (БСП) приветства предложението на ЕК за прекратяване на наблюдението над България, защото то не е постигнало очаквания резултат. Йончева подкрепи въвеждането на общо наблюдение за законността във всички държави от ЕС. Тя добави, че България е първа по корупция в ЕС и проблемът се задълбочава. По нейните думи у нас медийната свобода в последните 10 години драматично се влошава. България не бива да бъде наказвана заради своите политици, заяви Йончева. Нейният колега Петър Витанов отбеляза, че последният доклад на ЕК по МСП за България е положителен. Всички полагахме усилия наблюдението да отпадне, защото е дискриминационно, доколкото се прилага само за две държави. Съществуването на механизма е извинение да бъдем държани извън Шенген, добави той. Илхан Кючюк (ДПС) отбеляза, че навсякъде има нужда от наблюдение на законността. По неговите думи МСП е показал неефективност и е задълбочил различията. Според Кючюк, ако има всеобщо наблюдение за законността в ЕС, ще бъде предотвратявано задействането на чл. 7 от общностния договор. По неговите думи отпадането на МСП решава големия политически проблем на ясно разделение между Източна и Западна Европа. Водещият заседанието евродепутат Емил Радев (ГЕРБ), заместник-председател на парламентарната комисия, изрази пълна подкрепа за заключенията на ЕК за нашата страна в последния доклад. По неговите думи са били взети предвид всички усилия на българските институции. Докладите отдавна изчерпаха положителния си ефект и в последните години се използват като инструмент за политически атаки срещу България и Румъния, добави той и отбеляза, че остава неясно каква е цената на изготвянето на докладите и защо досега не е било въведено всеобщо наблюдение в ЕС. България е изпълнила всички препоръки на ЕК и най-сетне трябва да се сложи край на наблюдението над нашата страна, очакваме стъпки от ЕК за окончателно приключване на процедурата, заяви Радев.", "date": "2019.11.07", "title": "ЕП одобри махането на наблюдението над България"}
{"url": "https://standartnews.com/svyat/44-zemetresenie-v-akuila-406143.html", "text": "Земетресение с магнитуд 4,4 беше регистрирано в провинция Акуила, Централна Италия, съобщи Националният институт по геофизика и вулканология в страната. Сеизмолозите са регистрирали труса в 18.35 ч. местно време. Епицентърът на земетресението е бил на 5 километра от град Балсорано, на дълбочина 14 км под земната повърхност. Трусът е усетен и в близките селища на регионите Абруцо и Лацио, съобщава БГНЕС. Много от местните жители панически са напуснали домовете си и все още са на улицата. Земетресението е било усетено и от жителите на няколко части на Рим, предимно в източната част на италианската столица. До момента няма данни за пострадали и нанесени материални щети. Служителите на Националната служба за гражданска защита извършват проверки в районите, засегнати от труса. Сеизмичната активност в Италия не спира. На 25 октомври беше регистрирано земетресение с магнитуд 4,4 в Тиренско море край южното крайбрежие на страната.", "date": "2019.11.07", "title": "4,4 земетресение в Акуила"}
{"url": "https://standartnews.com/regionalni/vvezhdat-voden-rezhim-v-pernik-406119.html", "text": "Въвежда се воден режим в Перник от 18 ноември, поради силно намаленото количество вода в язовир \"Студена\". Вода ще има само от 16 до 22 часа, включително събота и неделя. Разчетите са направени така, че ако няма валежи, наличното количество вода в язовир „Студена“ да стигне до края на април следващата година. Освен за Перник, режимът ще е в сила още за град Батановци и за 9 села в общината, съобщава БНР. В момента водният обем на язовира е под 6 млн куб. метра. при максимален над 25 млн. кубика. Въвеждането на режим е наложително, каза по-рано новоизбраният кмет Станислав Владимиров. По думите му само така можело да се избегне хуманитарна криза.", "date": "2019.11.07", "title": "Въвеждат воден режим в Перник"}
