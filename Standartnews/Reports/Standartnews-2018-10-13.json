{"url": "http://standartnews.com/svyat/kim_chenun_izprati_telegrama_do_vladimir_putin-376628.html", "text": "Лидерът на Северна Корея Ким Чен-ун изпрати поздравителна телеграма до руския президент Владимир Путин по случай 70-ата годишнина от установяването на дипломатически отношения между страните им, предаде ТАСС, като се позова на севернокорейската информационна агенция КЦТА. В посланието си севернокорейският лидер отбелязва, че отношенията между двете държави са се развивали въз основа на принципите на взаимно уважение, добросъседство и взаимна полза. Ким Чен-ун изразява също увереност, че отношенията между КНДР и Русия ще продължат да се развиват в съзвучие с изискванията на новата епоха и в интерес на народите на двете страни.", "date": "2018.10.12", "title": "Ким Чен-ун изпрати телеграма до Владимир Путин"}
{"url": "http://standartnews.com/svyat/desetki_raneni_pri_katastrofa_s_avtobus_v_germaniya-376623.html", "text": "Около 30 души бяха ранени при сблъсък между автобус и камион край град Хокенхайм. Автобусът е бил пълен с чуждестранни туристи от Австралия, Канада и Съединените щати. Състоянието на девет от тях е тежко. Според полицейски източник автобусът вероятно се е отклонил в лентата си и се е врязал в камиона, който превозвал гуми. Точните причини за катастрофата се изясняват.", "date": "2018.10.12", "title": "Десетки ранени при катастрофа с автобус в Германия"}
{"url": "http://standartnews.com/svyat/kitay_izvezhda_v_orbita_izkustvena_luna_do_2020_g-376627.html", "text": "От Центъра за изследване на микроелектронни системи за авиокосмическата наука и промишлеността в град Чънду, столицата на югозападната китайска провинция Съчуан, възнамеряват да изведат в околоземна орбита до 2020 г. спътника \"Изкуствена Луна\", съобщава информационният портал \"Джунгуо синуънуан\". Спътникът ще има възможност да осветява земната повърхност осем пъти по-интензивно от естествената Луна. \"Благодарение на тази технология в ще отпадне нуждата от улично осветление в градовете\", заяви на пресконференция генералният директор на Центъра У Чунфън. \"Вече сме усвоили всички необходими технологии\", допълни той.", "date": "2018.10.12", "title": "Китай извежда в орбита изкуствена Луна до 2020 г."}
{"url": "http://standartnews.com/svyat/germanskiyat_sad_reshava_dali_da_izprati_severin_krasimirov_u_nas-376617.html", "text": "Върховният съд в Целе тази сутрин трябва да се произнесе дали ще бъде екстрадиран от Германия Северин Красимиров – главният заподозрян за убийството на журналистката Виктория Маринова. Той беше задържан при спецакция с десетки германски полицаи по искане от българската страна близо до Хамбург. Вчера младият мъж се изправи пред съда, за да бъде разгледана мярката му за неотлонение. Заподозреният за убийството на Виктория Маринова готов да съдейства на властите 21-годишният русенец е дал съгласието си да бъде върнат обратно у нас. Смята се, че е избягал в Германия в неделя, след като ден по-рано е извършил убийството на телевизионната водеща.", "date": "2018.10.12", "title": "Германският съд решава дали да изпрати Северин Красимиров у нас"}
{"url": "http://standartnews.com/svyat/naymalko_petima_zaginali_pri_intsident_na_stroezh_v_meksiko-376618.html", "text": "Тежък инцидент в Мексико - най-малко петима души са загинали при рухването на търговски център в строеж в северния мексикански град Монтерей. Очаква се броят на жертвите да нарасне. От службата за гражданска защита съобщиха, че двама души са извадени живи изпод развалините, а 12 са в неизвестност. Около 100 спасители издирват още хора, които може да са затиснати под отломките. На строежа в момента на рухването са работели между 20 и 25 души. Причините за инцидента се изясняват.", "date": "2018.10.12", "title": "Най-малко петима загинали при инцидент на строеж в Мексико"}
{"url": "http://standartnews.com/svyat/razreshiha_na_sikhite_v_kanada_da_karat_motori_s_tyurbani_vmesto_kaski-376626.html", "text": "Властите в канадската провинция Онтарио разрешиха на мъжете сикхи, които носят на главите си тюрбани, да карат мотоциклет без защитна каска. Местното правителство сметнало, че хората са длъжни да носят и лична отговорност за собствената си безопасност. Решението се основава на спазването на гражданските права и религиозни свободи. Сикхите са последователи на религиозно течение, което възниква в началото на 16 век в Северозападна Индия.", "date": "2018.10.12", "title": "Разрешиха на сикхите в Канада да карат мотори с тюрбани, вместо каски"}
{"url": "http://standartnews.com/biznes/tsenata_ostava_osnoven_problem_za_proizvoditelite_na_grozde-376635.html", "text": "Около 150-160 милиона килограма грозде за вино се очаква да бъде прибрано от винарските предприятия тази година при 170 милиона килограма за миналата година. Разликата няма да се отрази на бизнеса, защото има запаси вино от предходни реколти, така че то ще бъде компенсирано от виното, което е в резерва. Това каза в интервю за БНР Красимир Коев, изпълнителен директор на Изпълнителната агенция по лозата и виното. „Гроздето отива в няколко направления – за производство на вино, на ракия, на оцет, както и за износ. Вече седма година имаме износ на грозде. Също така и за домашна консумация, по закон е позволено до 1 тон грозде хората да преработят и от него да си произведат вино и ракия за домашна консумация. Гроздоберната кампания премина своя пик. Сега започват с по-късни сортове, които узряват – гъмза, широка мелнишка, също така и маврудът на някои територии на страната сега тепърва започва прибирането му\". Заради влошената климатична обстановка в страната има поражения върху лозовите масиви – някъде частично, някъде от порядъка на 100 – 200 декара, които тази година няма да имат въобще реколта. В утежнена ситуация протече отглеждането на лозите и гроздето до гроздоберната кампания, но заради хубавото есенно време гроздето започна да налива захарност, коментира Коев. „Тази година реален проблем беше климатичната обстановка. Това е фабрика на открито, не можеш да се бориш. Хубавото тази година, за разлика от миналата е, че миналата година гроздето беше доста като количество, но леко като тегло, защото засушаването миналата година доведе до това, че в гроздето нямаше толкова много сок. Тази година от тези 150-160 милиона очакваме около 120 милиона литра вино да се произведе\". България консумира 110-120 милиона литра вино на година, като в това число влизат и чуждестранните туристи, които посещават страната ни. Износът ни е около 60 милиона литра годишно. „Това е трайна тенденция с лек процент на покачване всяка година. Износът е от порядъка на 500 хиляди до 1 милион литра допълнително в един 5-годишен период насам. Тенденцията във вътрешния пазар е по същия начин\". Качеството на гроздето тази година е много добро благодарение на благоприятното време през август и септември, подчерта Коев. Той обясни, че количествата набрано грозде в страната са по-малки заради силните валежи през пролетта и началото на лятото.", "date": "2018.10.12", "title": "Цената остава основен проблем за производителите на грозде"}
{"url": "http://standartnews.com/lyubopitno/kitay_izvezhda_v_orbita_izkustvena_luna_do_2020_g-376627.html", "text": "От Центъра за изследване на микроелектронни системи за авиокосмическата наука и промишлеността в град Чънду, столицата на югозападната китайска провинция Съчуан, възнамеряват да изведат в околоземна орбита до 2020 г. спътника \"Изкуствена Луна\", съобщава информационният портал \"Джунгуо синуънуан\". Спътникът ще има възможност да осветява земната повърхност осем пъти по-интензивно от естествената Луна. \"Благодарение на тази технология в ще отпадне нуждата от улично осветление в градовете\", заяви на пресконференция генералният директор на Центъра У Чунфън. \"Вече сме усвоили всички необходими технологии\", допълни той.", "date": "2018.10.12", "title": "Китай извежда в орбита изкуствена Луна до 2020 г."}
{"url": "http://standartnews.com/balgariya/za_parvi_pat_v_istoriyata_na_ban_ucheni_pozhelaha_da_napusnat_akademiyata-376648.html", "text": "През тази година продължи инициативата на Българската академия на науките \"БАН представя своите институти\", чрез която се представя пред широката общественост всичко, което става в нашите институти. Случиха се и много други събития, имаше и тревожни такива. Няма да пропусна факта, че за първи път в историята на БАН, наши колеги пожелаха да напуснат структурата на Академията, вярвайки, че има по-добри перспективи за развитие извън нея. Това каза председателят на Общото събрание на БАН проф. Евелина Славчева в словото си на тържественото събрание за 149 години от създаването на Академията. Тя визира искането на учени от Националния институт по метеорология и хидрология да излязат от БАН, но без да съобщава името на института. Този тревожен факт е повод за сериозен размисъл и анализ, и вярвам, че както в БАН ще направим този анализ, така той ще бъде обект за размисъл за държавата и за обществото, заяви проф. Славчева. Тя постави въпроса дали това е пътят, учените в България да имат по-добра перспектива. През тази години учени от БАН завършиха работата си по проекти, възложени на Академията от Министерския съвет, каза в словото си председателят на БАН акад. Юлиан Ревалски. Той уточни, че това са проекти, свързани с важни въпроси за България - за демографските проблеми, за подобряването на образованието ни, за семизмичния риск на сгради и за изготвянето на Национална стратегия в енергетиката. Очакват ни и нови предизвикателства, свързани с утвърдените наскоро от Министерския съвет осем национални научни програми, голяма част, от които са разработени с участието на учени от БАН, заяви акад. Ревалски. Той отбеляза, че от следващата година учените от БАН ги очаква упорита работа по тези програми. Изключително високо беше участието и успехите на учени от БАН в конкурсите по ОП \"Наука и образование за интелигентен растеж\", като БАН е координатор на два от центровете за върхови постижения, които се създават по програмата, каза акад. Юлиан Ревалски. Това са центровете за мехатроника и чисти технологии, и за информационни и комуникационни технологии, уточни той. Акад. Ревалски информира, че БАН е партньор в третия център за върхови постижения \"Наследство БГ\", където водещата организация е Софийският университет \"Св. Климент Охридски\". БАН е водеща научна организация и в проектите за два центъра за компетентност по ОП, информира председателят на Академията. Той припомни, че от 2016 г. БАН започна програма за подкрепа на младите учени, която продължи успешно през 2017 и 2018 г. Програмата започна чрез споразумение с Министерството на образованието и науката, с отпуснатите тогава близо 2 милиона лева, припомни акад. Ревалски. Той отбеляза, че сред националните научни програми има и такава за насърчаване на младите учени, от която БАН вече е получила почти 2 милиона лева. С тези средства ще бъдат стимулирани докторанти и постдокторанти.", "date": "2018.10.12", "title": "За първи път в историята на БАН учени пожелаха да напуснат Академията"}
{"url": "http://standartnews.com/balgariya/tsacheva_se_sreshtna_s_predsedatelya_na_sada_na_evropeyskiya_sayuz_kun_lenarts-376646.html", "text": "Министърът на правосъдието Цецка Цачева се срещна в Люксембург с председателя на Съда на Европейския съюз Кун Ленартс. В разговорите участваха и българските представители в Съда на ЕС Александър Арабаджиев, Александър Корнезов, Марияна Кънчева, както и генералният адвокат на съда Евгени Танчев, съобщи пресцентърът на министерството на правосъдието. Цачева поднесе поздравления за преизбирането им и пожела успешен  мандат. Тя запозна домакините с резултатите от Съвет \"Правосъдие\" през вчерашния ден, като отдели по-голямо внимание на  подробностите около регламента за електронните доказателства. Решенията на Европейския съд, прилагани в работата на българския съд и адвокатура и взаимодействието между тях бе друга тема в разговорите между министъра и представителите на Съда на ЕС. Участниците в срещата се съгласиха, че обученията на магистрати и адвокати са основа на добро взаимодействие между Съда на ЕС и българското правосъдие.", "date": "2018.10.12", "title": "Цачева се срещна с председателя на Съда на Европейския съюз Кун Ленартс"}
{"url": "http://standartnews.com/balgariya/borisov_naredi_proverki_na_patnite_remonti_izvarshvani_ot_firma_dzhi_pi_grup-376647.html", "text": "По нареждане на премиера Бойко Борисов започват проверки на пътните ремонти, извършвани от фирма „Джи Пи Груп\". Това съобщи пред журналисти премиерът Бойко Борисов във връзка с разследването, което извършва прокуратурата на фирмата. „Не мога да допусна при толкова много усилия, които полагаме, да има пропуски, единствените ми претенции към строителите са били качество и срок\", заяви Борисов. Премиерът каза, че вече е възложил на Агенция „Пътна инфраструктура\", спазвайки закона, да намери форми и още днес да извади от проектите с европейско и държавно финансиране фирма „Джи Пи Груп\". „Моята политическа воля стига дотам, че всеки, който е заподозрян, и срещу когото тече разследване, да бъде изваден от конкурсите до доказване на правотата и невинността му\", допълни Бойко Борисов. Премиерът припомни случаите, при които 19 км от АМ„Тракия\" при Ямбол са били ремонтирани отново заради спестен асфалт, както и подобен случай при Ябланица. Според премиера всеки трябва да си носи отговорността вместо да се петни името на правителството. Светослав Глосов, председател на УС на АПИ, обясни, че ще бъде направена стриктна проверка на качеството на строителството на пътната отсечка от Кърджали до границата, която в момента се строи от същата фирма за 9 млн. лв. Министър-председателят направи инспекция на ремонта на Мулдавския манастир „Св. Петка\" край Асеновград, където през 2010 г източното и част от северното крило на манастира бяха унищожени вследствие на пожар. Пловдивският митрополит Николай благодари за личната ангажираност на Борисов и усилията на правителството, което отпусна 500 хил. лева през 2016 г за възстановяване на манастира. Премиерът посочи, че след ремонтните дейности следва и възстановяването на автентичния вид на манастира. „Възложил съм на ВиК Пловдив водопровода, тъй като манастирът няма вода. Проектът вече е съгласуван между всички\", каза Борисов и допълни, че ще се работи и за пътя до манастира. Премиерът добави, че следващата сряда ще предложи на правителството да се отпуснат около 600 хил. лева за Пловдивската семинария. „Събраните от битката с контрабандата средства ни дава тази възможност\", каза Борисов.", "date": "2018.10.12", "title": "Борисов нареди проверки на пътните ремонти, извършвани от фирма „Джи Пи Груп“"}
{"url": "http://standartnews.com/balgariya/mladi_prepodavateli_shte_uchastvat_v_upravlenieto_na_visshite_uchilishta-376645.html", "text": "След приемането на мораториума над разкриването на нови висши учебни заведения да бъде изработена карта на мрежата на висшето образование в страната. В нея ще бъдат определени професионалните направления, необходими за съответните региони. Това предложи министърът на образованието и науката Красимир Вълчев по време на заседанието на Съвета на ректорите в Пловдив. Там бяха обсъдени предстоящите промени в Закона за висшето образование, свързани с акредитацията и управлението на висшите училища, както и възможността за придобиване статут на научноизследователски университети. Промените в закона предвиждат възлагане на по-големи правомощия на ректорите чрез договори за управление, сключени с министъра. Красимир Вълчев посочи, че така ректорите ще имат по-голяма отговорност за изпълнение на стратегическите задачи за развитието на съответния университет. Те ще имат възможност да преструктурират приема към професионални направления, в които са по-силни. Така ще бъдат по-отговорни към интересите на обществото, а не единствено пред академичния състав. Друга промяна предвижда увеличаване на квотата на младите преподаватели (асистенти и главни асистенти), като те трябва да са една четвърт от състава на Общото събрание на висшето училище и другите органи на управление. \"Младите преподаватели искат в по-голяма степен да бъдат ангажирани в управлението. Те ще са по-дълго във висшето училище\", посочи министър Вълчев. Опростяване на институционалната акредитация на висшите училища, оценяване на отделните професионални направления по едно и също време за всички училища, е другата промяна в закона. Идеята е да има съпоставимост и по този начин да се направи класация на висшите училища за всяко от професионалните направления. Измененията ще позволят оценяването при програмната акредитация и при проекти за откриване и преобразуване на факултети, филиали и колежи в структурата на училищата да става по по-ясно формулирани, измерими и диференцирани критерии. Пред ректорите министър Вълчев обяви, че предложенията на работната група за промени в закона ще бъдат подложени на широко обсъждане.", "date": "2018.10.12", "title": "Млади преподаватели ще участват в управлението на висшите училища"}
{"url": "http://standartnews.com/balgariya/borisov_vzeti_sa_vsichki_merki_da_nyama_eskalatsiya_na_etnicheskoto_naprezhenie-376630.html", "text": "Премиерът Бойко Борисов не е притеснен от ескалация на етническото напрежение в Русе заради убийството на Вероника Маринова и последвалото нахлуване с мотори в циганската махала на крайдунавския град от страна на рокери. Попитан дали има тревоги в тази посока, той отвърна: \"Не, взети са всички необходими мерки, коментира Борисов на влизане в Народното събрание за участие в парламентарния контрол. Той напомни, че всеки ден и българи, и роми вършат престъпление, за да защити тезата, че престъпността няма етнос.", "date": "2018.10.12", "title": "Борисов: Взети са всички мерки да няма ескалация на етническото напрежение"}
{"url": "http://standartnews.com/balgariya/prouchvane_gerb__237_bsp__201_dps__61_op__55-376632.html", "text": "В отговор на въпроса „Ако парламентарните избори бяха днес, за коя партия/коалиция бихте гласували?\", 23,7% от българите посочват ГЕРБ, а 20,1% – БСП. Електоралното влияние на ДПС възлиза на 6,1%, а на ОП е 5,5%. За Демократична България биха гласували 2%. Воля, АБВ и РБ биха получили по 1%. За други партии биха гласували 5,1%, а 34,2% заявяват, че няма да гласуват. Това показват данни от национално представително изследване на „Екзакта рисърч\". Делът на българите, които не желаят предсрочни избори възлиза на 50%. За нови избори се обявяват 31%. За последните месеци с 11% нараства делът на левите избиратели, които искат предсрочен вот – от 53% на 64%. Като избиратели на ГЕРБ най-често се самоопределят хора на възраст между 40 и 60 години, както и жители на градовете областни центрове. Няма промени в традиционния профил на избирателите на БСП и на тези на ОП. За нова партия през октомври биха гласували 39% от българите. Делът на интересуващите се от нова партия плавно нараства от началото на 2018 г. Вторичният анализ показва, че една нова партия засега има електорален ресурс главно сред симпатизантите на извънпарламентарните формации. По време на Българското европредседателство кабинетът и парламентът фокусираха към себе си високи обществени очаквания. Понастоящем ефектите на европредседателството отзвучават и вътрешните проблеми и неблагополучия влияят съществено върху обществените нагласи. Политическото говорене и политическите действия на БСП радикализират левия електорат. Вече 91% от избирателите на БСП дават негативни оценки за работата на правителството. На другия полюс остават преценките на избирателите на ГЕРБ - 83% от тях одобряват работата на кабинета. В подобна среда на яростно противопоставяне все по-трудно може да си пробие път някакво добро политическо решение (от когото и да идва). През октомври Българската православна църква е институцията с най-висок рейтинг сред българите – одобряват я 50%. Армията и полицията заемат следващите места по одобрение, съответно с обществена подкрепа от 44% за армията (ръст от 3 пункта за последните месеци) и 40% за полицията. Полицията има по-високо неодобрение от армията – 47% към 27%. С 3% намалява одобрението към правителството за последните месеци. През октомври правителството е одобрявано от 30% от българите, а неодобрението му възлиза на 59%. В началото на октомври регистрираме спад от 7% на общественото доверие към работата на парламента. Българският парламент е одобряван от 18% от българите, а неодобрението му е по-високо от това на останалите държавни институции. Понастоящем прокуратурата е одобрявана от 18%, а неодобряващите я са 60%, като за последните месеци с 4% спада неодобрението към тази институция.Съдът запазва без промени своя рейтинг от началото на годината – 14% одобрение и 65% неодобрение. В настоящото изследване се регистрира спад на доверието към ръководителите на основните държавни институции. Президентът Румен Радев, чийто рейтинг беше трайно висок, губи 9% одобрение през последните месеци и добавя 7% неодобрение. В началото на октомври 60% от българите одобряват президента, а 28% не го одобряват. Критични настроения към президента има сред хора на възраст между 40 и 60 години, високообразовани и заможни респонденти. Председателят на Народното събрание Цвета Караянчева е одобрявана от 28% от българите, а негативни оценки за нея дават 45%. Подкрепата за работата й расте сред избирателите на ГЕРБ и през октомври достига до 73%, докато сред левите избиратели тя е ниска – едва 8%. Най-одобряваните председатели на парламентарни групи остават Корнелия Нинова и Цветан Цветанов, макар че губят по 2 процента одобрение за работата си през последните месеци. Одобрението им през октомври възлиза на съответно 28% и 26%, а неодобрението им е съизмеримо – около 60%. Работата на националния омбудсман Мая Манолова е одобрявана от 67% от българите (с 5% по-малко в сравнение с април 2018 г.). През октомври за пореден път рейтингът на премиера Бойко Борисов е по-висок от този на правителството. Министър-председателят е одобряван от 38% от българите, а неодобрението към работата му възлиза на 52%. През последните месеци този дял нараства с 5 пункта. Подкрепата за работата на повечето министри намалява през октомври спрямо края на Европредседателството. През октомври най-одобрявани са министрите: Томислав Дончев (с 37% одобрение), Красимир Карачанов (с 35% одобрение), Красен Кралев (с 33% одобрение), Лиляна Павлова (с 28% одобрение), Екатерина Захариева (с 28% одобрение) и Владислав Горанов (с 27% одобрение). В същото време, именно спрямо някои от водещите имена в Министерски съвет регистрираме и най-висок спад на одобрение. Лиляна Павлова, Томислав Дончев и Красимир Каракачанов губят между 6% и 8% одобрение. Министърът, чието неодобрение расте най-много за последните месеци е Румен Порожанов – със 17%. Това се дължи най-вече на масовите преценки за несправяне с чумата по животните. Най-ниско одобрение регистрираме за министрите Емил Караниколов, Нено Димов и Румен Порожанов. Все още е рано да бъдат коментирани новите имена в кабинета.", "date": "2018.10.12", "title": "Проучване: ГЕРБ - 23,7%, БСП - 20,1%, ДПС - 6,1%, ОП - 5,5%"}
{"url": "http://standartnews.com/balgariya/premierat_prizova_da_ne_se_nagnetyava_naprezhenie_v_ruse-376636.html", "text": "Премиерът Бойко Борисов призова да не се нагнетява напрежение в Русе. Пред репортери в Народното събрание Борисов заяви, че \"престъпления извършват и християни, и мюсюлмани, и българи, и роми, турци, всякакви, навсякъде\". Жандармерията е там, вътрешният министър ми докладва, че е взел всички мерки, допълни премиерът. Попитан за продължаващия протест на майките на деца с увреждания, въпреки поетия ангажимент за реформа в сферата на хората с увреждания, Борисов заяви, че сигурно имат основание да протестират, но докато сроковете по ангажимента не изтекат, няма да коментира. Премиерът каза, че всеки има право да протестира, това е демокрацията. Той допълни, че е обещал 150 млн. лв., взето е решение, финансовият министър го е подписал.", "date": "2018.10.12", "title": "Премиерът призова да не се нагнетява напрежение в Русе"}
{"url": "http://standartnews.com/balgariya/svetlozar_lazarov_balgariya_ne_zashtiti_interesite_si_nito_pred_gazprom_nito_pred_ek-376624.html", "text": "Несъгласие не с политиката на „Атака\", а с решения на правителството – това е довело до оставката на националния координатор на партията Светлозар Лазаров. Бившият главен секретар на МВР подчерта в студиото на „Тази сутрин\", че оттеглянето му не е заради сблъсък с Волен Сидеров, завръщане в министерството или заради готвен нов политически проект. „Аз имам несъгласия с определени политики на това правителство – напуснал съм партията, защото не желая да бъда съпричастен с това управление\", подчерта Лазаров. Като пример той даде енергийната сфера: „Не беше защитен държавният интерес в преговорите с „Газпром\". Цяла Европа когато преговаряше (след споразумение между компанията и ЕК, което позволява определяне на по-добри условия за доставки – б.р.), ние проспахме този период (в края на септември беше подписан анекс към договора ни с „Газпром\", в който единствено има възможност за преразглеждане на цените на всеки две години – б.р.)\". Според Лазаров в топлоенергийната сфера също има заложена „бомба\" – не е бил защитен интересът на България по отношение на тецовете и въглеродните емисии. „Не е защитен интересът нито пред „Газпром\", нито пред ЕК\", категоричен беше Лазаров. Защо при това положение „Атака\" остава във властта? „Волен Сидеров е достатъчно мъдър и опитен, няма да му давам оценки\". Самият Лазаров беше категоричен, че не работи по нов политически проект: „В „Атака\" съм работил със структурите, с външни политически контрагенти и с гражданското общество\". Той отбеляза, че „в „Атака\" структурата е малко като в МВР\". Значително по-склонен на коментар беше Лазаров по отношение на останалите партньори в управляващата коалиция. Той определи като „незаконосъобразни\" действията на българското правителство по казуса „Пирин\" и обвърза ултиматумите на вицепремиера Валери Симеонов (НФСБ) със „съмненията за лобизъм в това управление\". „Колко сенки тегнат над г-н Симеонов, а е вицепремиер и с шумомер ходи\", коментира бившият главсек на МВР. Цветан Цветанов по-рано коментира, че „ще е много лош знак\" Светлозар Лазаров да се върне като началник в силовото министерство. „От този човек по темата с главния секретар не зависи нищо, не знам защо коментира, може би за да се заяжда\", отговори му Лазаров. Той подчерта, че с него не са водени преговори отново да оглави професионалното ръководство на МВР. Лазаров призна, че е бил против някои от реформите от 2013-2014 г., които, по думите му, били прокарани от политиците – например изваждането на ГДБОП от МВР. По думите му обаче издигнатите от него като главен секретар хора днес управляват ведомството. Един от тях е министър Младен Маринов, с когото Лазаров преди години е тренирал.", "date": "2018.10.12", "title": "Светлозар Лазаров: България не защити интересите си нито пред „Газпром”, нито пред ЕК"}
{"url": "http://standartnews.com/balgariya/fandakova_garantiram_che_nyama_da_platya_i_lev_za_nekachestveni_remonti-376625.html", "text": "„Гарантирам, че няма да платя и лев за некачествено свършена работа. Именно заради това беше глобен и надзорът на ремонтните дейности на ул. „Граф Игнатиев. Санкцията е първа и последна, защото при още грешки следва разваляне на договора\". Това заяви в ефира на „Здравей, България\" кметът на София Йорданка Фандъкова по повод реконструкцията на улицата и градината пред храма „Свети Седмочисленици\". Градоначалникът благодари на гражданите за сигналите и за проявеното търпение. И призова да се изчака краят на ремонта, за да се види крайният резултат. „Поканих и нашите партньори от Университета по архитектура, строителство и геодезия да участват в процеса, за да са сигурни хората, че има външен, независим контрол\", каза още Фандъкова. И допълни, че не е съгласна с упреците на „политическите сили, които в миналото доведоха София до разруха\". „Доказала съм, че съм абсолютно безкомпромисна към изпълнителите. Не ме интересува името на фирмата и е известно, че съм налагала най-големите глоби в страната\", каза още кметицата. Колкото до сроковете, всеки ден закъснение ще струва по 240 000 лева на изпълнителите на ремонта, като максималната санкция може да бъде в размер на 4 млн. лева. Тя бе категорична, че ремонтът на „Графа\" е стартирал след продължителни дискусии и консултации. Подготовката на проекта започнала още преди пет години. „Още веднъж моля: нека да приключи ремонтът и всеки да отиде да го види на място, а не да се предоверява на оценките и вкуса на други хора\", каза още Фандъкова. Тя коментира и предстоящото обновяване на площад „Света Неделя\". В петък започва дискусията за критериите за работа. Да се включат с идеи са поканени опитни, големи студиа от цяла Европа. В близко бъдеще ще се търсят инвеститори и за облагородяване на пространството между булевардите „Мария Луиза\" и „Христо Ботев\".", "date": "2018.10.12", "title": "Фандъкова: Гарантирам, че няма да платя и лев за некачествени ремонти"}
{"url": "http://standartnews.com/balgariya/borisov_zadalzheniyata_na_lilyana_pavlova_ne_priklyuchvat_s_kraya_na_evropredsedatelstvoto-376637.html", "text": "Задълженията на Лиляна Павлова не приключват с официалното закриване на Българското председателство. Това каза министър-председателят Бойко Борисов в отговор на въпрос на зам.-председателя на ПГ на „БСП за България\" Антон Кутев за функционалните задължения на министъра на Българското председателство Лиляна Павлова. Кутев попита какво прави в момента това звено, какви са функционалните характеристики, защо се налага все още Лиляна Павлова да изпълнява функциите министър на европредседателството и какво работи тя в момента. Борисов му отговори: „В Европа има различни модели, а това като първо европредседателство беше важно за България\". Премиерът посочи, че страната ни е избрала варианта с нарочен министър по европредседателството. „По време на Българското председателство на Съвета на ЕС България се доказа като достоен, стабилен и отговорен партньор в общността. Успяхме да балансираме сериозни и трудни дебати\", посочи министър-председателят. По думите му от страни като Румъния и Хърватия са отправили покана към страната ни, за да споделим натрупания опит по време на председателството. „Страната ни е част от триото Естония, България и Австрия и към настоящия момент работи в непрекъсната координация с Естония и Австрия по приетата ни програма. Като този процес ще приключи с обобщени резултати в края на 2018 г.\", каза Борисов. Той увери, че функционалните задължения на министър Павлова не приключват с официалното закриване на Българското председателство на края месец юни, а с официалното приключване на трите председателствата. „Освен това министър Павлова е председател на Съвета по европейски въпроси към МС, тя осъществява ръководството и контрола на този важен механизъм, чрез който се осигурява цялостна координация на държавната политика по европейските въпроси\", каза той и уточни, че министър Павлова координира изготвянето на планови документи, произтичащи от членството на България в ЕС. „С постановление на МС на министър Павлова бе възложено да координира седмата годишна среща на ръководителите на правителствата от Централна и Източна Европа и Китай, която се проведе на 6 и 7 юли в София\", заяви още министър-председателят. По думите му по време на тази среща се е взело решение да се създаде глобален партньорски център в България, който насърчава сътрудничеството между страните, които са в тази инициатива. „В тази връзка възложих на министъра на българското председателство да координира създаването на Център заедно с китайската страна. В изпълнение на този ангажимент министърът провежда редица срещи и консултации съвместно с представители на различни български ведомства и представители на Китайската народна република и институциите на ЕС\", каза още Борисов. Той обяви, че след няколко дни София ще бъде домакин на срещата на местните лидери на 16+1, което е част от инициативата между Китай и Централна и Източна Европа. Премиерът уточни, че подготовката е възложена на Министерство за българското председателство. „След приключване на ангажиментите на България по изпълнението на триопрограмата, ще бъдат предприети необходимите действия по закриване на министерството и последващи процедури по извършване на ликвидационни производства\", заяви още министър-председателят.", "date": "2018.10.12", "title": "Борисов: Задълженията на Лиляна Павлова не приключват с края на европредседателството"}
{"url": "http://standartnews.com/balgariya/parlamentat_detsata_bez_pravo_na_nasledstvena_pensiya_shte_poluchavat_semeyna_pomosht-376634.html", "text": "Парламентът прие окончателни промени в Закона за семейни помощи. С приетите промени се дава възможност децата без право на наследствена пенсия да получават семейна помощ. На първо четене въвеждането на нов вид месечна помощ за деца с един или двама починали родители беше подкрепено единодушно на 21 септември. Депутатите решиха помощта да се предоставя на другия родител или на настойника/попечителя, който отглежда детето. Родителят или настойникът трябва да живеят постоянно в страната. За да получават новата семейна помощ, децата трябва да посещават редовно детска градина или училище. Според разчетите 5600 деца ще могат да се възползват от новата социална помощ. 2900 от тях ще получават помощта със сигурност. Останалите 2700 ще могат да изберат дали да им се отпуска наследствена пенсия или новата социална помощ. 4 млн. лева допълнително ще са необходими в бюджета за следващата година за изплащане на предлаганата помощ. Отпуснатите до края на годината персонални пенсии ще продължават да се изплащат. Предложението за подоходен критерий за отпускане на новата помощ породи дебати в пленарна зала. От БСП и ДПС призоваха то да се преосмисли и критерият да отпадне. Така по настояване на председателя на ПГ на ГЕРБ Цветан Цветанов гласуването за подоходния критерий беше отложено. След консултации с премиера Бойко Борисов и финансовото министерство отпадането на подоходния критерий беше подкрепено единодушно с 128 гласа „за\". Новата помощ ще се получава от децата до завършване на средно образование, но не повече от 20-годишна възраст. От БСП настояха възрастта да бъде 26 години, но депутатите не подкрепиха предложението им. Първоначалните изменения предвиждаха родителят или настойникът да получава семейната помощ, ако средномесечният доход на член от семейството за предходните 12 месеца е по-нисък или равен на дохода, определен в Закона за бюджета. Промените влизат в сила от 1 януари 2019 година.", "date": "2018.10.12", "title": "Парламентът: Децата без право на наследствена пенсия ще получават семейна помощ"}
{"url": "http://standartnews.com/balgariya/siderov_evrosayuzat_ima_nuzhda_ot_promyana_i_nie_mozhem_da_ya_napravim-376638.html", "text": "Евросъюзът има нужда от промяна и ние можем да я направим, каза лидерът на \"Атака\" Волен Сидеров на конференцията \"Обединеният консерватизъм - ключовата посока в развитието на България\", която се състоя в \"Гранд Хотел София\". Форумът се организира от групата на Европейските консерватори и реформисти /ЕКР/ в Европейския парламент. \"Атака\" е съдомакин на събитието, а основен домакин е евродепутатът и председател на партия \"Презареди България\" Николай Бареков. Сидеров счита, че заедно с техните съмишленици от Евросъюза трябва да се включат в решаващата битка за Европа през май 2019 г. Той каза, че през 2007 г., когато България влезе в ЕС, той е предупредил от трибуната на българския парламент да не се бърза с радостта, защото това членство има и плюсове, и минуси. Сега е дошло времето идеите, за които ние се борим вече 13 години да станат основни в Европа, каза Сидеров. Ян Захардил, член на ръководството на ЕКР и президент на Алианса на европейските консерватори и реформисти /АЕКР/ посочи, че изборите през следващата година ще променят изцяло картината в Европа. Той допълни, че ЕНП и ПЕС се очаква да загубят първенството си в управлението на Европа. В ЕП ще трябва да се появи ново управляващо мнозинство, и смятаме, че ние като консерватори ще сме част от това мнозинство, каза той. Николай Бареков  отбеляза, че трябва всички патриоти да се обединят и заедно да участват в европейските избори през май.", "date": "2018.10.12", "title": "Сидеров: Евросъюзът има нужда от промяна и ние можем да я направим"}
{"url": "http://standartnews.com/balgariya/tsvetanov_v_hibridnata_ataka_spryamo_balgariya_sa_podvedeni_mnogo_ot_chuzhdite_polititsi-376639.html", "text": "В хибридната атака спрямо България и институциите бяха подведени много от политиците, с които ние сме в изключително добри отношения, но те много бързо се разграничиха от първоначалните си постове и подкрепиха усилията на българските власти и резултатите от началния етап на разследването. Това коментира в кулоарите на НС председателят на ПГ на ГЕРБ Цветан Цветанов на въпрос има ли намеса според него на БСП в атаките на международно ниво във връзка с убийството на Виктория Маринова. Свободата на словото няма ограничения, всеки един може да напише всичко, да го сподели в социалните мрежи по начин, по който сметне за необходимо, но трябва да се придържаме както към журналистическа, така и към политическа хигиена, обясни политикът. Да се поинтересуваме и тези, които направиха съответните бдения, протести защо всъщност приложиха този механизъм за очерняне на страната, смятайки, че ще спечелят бъдещ политически дивидент, посъветва зам.-председателят на ГЕРБ. Цветанов не смята, че някъде е обидил Елена Йончева /БСП/ по начин, че тя до го съди. Това той каза във връзка с намерението на журналистката, в момента депутат от левицата, да съди него и Делян Добрев в България и Страсбург за клевета по неин адрес. В страната има разделение на властите и всеки може да потърси правата си в съда или пред компетентната институция, която има отношение, като комисията за дискриминация в случая, подчерта Цветан Цветанов. Той добави, че уважава Йончева като разследващ журналист, преди тя да е станала част от ПГ на \"БСП за България\". Зам.-председателят на ГЕРБ отрече партията му да \"поръчва\" неудобни депутати. Може би БСП имат подобна практика, защото си спомням периода, в който тяхната структура работеше много силно за дискредитирането на ГЕРБ през 2013 г. и моето лично, допълни Цветанов. Доказателство бил анонимният сигнал, внесен в прокуратурата, за подслушване с \"кечери\". Отношенията в управляващата коалиция са добри, работни, в понеделник предстои коалиционен съвет, увери в отговор на въпрос Цветан Цветанов. Вчера председателят на ПГ \"Обединени патриоти\" Волен Сидеров обяви, че има намерение на срещата да постави въпроса за реформата в МВР и подчерта, че за \"Атака\" на дневен ред все още стои и оставката на вътрешния министър Младен Маринов.", "date": "2018.10.12", "title": "Цветанов: В хибридната атака спрямо България са подведени много от чуждите политици"}
{"url": "http://standartnews.com/balgariya/6_mln_lv_sa_otdeleni_za_remonti_i_oborudvane_v_bolnitsi_i_dkts_v_sofiya_-376643.html", "text": "Близо 6 млн. лв. са отделени през 2018 г. за основни ремонти и оборудване в общински болници и бивши поликлиники в града. Това съобщи кметът на София Йорданка Фандъкова, която провери ремонта на 11 Диагностично-консултативен център на ул. Цар Симеон 145 в район „Възраждане\". Фандъкова посочи, че от миналата година Столична община насочва инвестиции към Диагностично-консултативните центрове в София, като тези средства са част от приходите от продажбата на Общинска банка, които са били насочени към здравеопазването, образованието, инфраструктурата и зелената система. „ДКЦ-тата в София бяха оставени дълги години без инвестиции. Миналата година направихме първата такава в район Люлин. Идеята е да продължим. Самите центрове ги подкрепяме да кандидатстват по различни програми,\" каза тя. „В сградата на ДКЦ 11 е направено саниране и основен ремонт на покрив. Очакваме освен по-добрия вид, който привлича повече хора, да има и спестявания от отопление при зимата\", посочи тя. Йорданка Фандъкова каза, че този Диагностично-консултативен център се управлява добре и е финансово стабилен. „Той даже успява част от приходите си да инвестира в нова апаратура. Възстановени са дейностите на специализираните кабинети\", обясни още столичният кмет. Фандъкова изтъкна още, че предстои саниране на Общинска АГ болница „Шейново\". Фандъкова обясни, че конкурсът е приключил, за това се очаква да започнат ремонтни дейности, като инвестицията там е близо 180 хил. лв. „Това ще доведе до енергийна ефективност и до спестяване на средства, които да бъдат инвестирани в болниците\", посочи тя.", "date": "2018.10.12", "title": "6 млн. лв. са отделени за ремонти и оборудване в болници и ДКЦ в София"}
{"url": "http://standartnews.com/balgariya/nyama_risk_ot_zaguba_na_sredstva_po_programa_nauka_i_obrazovanie_za_inteligenten_rastezh-376640.html", "text": "Вицепремиерът Томислав Дончев каза по време на парламентарния контрол, че няма риск от загуба на средства по програма \"Наука и образование за интелигентен растеж\" 2014-2020 г. Той припомни, че причината за релокацията на 100 млн. лева от програмата към оперативна програма \"Иновации и конкурентоспособност\" е свеждане до минимум на риска от загуба на средства по програма \"Наука и образование за интелигентен растеж\". Вицепремиерът изтъкна, че релокацията е съгласувана с ЕК и е изцяло съобразена с изискванията на нормативната база, като не води до промяна на индикаторите, заложени в споразумението за партньорство. Средствата трябва да са изразходвани за развиване на иновационния потенциал, но и за създаването на възможности иновациите да бъдат комерсиализирани, каза Дончев. В отговор на друг депутатски въпрос вицепремиерът изтъкна, че основната цел на инвентаризацията на информационно-комуникационната инфраструктура за нуждите на електронното управление, която се прави по европроект, е да се установи с какви системи разполага администрацията, как се изразходват средства за този процес, следвайки основната цел да се гарантират необходимите за реализация на електронно управление - единна платформа и оперативна съвместимост. Това не може да стане в рамките на изготвянето на ежегодните доклади на състоянието на администрацията, защото такава инвентаризация не се прави. Това са общи данни, които се подават от администрациите и дават само обща ориентация, каза Дончев. По европроекта инвентаризацията се извършва  включително и чрез посещения на място, добави той. Вицепремиерът съобщи, че по проекта 576 администрации са инвентаризирани. Инвентаризацията е основа за изграждането на регистър на информационните ресурси, като той също се прави по този европроект.", "date": "2018.10.12", "title": "Няма риск от загуба на средства по програма \"Наука и образование за интелигентен растеж\""}
{"url": "http://standartnews.com/balgariya/obyaveni_sa_novite_protseduri_za_proektirane_i_stroitelstvo_na_patya_mezdrabotevgrad-376641.html", "text": "Министърът на регионалното развитие и благоустройство Петя Аврамова каза по време на парламентарния контрол, че на 10 октомври са обявени новите две процедури за определяне на изпълнител за допълнително проектиране и строителство на двата лота в участъка Мездра-Ботевград. Сега тече срокът за подаване на оферти. Процедурата беше прекратена през юли, защото е имало противоречие в документацията. В подготвената нова са \"изчистени\" всички технически пропуски от първата, каза министърът. Тя заяви, че пътят Видин-Ботевград, е приоритетен обект и увери депутатите, че лично ще следи процедурите и реализация на проекта в контекста на значимостта му за Северозападна България. В отговор на въпрос за забавянето на обявяването на новата процедурата, министърът посочи, че за нея е било важно документация по процедурата да бъде изрядна, за да няма повече обжалвания и през следващата година да има избран изпълнител, а в средата на 2019 г. да почне строителството. Министърът изтъкна също и важността на проекта за пътя Русе-Велико Търново наравно с този за Видин-Ботевград - важна за Северна и Северозападна България инфраструктура. В отговор на друг депутатски въпрос за готовността на ВиК сектора за кандидатстване по Оперативна програма \"Околна среда 2014 - 2020\" министърът съобщи, че регионалните прединвестиционни проучвания вече са готови. Те дефинират интегрираните ВиК проекти за постигане на съответствия с националното и европейското законодателство в областта на питейните води, отвеждането и пречистването на отпадъчни води. Завършва работата по идейните проекти за линейна инфраструктура, в процес на съгласуване и одобрение от общинските администрации са подробните устройствени планове, парцеларни планове за водопроводите и колекторите, които са с трасета извън регулираните територии.", "date": "2018.10.12", "title": "Обявени са новите процедури за проектиране и строителство на пътя Мездра-Ботевград"}
{"url": "http://standartnews.com/balgariya/reditsa_narusheniya_sa_otkriti_pri_proverka_na_stolichen_punkt_za_tehnicheski_pregledi-376644.html", "text": "Редица нарушения са открити при проверка на пункт за годишни технически прегледи в София. Специализираната проверка е осъществена вчера и в нея са участвали служители на отдел „Икономическа полиция\" на ГДНП, представители на Националната агенция за приходите и Изпълнителната агенция „Автомобилна администрация\", съобщиха от пресцентъра на МВР. Провереното дружество е регистрирано по Закона за ДДС, като за календарната 2017 година от дейности, свързани с технически прегледи, е отчело пред НАП оборот, който не кореспондира с броя на преминалите на технически преглед. При инспекцията е установено, че издадените касови бележки не отговарят на броя на преминалите на преглед моторни превозни средства. Само за времето от 1 до 6 октомври т.г. през пункта за преглед са преминали 55 моторни превозни средства, а издадените за периода касови бележки са 21. Констатирано е още, че газанализаторът на дружеството не работи в норми, а системата за мерене на димните газове се манипулира като датчикът не се поставя на правилното място за точно измерване. Работата по изясняване и установяване на нарушенията продължава.", "date": "2018.10.12", "title": "Редица нарушения са открити при проверка на столичен пункт за технически прегледи"}
{"url": "http://standartnews.com/balgariya/rodnini_i_priyateli_kazaha_posledno_sbogom_na_ubitata_viktoriya_marinova_-376642.html", "text": "Роднини и приятели изпратиха жестоко убитата телевизионна водеща Виктория Маринова в последния й път. След задържането на заподозрян за престъплението, тялото на младата жена беше освободено. Опелото се състоя в храма „Света Троица\" в Русе. В района имаше засилени мерки за сигурност заради ескалиралото през последните часове напрежение. В четвъртък група мъже с мотори се появиха в ромската махала, където живее лелята на 21-годишния Северин, задържан в Германия за убийството на журналистката. Междувременно стана ясно, че заподозреният ще бъде екстрадиран до дни. По информация на AFP пред съда в Целе той признал, че е убил жертвата, но отрекъл да я е изнасилвал. Кметът на Русе Пламен Стоилов заяви, че на кея, където беше убита младата жена, ще бъдат поставени парапет, осветление и камери за видеонаблюдение.", "date": "2018.10.12", "title": "Роднини и приятели казаха последно сбогом на убитата Виктория Маринова"}
{"url": "http://standartnews.com/balgariya/priklyuchi_glasuvaneto_za_chasovoto_vreme_malko_nad_17_hilyadi_balgari_izraziha_pozitsiya-376616.html", "text": "Гласуването за лятно или зимно часово време в България приключи.  Общо 17 318 българи са изразили своето мнение какво трябва да е то, сочи справка до правителствения сайт, на който се извършваше допитването. Гласуването започна на 20 септември и трая до днес в 17:30 часа, като задачата да разбере нагласите на българските граждани бе възложена на Министерството на енергетиката. До него се стигна след решението на Европейската комисия да препоръча на Европейския парламент смяната на часовото време да бъде преустановено. Предстои обаче страните членки на Европейския съюз сами да решат по кое време ще се водят. Резултатите в България още не са ясни. Предстои обработката им, след което Министерството на енергетиката ще изготви национална позиция и тя ще бъде изпратена до работна група \"Сухопътен транспорт\" към Съвета на Европейския съюз, където темата е на дневен ред в момента.  Почти половината от гласове са постъпили в последните два дни на анкетата, като във вторник, когато енергийното ведомство отправи призив всички да се възползват от възможността да гласуват, 8700 души бяха дали своето мнение. Иначе проучване на \"Екзакта рисърч\" от последните дни сочи, че повечето българи предпочитат да остане астрономическото зимно часово време. За това са гласували 48 процента от анкетираните. 32% са за лятното време, а останалите 20% нямат мнение. Тези, които искат зимното часово време - са по-често жени, над 59 години, жители на провинцията. Лятното часово е предпочитано от хора на възраст между 30 и 40 години, високообразовани и жители на столицата. Тези, които не знаят какво време биха предпочели – са младите българи на възраст под 30 години.", "date": "2018.10.12", "title": "Приключи гласуването за часовото време, малко над 17 хиляди българи изразиха позиция"}
{"url": "http://standartnews.com/balgariya/germanskiyat_sad_reshava_dali_da_izprati_severin_krasimirov_u_nas-376617.html", "text": "Върховният съд в Целе тази сутрин трябва да се произнесе дали ще бъде екстрадиран от Германия Северин Красимиров – главният заподозрян за убийството на журналистката Виктория Маринова. Той беше задържан при спецакция с десетки германски полицаи по искане от българската страна близо до Хамбург. Вчера младият мъж се изправи пред съда, за да бъде разгледана мярката му за неотлонение. Заподозреният за убийството на Виктория Маринова готов да съдейства на властите 21-годишният русенец е дал съгласието си да бъде върнат обратно у нас. Смята се, че е избягал в Германия в неделя, след като ден по-рано е извършил убийството на телевизионната водеща.", "date": "2018.10.12", "title": "Германският съд решава дали да изпрати Северин Красимиров у нас"}
{"url": "http://standartnews.com/balgariya/izprashtat_viktoriya_marinova_v_posledniya__pat-376615.html", "text": "Днес роднини, близки и приятели ще изпратят в последния ѝ път Виктория Маринова. Поклонението пред журналиста ще бъде в храм \"Св. Троица\" в Русе от 10:30 часа. Убийството на 30-годишната Виктория Маринова в Русе потресе не само жителите на родния и град, както и цялата страна. Световни лидери също изразиха съпричастност с близките на жената. Журналистката беше убита в събота. Тя отишла да тича на крайбрежната алея в града. За нещастие обаче била изнасилена, пребита и убита. Тялото ѝ беше открито в труднодостъпен район, в храсти, близо до река Дунав. След разследване властите в Германия задържаха за бруталното престъпление 21-годишния Северин Красимиров. Според данните ДНК-то, открито по тялото на жената, съвпада с неговото. Мъжът е криминално проявен и е арестуван при операция на германската полиция след сигнал от българските власти. Установено е, че той е заминал за Германия в неделя. Проверява се дали е имал съучастници или поръчители. Една от версиите, по които се работи е, че жестокото посегателство срещу Виктория е свързано с моментна проява на агресия. Очаква се Северин да бъде екстрадиран в България от германските власти.", "date": "2018.10.12", "title": "Изпращат Виктория Маринова в последния ѝ път"}
{"url": "http://standartnews.com/balgariya/sazdadoha_robotiziran_prast_za_smarfon-376619.html", "text": "Студент от Франция създаде роботизиран пръст, който може да се прикрепя към смартфони. Необичайното изобретение носи името \"Моби Лимб\" и вече предизвиква голям интерес. Създателят му разкри, че чрез своето творение иска да подобри комуникацията между хората. Роботизираният пръст получава команди от човека, с когото общувате по своя телефон. Така, ако например се нуждаете от прегръдка, пръстът ще ви докосне нежно или дори ще ви погали.", "date": "2018.10.12", "title": "Създадоха роботизиран пръст за смарфон"}
{"url": "http://standartnews.com/balgariya/premierat_boyko_borisov_razgovarya_s_glavniya_myuftiya_mustafa_hadzhi-376629.html", "text": "Премиерът Бойко Борисов разговаря с Главния мюфтия Мустафа Хаджи в Министерския съвет, предаде агенция „Фокус\". По късно- министър председателят ще участва в парламентарния контрол. Той ще отговори на въпрос на зам.-председателя на ПГ на БСП Антон Кутев относно задълженията на министъра за Българското председателство Лиляна Павлова.", "date": "2018.10.12", "title": "Премиерът Бойко Борисов разговаря с Главния мюфтия Мустафа Хаджи"}
{"url": "http://standartnews.com/balgariya/patriotite_iskat_promyana_na_plana_na_vitosha_za_novi_liftove-376620.html", "text": "Групата на Патриотите в Столичния общински съвет предлага изменение на плана за управление на Витоша, за да се реконструират и модернизират влековете и лифтовете на Витоша. Това обяви в залата на СОС общинският съветник от ВМРО и председател на групата „Патриоти за София\" Карлос Контрера. Той призовава всички политически групи да подкрепят доклада. Документът ще бъде изпратен до председателите на групите на ГЕРБ, БСП, Реформаторски блок и Група 5 в петък, като Контрера поиска от тях до следващия четвъртък становище дали ще подкрепят предложението за модернизация на съоръженията на Витоша. Карлос Контрера заяви, че е подготвен доклад, с който СОС и Столична община официално да предложат на МОСВ да измени плана. Докладът съдържа предложения за конкретни промени на текстове, които в момента блокират модернизацията на съоръженията. Предложението е изготвено като са взети предвид заключенията на междуведомствената работна група по темата при Министерство на младежта и спорта. Общинският съветник от ВМРО – Българско национално движение напомни, че кандидатурата на София за домакин на Зимна младежка олимпиада през 2024 г. вече е в ход. Не можем да бездействаме повече. Макар не всичко да е в наши ръце, чрез предложение за промяна на плана за управление ние ще покажем като град, че действително желаем тази олимпиада да се случи. Другото са само приказки, заяви Контрера. Припомняме, че предложението идва в синхрон с активните действия на министъра на младежта и спорта, който подготвя кандидатурата на България и София за Младежка зимна олимпиада 2024 г. Вчера в Буенос Айрес министър Кралев и неговият екип проведоха срещи и разговори с Международния олимпийски комитет. Българската кандидатура има сериозна подкрепа. Според Контрера, подкрепата за предложението за промяна на плана за управление на Витоша и даването на възможност да се модернизират съоръженията ще бъде мерило за поведението на всяка група и всеки общински съветник в СОС дали искат развитие, или сегашното състояние на разруха ги устройва.", "date": "2018.10.12", "title": "Патриотите искат промяна на плана на Витоша, за нови лифтове"}
{"url": "http://standartnews.com/balgariya/poyavyavat_se_oblatsi_no_vremeto_ostava_vse_taka_priyatno-376614.html", "text": "През следващото денонощие облачността ще е разкъсана, по-значителна над източните райони. В Югоизточна България са възможни превалявания от дъжд. Сутринта на места в низините и котловините ще има условия за ниска облачност или мъгла. Ще духа слаб, в източната половина от страната умерен североизточен вятър. Минималните температури ще са от 5° до 10°, а максималните между 19° и 24°. Атмосферното налягане e по-високо от средното за октомври и ще се задържи почти без промяна. По Черноморието облачността ще е значителна. На места, главно по южното крайбрежие ще има превалявания от дъжд. Ще духа умерен североизточен вятър. Максимални температури на въздуха: 19°-21°. Температурата на морската вода е 20°. Вълнението на морето ще бъде 3-4 бала. Над планините облачността ще е разкъсана, в масивите от източната половина от страната – предимно значителна. На места в Родопите, Сакар и Странджа ще превали. Ще духа умерен, временно силен вятър от изток-североизток. Максималната температура на височина 1200 метра ще е около 11°, на 2000 метра - около 5°. През почивните дни и в понеделник времето ще се задържи без съществена промяна. Облачността ще е разкъсана, в събота над югоизточната половина от страната - значителна, предимно ниска. Повече слънчеви часове ще има в неделя и в началото на следващата седмица. Сутрин на места в низините и котловините ще бъде мъгливо. В нощните часове и рано сутрин ще е почти тихо, а през деня ще духа слаб източен, в Източна България - до умерен североизточен вятър. Преобладаващите минимални температури ще са между 5° и 10°, по-високи по Черноморието, максималните – между 20° и 25°.", "date": "2018.10.12", "title": "Появяват се облаци, но времето остава все така приятно"}
{"url": "http://standartnews.com/balgariya/donchev_opitite_za_destabilizatsiya_na_stranata_otvatre_ne_davat_rezultat_i_zatova_se_probvat_otvan-376621.html", "text": "В Европа често има нужда от жертва – някой да е лошото момче или лошото момиче и да бъде посочван. В случая с убийството на журналистката Виктория Маринова и лансирането в чуждестранни медии на версията, че нападението е свързано с работата ѝ, България беше очернена. Това коментира в интервю за bTV вицепремиерът Томислав Дончев. \"Не за първи път вътрешнополитическо проблеми се пренасят навън. След като се вижда, че опитите за дестабилизация на страната отвътре не дават резултат, имаме всички белези на пренасянето им в международната сфера\", обяви вицепремиерът. Дончев отбеляза, че Европа в момента е предизборна ситуация и „политици от всички държави членки от различен профил и тоналност биха използвали, употребили и дори злоупотребили с такъв случай\". Вицепремиерът призова да имаме повече доверие на институциите. \"Не е проблем да не вярваш на конкретен техен представител, но без самата структура и държавата ще спре да съществува\", обяви Дончев. По думите му злоупотребата с всяка трагедия е престъпление. Той подчерта, че на този етап няма данни убийството да е свързано с журналистическото разследване, коментирано и в последното предаване на Виктория Маринова. За проверката на \"Джи Пи Груп\" Дончев обясни, че е подал сигнал, базиран на публикация, към прокуратурата и различни институции. Вицепремиерът обяви, че е по-скоро за лятното часово време, така го усещал, но твърди, че решението ще бъде взето след широка дискусия.", "date": "2018.10.12", "title": "Дончев: Опитите за дестабилизация на страната отвътре не дават резултат и затова се пробват отвън"}
{"url": "http://standartnews.com/balgariya/severin_otishal_do_germaniya_za_da_si_vzeme_sbogom_s_mayka_si_shtyal_da_se_predade-376622.html", "text": "Северин Красимиров е нямал съучастници, действал е сам. Това поне е така по думите му на майка му и доведеният му баща от Германия, които говориха пред bTV. Те така са научили от него. Двамата били шокирани от това, което е извършил, тъй като по думите им не бил агресивен и не е имал такива черти. Дошъл в Германия, за да види за последно своите близки, тъй като имал намерение да се предаде. Един-два часа, след като влязъл в дома им в немския град Щаде, там нахлули германски полицаи и го арестували. Майката обясни, че синът ѝ казал, че е пил алкохол с приятели, бил взел и наркотик - едно шише уиски, наркотик, наричан кристал, и бира. \"Майко, аз убих човек, дойдох само вас да видя\", казал ѝ Северин. Доведеният баща на Красимиров също обясни как им казал \"Голяма бела стана\". Северин твърдял, че не е удушавал Виктория, а от удара в носа и потеклата кръв тя се била задушила. Бащата разказа и как, като седнали да вечерят с децата, Северин се разплакал и им казал, че видял по телевизията, че убитата от него Виктория има малко дете. Малок след това влязла полицията. Очаква се Северин Красимиров да бъде върнат у нас в следващите 10 дни.", "date": "2018.10.12", "title": "Северин отишъл до Германия, за да си вземе сбогом с майка си, щял да се предаде"}
