{"url": "https://standartnews.com/kultura/rashidov-i-tsatsarov-boryat-trafika-na-antiki-397748.html", "text": "Председателят на парламентарната Комисия по културата и медиите  Вежди Рашидов се срещна днес с главния прокурор  Сотир Цацаров На работната среща Вежди Рашидов сподели идеите си за законодателни инициативи, свързани с борбата с трафика на артефакти и с фалшификатите на произведения на изкуството, както и с посегателството върху паметниците на културата. Този процес може да бъде ефективен само с общите усилия на оторизираните институции и в тясно взаимодействие със страните членки на ЕС. Г-н Рашидов посочи, че е срещнал подкрепа за това по време на срещите си в германския Бундестаг и в Камарата на депутатите в Рим в края на миналия месец. Европа се безпокои също от разрастващия се проблем с фалшивите новини и тази тема ще продължи да бъде във фокуса на вниманието на европейските страни. От своя страна главният прокурор Сотир Цацаров предложи експертно участие на прокурори във връзка с изменения в чл. 278 б¹ в Наказателния кодекс с оглед предизвикателствата при разследването на престъпленията, свързани с културните ценности.", "date": "2019.07.23", "title": "Рашидов и Цацаров борят трафика на антики"}
{"url": "https://standartnews.com/svyat/novi-adski-zhegi-zadushavat-zapadna-evropa-397765.html", "text": "Поредна гореща вълна с очаквани температури между 37 и 43 градуса по Целзий обхвана от днес Северозападна Европа, предаде Франс прес. Очаква се захлаждане да настъпи чак в петък. Почти всички райони на Франция ще бъдат засегнати от горещините с изключение на югоизточните и северозападните. Не се очаква обаче да бъде подобрен националният температурен рекорд от 46 градуса по Целзий, поставен през юни в Южна Франция. Заради горещините е предвидено да се осигури допълнителни количества вода за участниците в колоездачната обиколка на Франция. Париж ще е особено засегнат от новата гореща вълна - за четвъртък там прогнозата е за 41 градуса. Предишният рекорд там от 40,4 градуса е от 1947 г. Високи температури се очакват и в Германия. За района на Кьолн са прогнозирани 41 градуса по Целзий, а в провинция Саар се очаква чупене на рекорда от 2015 г. от 40,3 градуса. Заради горещините предупреждение за опасно време е обявено за Белгия и Холандия. Великобритания също се готви за температурни рекорди, които могат да бъдат не само за месеца, но и исторически, казват метеоролози. В четвъртък в югоизточната част на Англия се очакват 37 градуса по Целзий, което е повече от рекорда за юли от 36,7 градуса и се доближава до абсолютния температурен рекорд от 38,5 градуса, поставен през август 2003 г. Горещо време се очертава и в Италия, допълва ТАСС. Министерството на здравеопазването обяви за утре опасност заради жегата в пет града, сред които Флоренция, Перуджа, Торино, Бреша и Болцано. За четвъртък е обявена \"тревога\" в още осем града - Генуа, Верона, Болоня, Рим, Фрозиноне, Пескара, Риети и Триест. Това е втората гореща вълна за по-малко от месец в Западна Европа след края на юни. Тя подсилва страховете, че ще има драстична суша. Във Франция вече в 73 департамента от общо 101 са наложени ограничения при ползването на вода.", "date": "2019.07.23", "title": "Нови адски жеги задушават Западна Европа"}
{"url": "https://standartnews.com/regionalni/dezifenfektsirat-po-am-trakiya-zaradi-afrikanskata-chuma-397756.html", "text": "Дезинфекция срещу разпространението на  африканската чума по свинете започна по паркингите на автомагистрала „Тракия“, в отсечката между областите Стара Загора, Сливен и Ямбол, съобщиха от областната управа в Града на липите. Освен на аутобана, дезинфекция и почистване се извършва и на контейнерите за боклук на старопланинските проходи Хаинбоаз и Шипка, както и на първокласните пътища в Старозагорска област. \r\n \"Мерките са превантивна и тяхната цел е да не допуснем разпространението на заразата и в региона\", каза старозагорскиияят губернатор Гергана Микова. По нейна инициатива утре се провежда среща с представители на всички институции в областта, които имат отношение към превенцията на опасната зараза. \r\n ", "date": "2019.07.23", "title": "Дезифенфекцират по АМ \"Тракия\" заради африканската чума"}
{"url": "https://standartnews.com/biznes/karanikolov-ne-sme-se-otkazali-ot-volkswagen-397736.html", "text": "Министърът на икономиката Емил Караниколов обяви, че състезанието за локация на новия завод на \"Фолксваген\" в региона не е приключило и страната ни още има шанс да го спечели. По думите му България продължава да прави всичко възможно да спечели голямата инвестиция, докато няма официално съобщение от компанията и не е сключен договор. Той потвърди, че на финала на процедурата са останали България и Турция, а в началото интерес са заявили над 20 държави. Министърът акцентира, че турският пазар е много по-голям. Според него не бива да се подценява и членството на страната ни в Европейския съюз, защото това не ни позволява да предлагаме държавна помощ на инвеститорите. \"Автомобилният клъстър поиска среща с държавата и на нея ни убеди, че страната има капацитет за производство на цели автомобили. В последните месеци се говори за сериозен интерес от един от най-големите стратегически инвеститори\", отбеляза Караниколов пред bTV. Около 250 компании и 65 000 служители работят в българския автомобилен сектор, отчете той. За последните години в сектора са инвестирани близо 500 млн. лв. и са разкрити 10 000 нови работни места. Амбициите са за разкриване на 120 000 нови работни места, 500 нови компании и по-големи обороти. Икономическият министър призна, че основният проблем на страната остават ниските заплати. \"За последните 30 г. само в осем или девет са увеличавани заплатите\", обясни Караниколов, като изтъкна банковата криза през 90-те години на миналия век, фалита на държавата и сгрешената масова приватизация до 2002 г., която е позволила на олигарси да придобиват българската икономика. За сделката за осемте изтребителя F-16 Емил Караниколов посочи, че срещу сумата от 1.256 млрд. долара страната ни ще получи всичко, което е поискала. Той увери, че правителството ще надгради с покупката на още осем самолета. Приоритет за кабинета е модернизацията на всички въоръжени сили.", "date": "2019.07.23", "title": "Караниколов: Не сме се отказали от Volkswagen"}
{"url": "https://standartnews.com/regionalni/blagoevgrad-pochete-avtora-na-motorni-pesni-397745.html", "text": "С поднасяне на цветя пред барелефа на Никола Вапцаров, разположен на фасадата на драматичния театър в Благоевград, обществеността на града почете 77-годишнината от гибелта на поета и революционер. Почит отдадоха заместник-кметът Иво Николов, главният секретар на областна администрация Ася Велкова, общински съветници, представители на политически партии и културни институции, граждани. Моменти от живота и част от стиховете на поета бяха припомнени от директора на ДТ „Енчо Халачев“ Бранимир Митов и Яна Янакиева, експерт от отдел „Култура“. Поетът на морето и машините, както е известен Никола Вапцаров, е роден под най-високия връх на Пирин в гр. Банско през 1909 година. Увлечението му по литературата се превръща в желание самият той да твори и в ученическия вестник “Борба” излиза първото му напечатано стихотворение “Към светли идеали“. Никола Вапцаров учи в Морското машинно училище във Варна (1926 –1932), по-късно кръстено на негово име. Морското училище събужда у възторжения поклонник на Пирин планина и друга страст – към морето и машините. Участва в театрална трупа и се бори за интересите на работниците, а след като е уволнен от фабриката, се премества със семейството си в София през 1936 година. През 1939 г. Вапцаров подготвя единствената си стихосбирка “Моторни песни”. В нея са побрани едни от най-значимите произведения в българската литература. Арестуван е през март 1942 г., а на 23 юли е осъден на смърт и още същата вечер - разстрелян. Вапцаров получава и световно признание – наградата на Световния съвет на мира, поднесена през 1952 г.", "date": "2019.07.23", "title": "Благоевград почете автора на \"Моторни песни\""}
{"url": "https://standartnews.com/regionalni/svetovna-premiera-na-trayan-v-trakiya-v-grada-na-imperatora-397753.html", "text": "Световната премиера на операта „Траян в Тракия“ ще състои на 25 юли на античната сцена в някогашния град на императора - Августа Траяна. \"Либретото е написано от Андре Катели специално, за да бъде изпълнена точно на това историческо място\", разкриват от ръководството на Старозаорскат опера. Преди спектакъла всеки от зрителите на премиерата ще получи специална брошура, издадена от регионалния исторически музей в Стара Загора с интересни подробности за времето, в което се развива действието на това музикално произведение. „Траян имал репутацията на благосклонен и в същото време строг военачалник. Искал да бъде такъв император, какъвто той самия би желал да има като поданик. Популярен е бил сред народа на Рим, поддържайки еднакво добри отношения, както със Сената, така и с армията. Под влияние на жена си и сестра си се опитва да ограничи корупцията сред държавните служители\", пишат за императора историците. По негово време Рим води две войни с даките, които завършват със завладяването на цяла Дакия и включването и в състава на Римската империя. След установяването на траен мир на север, Траян започва мащабна строителна дейност и във вътрешните провинции, каквато е и Тракия. \"Преблестящия град на траките\" - така е бил наричан Августа Траяна, кръстен на императора. Преди 20-ина години Старозагорската опера превърна останките на античния град в открита лятна сцена, която бе модернизирана преди няколко години.  ", "date": "2019.07.23", "title": "Световна премиера на \"Траян в Тракия\" в града на императора"}
{"url": "https://standartnews.com/svyat/koy-shche-nasledi-tereza-mey-397727.html", "text": "Кой ще наследи Тереза Мей начело на Консервативната партия и британското правителство се очаква да стане ясно във вторник. За поста се състезаваха бившият кмет на Лондон Борис Джонсън и външният министър Джереми Хънт. Членовете на Консервативната партия имаха срок до снощи да подадат по пощата гласовете си, които ще определят победителя. За фаворит е сочен Борис Джонсън. Тереза Мей ще подаде оставка пред кралица Елизабет Втора в сряда, а след това новият премиер ще встъпи в длъжност.", "date": "2019.07.23", "title": "Кой ще наследи Тереза Мей?"}
{"url": "https://standartnews.com/svyat/boris-dzhonsn-shche-e-noviyat-britanski-premier-397740.html", "text": "Заклетият поддръжник на Брекзит Борис Джонсън спечели надпреварата за лидер на управляващата Консервативна партия и ще стане следващият  министър-председател на Обединеното кралство, съобщи Асошиейтед прес. Той победи съперника си Джереми Хънт с огромно мнозинство при гласуването на партийните членове и утре ще поеме премиерския пост от Тереза Мей. Джонсън обеща, че Обединеното кралство ще напусне Европейския съюз на планираната дата 31 октомври, дори това да означава Брекзит без сделка. Очакват го обаче трудности, тъй като парламентът е решен да не му позволи да изкара страната от блока на 28-те без споразумение за напускане, отбеляза АП. Днес в кратка реч Джонсън обеща, че ще осигури Брекзит, ще обедини страната и ще победи лейбъристката опозиция. Кампанията за избиране на нов лидер на торите бе до голяма степен доминирана от темата за Брекзит, така че Джонсън не успя по-подробно да представи плановете си каква външна и икономическа политика ще води, ако стане премиер, отбелязва Ройтерс. Все пак са известни позициите му  по външнополитически въпроси като Иран, Хонконг и отношенията със САЩ. Макар и да окачествява споразумението за ядрената програма от 2015 г. като \"слабо\" и да казва, че трябва да се възпира \"подривното поведение\" на Иран, до момента той не е възприел твърдолинейния подход на американския президент Доналд Тръмп и заявява, че не би подкрепил военни действия срещу Иран. Когато този месец в бившата британска колония Хонконг  избухнаха протести заради законопроект за екстрадиране в континентален Китай, Джонсън заяви пред Ройтерс, че жителите на Хонконг са в пълното си право да бъдат скептични и да се тревожат от този нормативен акт. Джонсън иска да запази солидни отношения със САЩ и британски медии съобщиха, че обмисля да посети САЩ, за да се срещне с Тръмп в началото на мандата си. Нежеланието му да критикува Тръмп пролича този месец, когато Джонсън не подкрепи британския посланик във Вашингтон Ким Дарък в скандала с изтеклата дипломатическа кореспонденция, довел в крайна сметка до оставката на дипломата. В икономически план Джонсън обещава да похарчи милиарди лири за публични услуги, инфраструктура, да намали данъците, да увеличи разходите за образование, транспорт и за полицията, да отмени замразяването на заплатите в публичния сектор. Той казва, че Великобритания трябва да намали данъците за бизнеса, но интернет гигантите трябва да бъдат накарани да плащат повече. По въпроса дали китайската компания \"Хуавей\" да бъде включена в изграждането на телекомуникационната мрежа от пето поколение (5G) Джонсън е на мнение, че ще има много ползи от инвестиции от други страни, но не би застрашил националната инфраструктура за сигурност.", "date": "2019.07.23", "title": "Борис Джонсън ще е новият британски премиер"}
{"url": "https://standartnews.com/svyat/na-39-chelsi-klintn-rodi-treto-dete-397767.html", "text": "Челси Клинтън съобщи, че е родила третото си дете - Джаспър Клинтън Мезвински, предаде Асошиейтед прес. Бебето се е родило в Дъщерята на Бил и Хилари Клинтън написа в Туитър, че тя и съпругът й Марк Мезвински \"преливат от любов и благодарност и с нетърпение очакват да представят бебето на сестра му и брат му\". Първото дете на Челси Клинтъ  и Марк Мезвински - Шарлот, се роди през 2014 г. Синът им Ейдън се роди през 2016 г. Бившият президент Бил Клинтън и бившият държавен секретар Хилари Клинтън празнуват новината. Бил Клинтън написа в Туитър, че са \"преизпълнени с радост и са много благодарни да посрещнат\" внука си. Хилари Клинтън написа, че тя и съпругът й са \"толкова развълнувани\" Марк Мезвински е инвестиционен банкер. Двамата с Челси сключиха брак през 2010 г. Живеят в Ню Йорк. Той е на 41 години, а тя - на 39.", "date": "2019.07.23", "title": "На 39 Челси Клинтън роди трето дете"}
{"url": "https://standartnews.com/svyat/650-zhertvi-na-musonite-v-yuzhna-aziya-397723.html", "text": "Най-малко 650 души в Южна Азия станаха жертва на мусоните за последните две седмици, предаде Франс прес, цитирайки нови официални данни от засегнатите страни. Мусоните, които са в пълната си сила от юни до септември, са от жизненоважно значение за напояването на земеделските култури и за попълването на водните резерви на Индийския субконтинент, където живее една пета от световното население. Всяка година обаче проливните дъждове, свързани с тези сезонни ветрове, вземат жертви и предизвикват разрушения. Над 10 милиона души бяха засегнати в Бангладеш, Индия и Непал от проливните дъждове, които принудиха десетки хиляди да напуснат домовете си. Индия, която има население от 1,3 милиарда души, понесе най-тежки загуби с най-малко 460 жертви. Много райони в северните и североизточните части на страната са откъснати от света от наводненията. В съседен Непал по последни данни са загинали 90 души и 29 са изчезнали, но най-тежкото изглежда е отминало. Една трета от територията на Бангладеш е под водата. От 10 юли са загинали най-малко 97 душипо данни на правителството. Властите откриха хиляди спешни центрове за настаняване за жертвите на наводненията. В Пакистан загинаха около 30 души.", "date": "2019.07.23", "title": "650 жертви на мусоните в Южна Азия"}
