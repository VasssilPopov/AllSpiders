{"url": "https://standartnews.com/kultura/svett-praznuva-denya-na-teatra-388175.html", "text": "Световният ден на театъра е сред  най-знаковите празници на международната арт гилдия. Традиционното обръщение тази година е от Карлос Селдран. Още преди да се пробудя за театъра, моите учители вече бяха там. Бяха съградили свой дом и поетика върху останките на собствения си живот. Голяма част от тях са непознати или почти никой не ги помни – работеха притаени в смирението на своите репетиционни зали и в пълните с публика салони. И бавно, след години на работа и изключителен успех, отстъпваха и изчезваха. Щом разбрах, че и моята работа и съдба ще следват техните стъпки, разбрах и че съм наследил от тях сърцераздирателната и неповторима традиция да се живее в настоящето, без да се очаква друго освен постигането на прозирността на неповторимия миг. Миг на срещата с другия в мрачината на театъра и под крилото на истинността на жеста и оскъдността на словото. В моята страна на театъра се намират тези мигове на срещи със зрителите, които вечер след вечер пристигат в салона от всякакви краища на моя град, за да ни съпроводят и съпреживеят с нас часове, минути. Посредством тези мигове съграждам живота си, преставам да бъда себе си, да страдам за себе си и се прераждам, и разбирам смисъла на това да правиш театър – да изживяваш мигове на чиста и ефимерна истина, когато знаем, че това, което казваме и правим в светлината на прожекторите, е истината, коятоотразява най-дълбинното и най-личното у нас. Моята страна на театъра, моята и на моите актьори, е изтъкана от миговете, в които захвърляме маските, реториката и страха да бъдем себе си и си подаваме ръка в мрачината. Театралната традиция е водоравна. Никой не може да твърди, че театърът се намира на конкретно място по света, в някой конкретен град или привилегировано здание. Театърът - такъв, какъвто го наследих, се простира отвъд невидимата география, която превръща в сплав живота на всеки, който се занимава с него, за да може театралното майсторство да достигне един единствен обединяващ жест. Всички учители в театъра умират, надарени с миговете на неповторима светлина и красота. И се изгубват по един и същ начин, без да има какво да ги закриля и славослови. Учителите в театъра знаят това и никакво признание не може да има стойност след подобно познание, в което се и корени нашата работа – да създаваш мигове на истина, на многозначност, на мощ и свобода в несигурността. След тях остават данни и записи за тяхната работа, видеофилми и фотографии – бледо отражение на труда им. Ала в тези записи винаги ще липсва безмълвният отговор на публиката, която светкавично разбира, че каквото се случва на сцената, не може да бъде нито преведено, нито да бъде открито извън театъра, че споделената там истина е преживяване за цял живот, само в няколко секунди – по-прозирни от самия живот. Щом разбрах, че театърът е страна – огромна територия, разпростряна по целия свят, в мен се зароди решение като проявление на свободата – не е нужно да се отдалечаваш или да се местиш от мястото си, да бягаш или да се движиш. Там, където съществуваш, е и публиката. Необходимите ти колеги са до теб. А там, извън дома, е непроницаемата, непрогледна и ежедневна действителност. И затова работим в тази очевидна неподвижност, за да поемем към най-значимото пътешествие, за да повтаряме Одисея, пътуването на Аргонавтите. Всички ние сме неподвижни пътешественици, които непрестанно ускоряваме плътността и твърдостта на съществуващия свят. Пътуваш към моменталното, към мига, към неповторимата среща пред колегите си. Към тях, към сърцето им, към субективността им. Пътуваш вътре в тях, в емоциите им, в спомените им, които разбуждаш и задействаш. Това пътешествие е шеметно, неизмеримо и ехтящо. Но и неосъзнато в своята пълнота. Пътешествие през въображението на твоя народ, покълнало семе в най-отдалечения край – на гражданското, моралното и човешко съзнание на твоите зрители. Затова аз не се движа, оставам у дома, при близките, в очевидна неподвижност, работя ден и нощ, защото притежавам тайната на скоростта.", "date": "2019.03.27", "title": "Светът празнува Деня на театъра"}
{"url": "https://standartnews.com/regionalni/startira-kampaniyata-chist-i-zelen-blagoevgrad-ot-nas-zavisi-388203.html", "text": "Мащабна кампания за пролетно почистване под мотото „Чист и зелен Благоевград! От нас зависи!“ започва в Благоевград. Кампанията се провежда под патронажа на кмета д-р Атанас Камбитов. Тя ще стартира на 6 април и ще продължи на 7, 13 и 14 април. \r\n    \r\nОбщината ще подсигури всички необходими материали - ръкавици, бои, разсад и чували за по-ефективно и полезно чистене. \r\nТе ще бъдат раздавани на шатри, разположени в кварталите и центъра на града. В кв. „Еленово“ шатрата ще бъде пред Спортен комплекс „Пирин“, в кв. „Струмско“ - срещу магазин „Стоми“, в кв. „Грамада“ - пред бившето „Аско Деница“. Шатрата за кв. „Освобождение“ и кв. „Запад“  ще бъде разположена в двора на бившия  механотехникум. На площад „Македония“ също ще има шатра с всичко необходимо за почистването. В зелената кампания ще се включат и ученици, възпитаници от ЦЛТРДБ, общински служители, представители на институции. \r\n  \r\nНай-новата кампания на кмета д-р Камбитов - „Чист и зелен Благоевград! От нас зависи!“ има за цел преобразяването на града с общи усилия, да възпита любов към природата и опазването ѝ, както и да се цени трудът на хората, които изграждат нови места за отдих и облагородяват вече съществуващи такива. Идеята е Благоевград да стане още по-красиво и приятно място за живеене и да напомни на жителите и гостите на града, че задълженията и отговорностите за по-чисти места са на всеки един от нас. \r\n  \r\nКампанията „Чист и зелен Благоевград! От нас зависи!“ ще стане ежегодна, като ще се провежда всяка година в началото на пролетта. Община Благоевград кани жителите на града да се включат и заедно да преобразят своя град!", "date": "2019.03.27", "title": "Стартира кампанията „Чист и зелен Благоевград! От нас зависи!“"}
{"url": "https://standartnews.com/kultura/kambitov-pozdravi-teatralite-za-mezhdunarodniya-den-na-teatra-388200.html", "text": "ПОЗДРАВИТЕЛЕН АДРЕС Oтбелязваме Международния ден на театъра! \r\nУважаеми творци, \r\nискрено Ви желая здраве, вдъхновени и сили, за да продължавате да бъдете посланици на едно от най-обичаните и вдъхновяващи изкуства в света! \r\nИзкуството на театъра, Вашата енергия, Вашите сценични превъплъщения са непреходни. Те са богатство за нашата култура. \r\nБлагодаря Ви за всеотдайността! Пожелавам Ви да продължавате да пълните театралните салони! Честит празник! Д-Р АТАНАС КАМБИТОВ \r\nКМЕТ НА ОБЩИНА БЛАГОЕВГРАД  ", "date": "2019.03.27", "title": "Камбитов поздрави театралите за празника им"}
{"url": "https://standartnews.com/regionalni/starozagorski-uchenitsi-sreshchu-smrtonosnite-selfita-388235.html", "text": " Интерактивна карта на опасните за екстремно селфи места в Стара Загора са изготвили ученици от езиковата гиманзия  “Ромен Ролан”в града. В нея те са обозначили 15 подбрани  локации, като например покрива на на т.н. бл. \"Стрела\", до който достъпът в момента е напълно свободен. След като местата бъдат обозначени, учениците предлагат там да бъдат поставени табели. Те ще внесат предложението си и на кмета Живко Тодоров. \"Целта е да се сведат до минимум инцидентите, случили се заради желанието за атрактивно селфи\", аргументират идеята младите хора. Според официалната статистика  За 6 години 260 души по света са загинали от смъртоносната мода да си направят екстремно селфи. \r\n “Ние не искаме да забраняваме или ограничаваме никого. Това понякога има обратен ефект. Затова и табелите няма да бъдат забранителни, а мотивиращи. Целта ни е човек да се замисли за живота, здравето си и хората, които го обичат преди да посегне към телефона, за да си направи животозастрашаваща снимка. Загинаха хора заради тази мода. Нека да сложим край на тези инциденти” , е мнението на един от авторите на идеята Боряна Симеонова, ученичка от езиковата гимназия.  \r\n ", "date": "2019.03.27", "title": "Старозагорски ученици срещу смъртоносните селфита"}
{"url": "https://standartnews.com/kultura/maykl-boltn-stsenata-e-moyat-dom-388233.html", "text": "„Музиката не е просто изпълнение. Тя е подготовка. Дали ще пишете или слушате музика, няма значение -  има песни, които са вечни и това е наградата. На сцената се чувствам най-много у дома.  Феновете ми са като семейство“, споделя Майкъл Болтън. Изключителният  певец излиза на 18 юли в зала номер едно. Концертът, организиран от НДК, е спирка от  световното турне на звездата.  Майкъл Болтън има  бляскава кариера, която продължава от десетилетия. Притежава „Grammy“ за най-добър мъжки вокал, звезда на „Алеята на Славата“ в Холивуд и няколко платинени албума. Продал е над 65 милиона записа в цял свят. Той се изкачва до първите места в музикалните класации с песента си „How am I supposed to live without you“ /„Как мога да живея без теб“/. Болтън прави  успешни дуети с Лучано Павароти, Пласидо Доминго, Хосе Карерас, Рене Флеминг, Рей Чарлс, Пати Лабел. В НДК феновете ще чуят една от най-емблематичните му песни – „Когато един мъж обича една жена“.  Освен изключителен певец, Майкъл Болтън е писал текстове за някои от най-големите звезди на нашето време, сред които са Боб Дилън, Пол Стенли, Лейди Гага, Даян Уорън и Дейвид Фостър.", "date": "2019.03.27", "title": "Майкъл Болтън:  Сцената е моят дом"}
{"url": "https://standartnews.com/regionalni/otkrikha-pametnitsi-na-y-radichkov-l-dilov-i-p-dubarova-v-pliska-388183.html", "text": "Паметници на трима български творци бяха открити в Алеята на писателите в Двора на Кирилицата в древната ни столица Плиска - Йордан Радичков, Любен Дилов и Петя Дубарова. Бюстът на писателя и драматурга Йордан Радичков е дело на неговия дългогодишен приятел скулптурът проф. Емил Попов. На церемонията присъстваха синът и дъщеря му – Димитър и Розалия Радичкови. \r\n Лентата на първия паметник на своя баща  преряза Любен Дилов-син. На церемонията в свой стил той заяви, че фантастът много би се зарадвал, че бюстът му се открива в деня, когато Българската православна църква отбелязва паметта на Св. Архангел Гавриил - най-красивият и секси ангел в цялото небесно войнство. Автор на паметника на Любен Дилов е друг професор по скулптура, известният творец Димитър Рашков. \r\n  Образът на нежната поетеса с трагична съдба Петя Дубарова е изваян от бургаската авторка Снежанка Стоянова. Елица Дубарова дойде в Плиска, за да почете сестра си. \r\n  На тържеството пристигнаха и над 40 представители на Република Саха – Якутия за отриването на паметника на най-ярката личност в местната литература и философия - мислителят Алексей Кулоковски, наследник на виден шамански род. По този повод в Плиска бе извършен обряд, с който шаманът Дмитрий Артемиев благослови древния български народ и пожела мир, добруване и щастие на всички.", "date": "2019.03.27", "title": "Откриха паметници на Й. Радичков, Л. Дилов и П. Дубарова в Плиска"}
{"url": "https://standartnews.com/regionalni/zakopchakha-brakonieri-s-lovni-trofei-i-nezakonno-orzhie-388209.html", "text": "\r\n    Двама бракониери от Казанлъшко са задържани с ловни трофеи и незаконно оръжие при спецоперация на полицията, съобщиха днес от областната дирекция на МВР в Стара Загора. При обиск в дома на 58-годишен мъж в с. Шейново, община Казанлък,.  са  били намерени иззети незаконно притежавана самоделна пушка с нарезна цев, кал.7,62;  боеприпас, кал.7,62, ловни трофеи от два благородни елена и един сръндак и паднали рога от 3 благородни елена.  \r\n   В гр. Шипка  при претърсване в дома на 53-годишен мъж са намерени и иззети незаконно притежавана пушка с нарезна цев и монтиран на нея оптичен прицел; 335 бр. боеприпаси от различен калибър; 14 бр. ракети; ловни трофеи от 2 благородни елена и 12 сръндака и паднали рога на 5 благородни елена и 6 сръндака. За изследване и установяване на статута им са иззети и законно притежавани от лицето оръжия. \r\n  Лицата са задържани за срок до 24 часа, а в областната дирекция на МВР в Стара Загора срещу тях са образувани са досъдебни производства за незаконно притежаване на оръжие и боеприпаси. \r\n   За откритите ловни трофеи в домовете на двамата бракониери е била уведомена регионалната дирекция на горите в Стара Загора, която е предриела необходимите действия за нарушаване на закона за лова. \r\n ", "date": "2019.03.27", "title": "Закопчаха бракониери с ловни трофеи и незаконно оръжие"}
{"url": "https://standartnews.com/regionalni/obshchestvenite-toaletni-v-plovdiv-bezplatni-388202.html", "text": "От 1 април обществените тоалетни в Пловдив стават безплатни за всички пловдивчани и гости на града. Това няма да се отрази негативно върху добрата хигиена и редовното зареждане с консумативи, категоричен е директорът на \"Чистота\" Иван Стоянов. Служителките на предприятието ще продължат редовно да почистват тоалетните и прилежащите пространства. Към момента в Пловдив работят 9 обществени тоалетни - в подлеза на Централна гара, парк „Белите брези“, Цар-Симеоновата градина  (до Пеещите фонтани), Дондуковата градина, подхода към Стария град от Понеделник пазара, както и откъм ул. „Съборна“, стадион „Пловдив“  (пред бариерата), Гребния канал, градинката на ул. „Капитан Райчо“. Повечето обществени тоалетни са с работно време от 8,30 до 19 часа всеки ден. Денонощно работят автоматизираните самопочистващи се тоалетни на ул. „Железарска“, където цената за ползване е 1 лев.", "date": "2019.03.27", "title": "Обществените тоалетни в Пловдив - безплатни"}
{"url": "https://www.standartnews.com/sport/shchangite-ostavat-v-olimpiyskata-programa-388176.html", "text": "Вдигането на тежести остава в програмата на летните олимпийски игри в Париж 2024, въпреки сериозните проблеми с допинга. Новината бе потвърдена от Международният олимпийски комитет (МОК). Все пак мониторингът от страна на МОК върху щангите остава. Световната федерация по вдигане тежести пък ще трябва да изпълни определени условия, за да остане спорта в олимпийската програма. Според последните анализи общо от игрите в Пекин 2008 и Лондон 2012 има 50 положителни допинг проби след повторна проверка. Поради това от МОК съкратиха една от категориите при мъжете за Олимпиадата в Токио 2020, както и ограничиха общия брой на участниците до 64.", "date": "2019.03.27", "title": "Щангите остават в олимпийската програма"}
{"url": "https://standartnews.com/regionalni/otkrikha-senzorna-staya-v-detska-gradina-388220.html", "text": "В детска градина \"Слънчице\" в Мездра бе открита първа по рода си сензорна стая \"Усмивка под дъгата\". Тя е предназначена за работа с деца със специални образователни потребности. Изграждането на специализирания кът стана възможно благодарение на събрани средства в десетото издание на дарителската инициатива на Райфайзенбанк \"Избери, за да помогнеш\". В иновативната стая деца и родители ще имат възможност да участват в ситуации, игри и забавления за разпознаване и демонстриране на емоции, упражнения за справяне със стреса, с агресията, за развиване на сетивата, драматизации и арт ателие. Арт ателието предлага дейности за деца и родители за предаване на социален опит чрез изкуството на фона на релаксираща музика. В стаята „Усмивка под дъгата“ родителите ще могат да вземат участие заедно с децата си в игрите за тях. При откриването на новата придобивка кметът на община Мездра инж. Генади Събков пожела на \r\nдеца и родители все повече усмивки и приятни моменти в стаята „Усмивка под дъгата“.", "date": "2019.03.27", "title": "Откриха сензорна стая в детска градина"}
{"url": "https://standartnews.com/regionalni/svetlina-v-tunela-388212.html", "text": "С ново осветление се сдоби един от най-натоварените подлеви в Перник - този за жп гарата и автогарата. Ежедневно по него минават стотици хора, тъй като той свързва центъра на града с гарата и автогарата. Преди да сложат новото осветление, там цареше сумрак и трудно можеше човек да намери стълбите към изхода. В момента обаче наред с новото осветление, работят и старите лампи.  ", "date": "2019.03.27", "title": "Светлина в тунела"}
{"url": "https://www.standartnews.com/sport/spernik-na-blgariya-za-evro-2020-gubi-ot-braziliya-388190.html", "text": "Съперникът на България в квалиифкациите за Евро 2020 - Чехия загуби като домакин от Бразилия с 1:3 в контролна среща играна в Прага. Чехите поведоха с красив гол на Давид Павелка (37). След почивката Бразилия изравни с гол на Роберто Фирмино (49). До пълния обрат се стигна с попадения на Габриел Жежус (83 и 90). Поражението е второ поредно за Чехия след 0:5, като гост на Англия в първия си мач от евроквалификациите. По същото време Аржентина без голаджията си Леонел Меси победи с 1:0 Мароко в контролна среща. Единственият гол в мача вкара Анхел Кореа (83).", "date": "2019.03.27", "title": "Съперник на България за Евро 2020 губи от Бразилия"}
{"url": "https://standartnews.com/regionalni/i-obshchina-blagoevgrad-se-vklyuchva-v-chast-na-zemyata-2019-388216.html", "text": "За поредна година Община Благоевград се включва в инициативата „Часът на Земята”. Сградата на Общината, както и сградите на всички институции ще загасят осветлението на 30 март /събота/ от 20.30 часа до 21.30 часа в знак на подкрепа на най-мащабната инициатива на природозащитната организация WWF. \r\n     \r\nБлагоевград ще бъде част от света, който всяка година в продължение на един час гаси символично осветлението на ключови сгради, а хората - в домовете си. \r\n     \r\nИнициативата \"Часът на Земята\" стартира през 2007 година и се трансформира в глобално общество, убедено в устойчивото бъдеще на планетата. „Часът на Земята” дава възможност на всеки човек да разбере какво влияние имат малките постъпки върху голямата планета и как може да използва силата си, за да се справи с климатичните промени. \r\n  \r\nОбщина Благоевград призовава всеки, който има отношение към бъдещето на Земята, да се включи в инициативата на 30 март, като от 20:30  часа загаси осветлението в своя дом за един час.  ", "date": "2019.03.27", "title": "И Община Благоевград се включва в „Часът на Земята“ 2019"}
{"url": "https://standartnews.com/sport/shchangite-ostavat-v-olimpiyskata-programa-388176.html", "text": "Вдигането на тежести остава в програмата на летните олимпийски игри в Париж 2024, въпреки сериозните проблеми с допинга. Новината бе потвърдена от Международният олимпийски комитет (МОК). Все пак мониторингът от страна на МОК върху щангите остава. Световната федерация по вдигане тежести пък ще трябва да изпълни определени условия, за да остане спорта в олимпийската програма. Според последните анализи общо от игрите в Пекин 2008 и Лондон 2012 има 50 положителни допинг проби след повторна проверка. Поради това от МОК съкратиха една от категориите при мъжете за Олимпиадата в Токио 2020, както и ограничиха общия брой на участниците до 64.", "date": "2019.03.27", "title": "Щангите остават в олимпийската програма"}
{"url": "https://www.standartnews.com/sport/sportt-po-tv-za-27-mart-388189.html", "text": "\r\n21,00 и 03,00 Тенис: ATP 1000 Маями, четвъртфинали (пряко) \r\n20,00 Баскетбол: Еврокъп (пряко) \r\n20,00 Баскетбол: Еврокъп (пряко) \r\n21,15 \"Спорт в обектива\" \r\n20,00 Най-великата футболна сцена \r\n16,45 Колоездене: Обиколка на Каталуния, трети етап (пряко) \r\n15,30 Колоездене: Брюж - Де Пан - Коксейде (пряко)", "date": "2019.03.27", "title": "Спортът по тв за 27 март"}
{"url": "https://standartnews.com/sport/pulev-reporterkata-iskashe-poveche-ot-men-388246.html", "text": "\r\n\"Какво да кажа? Тя (б.р. - целувката) не е лоша, тя също е към доброто представяне. Така се е случило, не беше планирано изобщо, беше някакъв импулсивен момент, това е. Целувката е нещо много хубаво, няма защо да повлияе на спортната ми кариера. За да го направя, съм преценил, че човекът желае не само целувка, а дори нещо повече, така че аз съм го направил като приятелско. След победа човек е приповдигнат, с настроение. Аз съм такъв тип, че съм шегаджия и така се получи\", каза Кобрата на летище София.  \r\n\"Ние се познаваме. Запознахме се на кантара, той винаги е предния ден. Тя каза \"като победиш, ще направим парти, ще празнуваме, сигурна съм в теб, ще победиш\". Беше с нас, говореше си с целия екип. Даже с някои станаха и по-близки. Познаваме се. След това го изигра, че един вид не се познаваме - някой й е дал кофти акъл, или хората, за които работи, са й казали да направи това, за да си направят известен сайта. Сигурно заради това. Виждате каква добра реклама съм аз, така че рекламодателите могат да се активизират\", продължи той. \"Не съм говорил с нея, намерихме телефона й от мой познат, който си имаше близки отношения с нея. Тя обаче не си вдига телефона. Имам снимки, видеа, мога да ви покажа пред вас. Има видеа, на които се вижда, че тя си седя с нас в лобито на хотела до 5 часа сутринта, пиеше си и да не казвам какви други неща правеха в тоалетните. Просто предполагам, че са й дали лоши акъли, защото не ми се стори лошо момиче. Сигурно са й казали, че ще изкара някакви милиони, ще станеш най-известната. Няма лошо, но това е непочтено и некоректно. Тези енергии се връщат като бумеранг и ще е лошо за нея. За какво да й се извиня, тя беше толкова щастлива, че я целунах. Тя не остана благодарна само на една целувка, искаше да стане известна.\" \r\n\"Много от световните медии избързаха. Как може така. Какви са тези, че да съдят. Да ме извиняват, но не могат да ме съдят те. Писаха ми от CNN, както и от много други известни световни медии и сайтове. Може би много жени са искали да ме целуват, но не съм им давал да припарят до мен. Аз не съм някакъв дискотечен тип. Андреа в началото малко се изнерви и ме попита защо съм го направил. Аз я целунах на шега, момичето го прие на шега, но после да й дали друг акъл, хората си гонят някакви користни цели, но няма да стане така\", добави родният боксьор. ", "date": "2019.03.27", "title": "Пулев: Репортерката искаше повече от мен"}
{"url": "https://www.standartnews.com/sport/blago-i-rapra-igrata-se-pusnakha-v-bitkite-po-minifutbol-video-388192.html", "text": "Бившият национал Благой Георгиев се пусна в лютите битки по минифутбол в аматьорската лига SPL. На терените на \"Царско село\" юношата на Славия се присъедини към отбора на FC Eleven Stars. Дебютът му бе повече от успешен след като Благо заби хеттрик за успеха с 6:5 над носителя на Купата на SPL за 2018 година ГДБОП. Георгиев показа страхотни качества с топка в крака и удиви зрителите. \r\nВ същия уикенд в SPL дебют направи и известния рапър Ивайло Иванов - Играта. Той сложи ръкавици и застана под рамките на вратата за тима на ФК Колумбия. За разлика от на Благо, дебютът на Играта обаче не бе толкова успешен. Колумбия загуби с 2:3 от Сбогом Гринго в старо дерби от SPL1.", "date": "2019.03.27", "title": "Благо и рапъра Играта се пуснаха в битките по минифутбол (ВИДЕО)"}
{"url": "https://standartnews.com/biznes/novata-stolevka-specheli-mezhdunaroden-priz-388205.html", "text": "Новата банкнота от 100 лева, която Българската народна банка пусна в обращение на 28 декември 2018 г., спечели престижна международна награда. Българската банкнота бе избрана за банкнота на 2019 година по време на конференцията „Висока сигурност при печатните технологии (High Security Printing EMEA)“ от 25 до 27 март 2019 г. в Малта. Тази международна конференция за региона на Европа, Близкия Изток и Африка се провежда всяка година с участието на над 250 специалисти в областта на високите технологии в печата на банкноти, паспорти, визи и други документи от целия свят. Наградата за банкнота се присъжда за изключителни постижения в дизайна, техническата сложност и защитата на дадена банкнота или серия от банкноти за региона на Европа, Близкия Изток и Африка.", "date": "2019.03.27", "title": "Новата столевка спечели международен приз"}
{"url": "https://www.standartnews.com/sport/klubovete-si-kharesakha-nov-format-na-shampionska-liga-388194.html", "text": "Европейската асоциация на клубовете, известна с акронима ЕСА, даде зелена светлина за започване на преговори за промяна на формата на Шампионска лига. Срещата на най-високо ниво между клубовете се проведе в Амстердам. Президентът на Ювентус Андреа Аниели в момента изпълнява и длъжността президент на ЕСА. Той обяви взетите решения на срещата. Аниели изрази надежда, че съвсем скоро ще има яснота относно новия формат на Шампионската лига. Президентът на Ювентус изрази желание турнирът да бъде отворен за всички, а да не бъде затворена Суперлига, каквито бяха първоначалните идеи. Той отрече информациите, че на този етап е възможно мачовете от новата Суперлига да се играят през уикендите. Аниели даде да се разбере, че позициите на Европейската асоциация на клубовете са много близо до позициите на УЕФА, чийто президент Александър Чеферин присъства на срещата. В Амстердам клубовете обсъдиха и създаването на трети континентален турнир – Лига Европа 2 и промяната на Шампионската лига, която трябва да влезе в сила от 2024 година. „Приоритетът е да се поддържа система, в която участието е отворено за всички, като се мисли за глобалния растеж на европейския футбол“, коментира Аниели. Тепърва предстои двете страни да навлязат в по-сериозна конкретика за формата на новата Шампионска лига, но не е изключено тя да бъде съставена от две дивизии. Първата се очаква да бъде съставена от 24 отбора и да има изпадащи, за да се поддържа интереса към новата Суперлига.", "date": "2019.03.27", "title": "Клубовете харесаха нов формат на Шампионска лига"}
{"url": "https://www.standartnews.com/sport/italiya-pisa-shestitsa-na-likhtenshchayn-388193.html", "text": "С последните 8 мача приключи втория кръг от квалификациите за Европейското първенство по футбол 2020. Италия разгроми вкъщи Лихтенщайн с 6:0. Испания също записа нова победа срещу Малта с 2:0. И двата отбора са с пълен актив точки след първите си 2 мача. Швейцария повежда три пъти срещу Дания, но вкрайна сметка завърши 3:3 в Базел. Норвегия и Швеция също направиха 3:3. Таранът на Лудогорец Клаудиу Кешерю вкара 2 гола и асистира за още един при успеха Румъния с 4:1 над аутсайдера Фарьорски острови в Клуж. Резултати от последните срещи от II кръг на квалификациите за Евро 2020: Група „D” Ирландия - Грузия 1: 0 Швейцария - Дания 3: 3 Група \"F\": Малта - Испания 0: 2 Норвегия - Швеция 3-3 Румъния - Фарьорски острови 4: 1 Група \"J\": Армения - Финландия 0: 2 Босна и Херцеговина - Гърция 2: 2 Италия - Лихтенщайн 6: 0 ", "date": "2019.03.27", "title": "Италия писа шестица на Лихтенщайн"}
{"url": "https://www.standartnews.com/sport/radi-zdravkov-napusna-ludogorets-388196.html", "text": "Ръководството на ПФК Лудогорец прие оставката на старши треньора на втория отбор Ради Здравков и на неговия помощник Галин Иванов. Причина за оставките е неубедителната игра на тима във Втора професионална лига и загубата на точки в мачовете от шампионата, пише официалният сайт на разградчани. Здравков пое Лудогорец II през януари 2017-а година  и го води до днес. Лудогорец благодари на Ради Здравков и Галин Иванов за работата им в клуба и им желае успех за в бъдеще. В предстоящия мач срещу Добруджа Лудогорец II ще бъде воден от директора на Детско-юношеската школа Радослав Комитов. Негов помощник ще бъде треньорът на Лудогорец U19 Тодор Живондов.", "date": "2019.03.27", "title": "Ради Здравков напусна Лудогорец"}
{"url": "https://standartnews.com/sport/sportt-po-tv-za-27-mart-388189.html", "text": "\r\n21,00 и 03,00 Тенис: ATP 1000 Маями, четвъртфинали (пряко) \r\n20,00 Баскетбол: Еврокъп (пряко) \r\n20,00 Баскетбол: Еврокъп (пряко) \r\n21,15 \"Спорт в обектива\" \r\n20,00 Най-великата футболна сцена \r\n16,45 Колоездене: Обиколка на Каталуния, трети етап (пряко) \r\n15,30 Колоездене: Брюж - Де Пан - Коксейде (пряко)", "date": "2019.03.27", "title": "Спортът по тв за 27 март"}
{"url": "https://www.standartnews.com/sport/nole-padna-ot-agug-v-mayami-388195.html", "text": "Световният номер едно Новак Джокович се провали и на Мастърса в Маями. След като в предишния турнир от тази серия в Индиън Уелс си тръгна рано-рано в третия кръг след изненадващо поражение от непоставения ветеран Филип Колшрайбер, сега на Източното крайбрежие 1/8-финалите се оказаха непреодолимото за него стъпало.  Сърбинът преклони глава след 6:1, 5:7, 3:6 пред 25-ия в света Роберто Баутиста-Агут за малко повече от два часа и половина. Досега за първи път в кариерата на Ноле в Маями се случи той да поведе в първия сет и да позволи да бъде обърнат. По този начин Роберто Баутиста-Агут се превърна в истинска черна котка за световния номер през тази година. Той му нанесе второ поражение през 2019 г., след като го победи и в началото на годината в Доха. След мача пък Ноле обясни, че слабото му представяне на Мастърсите в САЩ се е дължало на войната срещу него извън корта, поведена заради уволнението на изпълнителния директор на АТР Крис Кърмод.  Мнозина видяха в това пръста именно на сърбина, което му доведе критики от Рафаел Надал и Роджър Федерер. Проведе се студена война между големите имена в тениса в последните дни, което явно се е отразило на Джокера и той беше неузнаваем. ", "date": "2019.03.27", "title": "Ноле падна от Агут в Маями (ВИДЕО)"}
{"url": "https://www.standartnews.com/sport/popov-s-titlata-v-gigantskiya-ot-drzhavnoto-v-bansko-388224.html", "text": "Алберт Попов (\"Мотен\") и Ева Вукадинова (\"Боровец\") спечелиха днес в Банско титлите в гигантския слалом от държавното първенство по ски алпийски дисциплини. На отлично подготвената от екипа на БФСки и \"Юлен\" писта \"Томба\" Попов даде време от 1:50,76 мин. Втори е Камен Златков (\"Мотен\") - 1:51,67 мин, а трети е Йоан Тодоров (\"Юлен\") - 1:51,77 мин. При жените титлата е за Вукадинова с 2:01,22 мин. Среброто отиде при Юлия Бенга (Румъния), а трета е София Рали (Гърция). Шампионатът е валиден и за юноши и девойки старша възраст (до 18 и до 21 г). Утре в Банско е държавното в дисциплината слалом. Всички резултати са на www.bfski.com.", "date": "2019.03.27", "title": "Попов с титлата в гигантския от държавното в Банско"}
{"url": "https://standartnews.com/svyat/arestuvakha-bivsh-ruski-ministr-388247.html", "text": "Бившият руски министър Михаил Абизов е арестуван по обвинение в измама за 4 милиарда рубли и създаване на организирана престъпна група, предаде БГНЕС. Той е обвинен в създаването на престъпна общност, злоупотреба със служебно положение и измама в особено големи размери. Според следователите между 2011 и 2014 година, Абизов и съучастниците му са откраднали четири милиарда рубли от няколко компании и са изнесли средствата в чужбина. Другите обвиняеми по случая са Николай Степанов, Максим Русаков, Галина Фрайденберг, Александър Пелипасов и Сергей Иличев. Разследващите смятат, че те са присвоили парите като са мамили акционерите на „Сибирска енергийна компания” и „Регионални електрически мрежи”. Членовете на престъпната група могат да получат до 20 години затвор. Бившият министър остава в ареста до 25 май.", "date": "2019.03.27", "title": "Арестуваха бивш руски министър"}
{"url": "https://standartnews.com/sport/spernik-na-blgariya-za-evro-2020-gubi-ot-braziliya-388190.html", "text": "Съперникът на България в квалиифкациите за Евро 2020 - Чехия загуби като домакин от Бразилия с 1:3 в контролна среща играна в Прага. Чехите поведоха с красив гол на Давид Павелка (37). След почивката Бразилия изравни с гол на Роберто Фирмино (49). До пълния обрат се стигна с попадения на Габриел Жежус (83 и 90). Поражението е второ поредно за Чехия след 0:5, като гост на Англия в първия си мач от евроквалификациите. По същото време Аржентина без голаджията си Леонел Меси победи с 1:0 Мароко в контролна среща. Единственият гол в мача вкара Анхел Кореа (83).", "date": "2019.03.27", "title": "Съперник на България за Евро 2020 губи от Бразилия"}
{"url": "https://standartnews.com/sport/blago-i-rapra-igrata-se-pusnakha-v-bitkite-po-minifutbol-video-388192.html", "text": "Бившият национал Благой Георгиев се пусна в лютите битки по минифутбол в аматьорската лига SPL. На терените на \"Царско село\" юношата на Славия се присъедини към отбора на FC Eleven Stars. Дебютът му бе повече от успешен след като Благо заби хеттрик за успеха с 6:5 над носителя на Купата на SPL за 2018 година ГДБОП. Георгиев показа страхотни качества с топка в крака и удиви зрителите. \r\nВ същия уикенд в SPL дебют направи и известния рапър Ивайло Иванов - Играта. Той сложи ръкавици и застана под рамките на вратата за тима на ФК Колумбия. За разлика от на Благо, дебютът на Играта обаче не бе толкова успешен. Колумбия загуби с 2:3 от Сбогом Гринго в старо дерби от SPL1.", "date": "2019.03.27", "title": "Благо и рапъра Играта се пуснаха в битките по минифутбол (ВИДЕО)"}
{"url": "https://www.standartnews.com/sport/pulev-reporterkata-iskashe-poveche-ot-men-388246.html", "text": "\r\n\"Какво да кажа? Тя (б.р. - целувката) не е лоша, тя също е към доброто представяне. Така се е случило, не беше планирано изобщо, беше някакъв импулсивен момент, това е. Целувката е нещо много хубаво, няма защо да повлияе на спортната ми кариера. За да го направя, съм преценил, че човекът желае не само целувка, а дори нещо повече, така че аз съм го направил като приятелско. След победа човек е приповдигнат, с настроение. Аз съм такъв тип, че съм шегаджия и така се получи\", каза Кобрата на летище София.  \r\n\"Ние се познаваме. Запознахме се на кантара, той винаги е предния ден. Тя каза \"като победиш, ще направим парти, ще празнуваме, сигурна съм в теб, ще победиш\". Беше с нас, говореше си с целия екип. Даже с някои станаха и по-близки. Познаваме се. След това го изигра, че един вид не се познаваме - някой й е дал кофти акъл, или хората, за които работи, са й казали да направи това, за да си направят известен сайта. Сигурно заради това. Виждате каква добра реклама съм аз, така че рекламодателите могат да се активизират\", продължи той. \"Не съм говорил с нея, намерихме телефона й от мой познат, който си имаше близки отношения с нея. Тя обаче не си вдига телефона. Имам снимки, видеа, мога да ви покажа пред вас. Има видеа, на които се вижда, че тя си седя с нас в лобито на хотела до 5 часа сутринта, пиеше си и да не казвам какви други неща правеха в тоалетните. Просто предполагам, че са й дали лоши акъли, защото не ми се стори лошо момиче. Сигурно са й казали, че ще изкара някакви милиони, ще станеш най-известната. Няма лошо, но това е непочтено и некоректно. Тези енергии се връщат като бумеранг и ще е лошо за нея. За какво да й се извиня, тя беше толкова щастлива, че я целунах. Тя не остана благодарна само на една целувка, искаше да стане известна.\" \r\n\"Много от световните медии избързаха. Как може така. Какви са тези, че да съдят. Да ме извиняват, но не могат да ме съдят те. Писаха ми от CNN, както и от много други известни световни медии и сайтове. Може би много жени са искали да ме целуват, но не съм им давал да припарят до мен. Аз не съм някакъв дискотечен тип. Андреа в началото малко се изнерви и ме попита защо съм го направил. Аз я целунах на шега, момичето го прие на шега, но после да й дали друг акъл, хората си гонят някакви користни цели, но няма да стане така\", добави родният боксьор. ", "date": "2019.03.27", "title": "Пулев: Репортерката искаше повече от мен"}
{"url": "https://standartnews.com/sport/italiya-pisa-shestitsa-na-likhtenshchayn-388193.html", "text": "С последните 8 мача приключи втория кръг от квалификациите за Европейското първенство по футбол 2020. Италия разгроми вкъщи Лихтенщайн с 6:0. Испания също записа нова победа срещу Малта с 2:0. И двата отбора са с пълен актив точки след първите си 2 мача. Швейцария повежда три пъти срещу Дания, но вкрайна сметка завърши 3:3 в Базел. Норвегия и Швеция също направиха 3:3. Таранът на Лудогорец Клаудиу Кешерю вкара 2 гола и асистира за още един при успеха Румъния с 4:1 над аутсайдера Фарьорски острови в Клуж. Резултати от последните срещи от II кръг на квалификациите за Евро 2020: Група „D” Ирландия - Грузия 1: 0 Швейцария - Дания 3: 3 Група \"F\": Малта - Испания 0: 2 Норвегия - Швеция 3-3 Румъния - Фарьорски острови 4: 1 Група \"J\": Армения - Финландия 0: 2 Босна и Херцеговина - Гърция 2: 2 Италия - Лихтенщайн 6: 0 ", "date": "2019.03.27", "title": "Италия писа шестица на Лихтенщайн"}
{"url": "https://standartnews.com/sport/nole-padna-ot-agug-v-mayami-388195.html", "text": "Световният номер едно Новак Джокович се провали и на Мастърса в Маями. След като в предишния турнир от тази серия в Индиън Уелс си тръгна рано-рано в третия кръг след изненадващо поражение от непоставения ветеран Филип Колшрайбер, сега на Източното крайбрежие 1/8-финалите се оказаха непреодолимото за него стъпало.  Сърбинът преклони глава след 6:1, 5:7, 3:6 пред 25-ия в света Роберто Баутиста-Агут за малко повече от два часа и половина. Досега за първи път в кариерата на Ноле в Маями се случи той да поведе в първия сет и да позволи да бъде обърнат. По този начин Роберто Баутиста-Агут се превърна в истинска черна котка за световния номер през тази година. Той му нанесе второ поражение през 2019 г., след като го победи и в началото на годината в Доха. След мача пък Ноле обясни, че слабото му представяне на Мастърсите в САЩ се е дължало на войната срещу него извън корта, поведена заради уволнението на изпълнителния директор на АТР Крис Кърмод.  Мнозина видяха в това пръста именно на сърбина, което му доведе критики от Рафаел Надал и Роджър Федерер. Проведе се студена война между големите имена в тениса в последните дни, което явно се е отразило на Джокера и той беше неузнаваем. ", "date": "2019.03.27", "title": "Ноле падна от Агут в Маями (ВИДЕО)"}
{"url": "https://standartnews.com/sport/popov-s-titlata-v-gigantskiya-ot-drzhavnoto-v-bansko-388224.html", "text": "Алберт Попов (\"Мотен\") и Ева Вукадинова (\"Боровец\") спечелиха днес в Банско титлите в гигантския слалом от държавното първенство по ски алпийски дисциплини. На отлично подготвената от екипа на БФСки и \"Юлен\" писта \"Томба\" Попов даде време от 1:50,76 мин. Втори е Камен Златков (\"Мотен\") - 1:51,67 мин, а трети е Йоан Тодоров (\"Юлен\") - 1:51,77 мин. При жените титлата е за Вукадинова с 2:01,22 мин. Среброто отиде при Юлия Бенга (Румъния), а трета е София Рали (Гърция). Шампионатът е валиден и за юноши и девойки старша възраст (до 18 и до 21 г). Утре в Банско е държавното в дисциплината слалом. Всички резултати са на www.bfski.com.", "date": "2019.03.27", "title": "Попов с титлата в гигантския от държавното в Банско"}
{"url": "https://standartnews.com/sport/radi-zdravkov-napusna-ludogorets-388196.html", "text": "Ръководството на ПФК Лудогорец прие оставката на старши треньора на втория отбор Ради Здравков и на неговия помощник Галин Иванов. Причина за оставките е неубедителната игра на тима във Втора професионална лига и загубата на точки в мачовете от шампионата, пише официалният сайт на разградчани. Здравков пое Лудогорец II през януари 2017-а година  и го води до днес. Лудогорец благодари на Ради Здравков и Галин Иванов за работата им в клуба и им желае успех за в бъдеще. В предстоящия мач срещу Добруджа Лудогорец II ще бъде воден от директора на Детско-юношеската школа Радослав Комитов. Негов помощник ще бъде треньорът на Лудогорец U19 Тодор Живондов.", "date": "2019.03.27", "title": "Ради Здравков напусна Лудогорец"}
{"url": "https://standartnews.com/sport/klubovete-si-kharesakha-nov-format-na-shampionska-liga-388194.html", "text": "Европейската асоциация на клубовете, известна с акронима ЕСА, даде зелена светлина за започване на преговори за промяна на формата на Шампионска лига. Срещата на най-високо ниво между клубовете се проведе в Амстердам. Президентът на Ювентус Андреа Аниели в момента изпълнява и длъжността президент на ЕСА. Той обяви взетите решения на срещата. Аниели изрази надежда, че съвсем скоро ще има яснота относно новия формат на Шампионската лига. Президентът на Ювентус изрази желание турнирът да бъде отворен за всички, а да не бъде затворена Суперлига, каквито бяха първоначалните идеи. Той отрече информациите, че на този етап е възможно мачовете от новата Суперлига да се играят през уикендите. Аниели даде да се разбере, че позициите на Европейската асоциация на клубовете са много близо до позициите на УЕФА, чийто президент Александър Чеферин присъства на срещата. В Амстердам клубовете обсъдиха и създаването на трети континентален турнир – Лига Европа 2 и промяната на Шампионската лига, която трябва да влезе в сила от 2024 година. „Приоритетът е да се поддържа система, в която участието е отворено за всички, като се мисли за глобалния растеж на европейския футбол“, коментира Аниели. Тепърва предстои двете страни да навлязат в по-сериозна конкретика за формата на новата Шампионска лига, но не е изключено тя да бъде съставена от две дивизии. Първата се очаква да бъде съставена от 24 отбора и да има изпадащи, за да се поддържа интереса към новата Суперлига.", "date": "2019.03.27", "title": "Клубовете харесаха нов формат на Шампионска лига"}
{"url": "https://standartnews.com/biznes/ns-promenya-zakona-za-bankovata-nesstoyatelnost-388177.html", "text": "Парламентът прие на първо четене промени в Закона за банковата несъстоятелност, свързани с въвеждане на нов клас кредитори, предаде Агенция Фокус. На вниманието на депутатите бяха поставени два законопроекта за промени в Закона за банковата несъстоятелност - на Министерския съвет и общ на ГЕРБ, НФСБ и ДПС. Предложенията на управляващите предвиждат транспониране на европейска директива и въвеждане на нов клас кредитори – притежатели на непривилигирован необезпечен първостепенен дълг, който следва да има по-висок ред от притежателите на инструменти на собствения капитал и подчинен дълг и по-нисък ред спрямо притежателите на други инструменти. Предложенията се обуславят от факта, че действащият закон не отразява спецификата на финансовите инструменти с различни нива на подчиненост. Целта на направените предложения е да се гарантира правна сигурност за банките и инвестиционните посредници и за инвеститорите. С общия законопроект се предлага служебно вписване на кредиторите в списъка на приетите от синдика вземания. Според вносителите това ще гарантира правата им. Част от измененията са свързани и с ограничаването на разходите от масата на несъстоятелността. В този законопроект се внася яснота като се уточнява изрично кои са страните в съдебните производства, от които предварително не се събира държавна такса. В производствата по обжалване няма да се събира такса, ако кредиторът е придобил вземането и задължението си преди датата на решение за откриване на производство по несъстоятелност, но към момента на придобиване на вземането или задължението е знаел, че е настъпила неплатежоспособност или че е поискано откриване на производство по несъстоятелност.", "date": "2019.03.27", "title": "НС променя Закона за банковата несъстоятелност"}
{"url": "https://standartnews.com/biznes/pakett-makron-se-vrshcha-za-razglezhdane-v-komisiya-388164.html", "text": "Усилията на премиера Бойко Борисов да защити интереса на българските превозвачи дадоха резултат. Спорният пакет \"Мобилност 1\" няма да се гласува днес. Вчера Борисов писа на премиерите на Гърция, Испания, Ирландия, Португалия, Словакия и Хърватия, както и на лидерите на партии от ЕНП от тези държави, с молба да подкрепят усилията на българските евродепутати за удължаване на срока за дебати и изработване на едни по-балансирани и справедливи мерки по пакета \"Мобилност\". Днес няма да има гласуване по пакет „Мобилност” в Европейския парламент. Това съобщи пред bTV Йордан Арабаджиев от Съюза на международните превозвачи.„Тази нощ г-н Курумбашев ни предаде, че председателят на ЕП Антонио Таяни е извадил пакета от гласуване в залата и го е върнал в транспортната комисия. Новината се потвърди и от нашите полски и румънски колеги тази сутрин”, допълни той. \"Въпреки добрата новина ние заминаваме за Страсбург и протест ще има, заявиха на летище София превозвачите. Превозвачите ще се съберат в 12 часа българско време - около половин час след началото на дебатите. Към тях ще се присъединят и българските евродепутати. Законодателството беше допуснато до пленарна зала в понеделник с едва два гласа мнозинство и в отсъствието на трима наши евродепутати. Превозвачите, както и българските представители в Европейския парламент смятат, че част от промените в пакета целят ликвидиране на транспортния бизнес не само в България, но и в други държави  от Източна Европа.  Затова към протеста на българите ще се присъединят и техни колеги от различни страни като Румъния, Полша, Литва, Словения. „С протеста си се надяваме да повлияем за разумното вземане на решение по текстовете по пакета“, каза Ангел Траков от Сдружението на международните превозвачи.", "date": "2019.03.27", "title": "Борисов успя, спря пакета \"Мобилност\""}
{"url": "https://standartnews.com/biznes/rekord-v-trgoviyata-s-egipet-postignat-prez-2017-g-388197.html", "text": "Рекордна за търговските отношения между България и Египет е била 2017 г., като стокообменът е надхвърлил 1 млрд. щ. д., а салдото е било положително за нашата страна с реализиран износ от близо 630 млн. щ. д. Това стана ясно по време на среща между заместник-министъра на икономиката Александър Манолев и министърa на инвестициите и международното сътрудничество на Египет Сахар Наср. Двамата участваха и в откриването на двустранен бизнес форум, който вчера събра над 100 компании в Кайро. По време на разговора, българският заместник-министър подчерта, че през 2018 г. се наблюдава отстъпление в двустранната търговия, като основана цел на бизнес форума и посещението в Египет е да се набележат мерки за възобновяване на положителната тенденция и стартиране на нови проекти между бизнеса. „Вярвам, че бизнес форума е много добра възможност както да обменим информация, така и да стартират конкретни проекти между компаниите от двете страни“, каза зам.-министър Манолев. Двамата се обединиха около мнението, че договореното създаване на Бизнес съвет между България и Египет ще изиграе позитивна роля и ще допринесе за много повече контакти и връзки между бизнеса. България може да разшири присъствието си на египетския пазар както със стоки от хранително-вкусовата и фармацевтичната промишленост, така и на продукти с висока добавена стойност. Това подчерта зам.-министър Манолев по време на срещата си с Амр Насър, министър на търговията и индустрията на Арабска Република Египет. Двамата се договориха да се работи и за организиране на египетска бизнес делегация, която да посети България и да се запознае с възможностите за инвестиции в българските индустриални зони. Интерес от египетска страна има и за обмяна на опит в областта на автомобилостроенето и машиностроенето. Задълбочаване на партньорството в областта на отбраната и военно-промишленото производство бе обсъдено по време на среща на зам.-министър Манолев с  министъра на военното производство на Египет д-р Мохамед Саид Ал-Асар и с председателя на Арабската организация за индустриализация Абделмомин Ал Тарас. Зам.-министър Манолев е в Египет начело на бизнес делегация включваща близо 40 наши компании. Визитата е част от официалното посещение на президента на Република България Румен Радев в Арабска Република Египет.", "date": "2019.03.27", "title": "Рекорд в търговията с Египет постигнат през 2017 г."}
{"url": "https://standartnews.com/svyat/boing-737-maks-katsna-avariyno-v-sashch-388168.html", "text": "Самолет „Боинг 737 Макс“ кацна аварийно обратно в американския град Орландо заради проблем с двигателите, съобщи американското Управление за гражданска авиация. Самолетът е на компанията „Саутуест Еърлайнс“ и е летял празен от Флорида за Калифорния, където да бъде прибран временно. Много страни, сред които и Съединените щати, забраниха полетите на самолети от тази модификация  заради подозрения в работата на компютърната система след двете тежки катастрофи в Етиопия и Индонезия. Преди около две седмици 175 души загинаха след като машина на етиопските авиолинии се разби, а няколко месеца по-рано при друг инцидент със самолет на авиокомпания „Лайън Еър“ в Индонезия смъртта си намериха близо 190 души.", "date": "2019.03.27", "title": "Боинг 737 Макс кацна аварийно в САЩ"}
{"url": "https://standartnews.com/svyat/shestima-zadrzhani-zaradi-toka-vv-venetsuela-388179.html", "text": "Опозицията не иска руския военен контингент в страната   Властите във Венецуела са задържали шестима заподозрени за тероризъм в най-голямата водноелектрическа централа на страната - ВЕЦ \"Симон Боливар\", съобщава ТАСС. На 7 март, както и на 25 март, голяма авария остави страната без ток в продължение на седмица. Във връзка с това президентът Николас Мадуро заяви, че авариите са следствие на терористични атаки и целят разпространение на паника сред населението и дестабилизация на държавата. Министърът на информацията Хорхе Родригес съобщи в Туитър, че ремонтите за възстановяване на електроснабдяването във Венецуела след пожара във ВЕЦ \"Гури\" продължават, като директно обвини за аварията привържениците на опозицията. Проблемите с тока обаче продължават и днес училищата ще бъдат затворени и няма да се работи. По повод на пристигналия руски военен контингент в неделя във Венецуела, състоящ се от 99 военни и 35 тона техника, опозицията в парламента е поискала неговото напускане на страната, е казал пред парламента нейният представител Сирит Елиезер. САЩ пък смятат, че този военен контингент се състои от специални части и включва \"персонал по киберсигурността\".", "date": "2019.03.27", "title": "Шестима задържани заради тока във Венецуела"}
{"url": "https://standartnews.com/svyat/bez-mestene-na-strelkite-na-chasovnika-ot-2021-g-388184.html", "text": "Одобрен законопрект за премахването на лятното и зимното часово време Европейският парламент (ЕП) одобри законопроект за премахване на сезонното лятно и зимно местене на часовете от 2021 г., съобщава ТАСС. 410 депутати гласуваха за премахването му, 192 бяха против, още 52 членове се въздържаха, съобщиха от пресслужбата на ЕП. Сега текстът на законопроекта ще бъде представен за обсъждане от министрите на транспорта на страните от ЕС. Освен това държавите членки на ЕС трябва да решат дали да останат на зимно или на лятно часово време. Страните, които предпочитат първия вариант, ще променят часовниците си за последен път в последната неделя на октомври 2021 г., а при летния - в последната неделя на март същата година. През август миналата година Европейската комисия - най-висшият изпълнителен орган на ЕС - публикува предварителни данни от онлайн гласуването за смяната на часовете. От тях следва, че около 84% от европейците са за отмяна на лятното и зимното часово време. Гласуването се е провело от 4 юли до 16 август, в него са участвали 4,6 милиона души. Преместването на часовниците в страните членки на Европейския съюз беше предписано със специална директива на ЕС, съгласно която два пъти - през март и октомври – местим часовниковите стрелки от 2003 г. насам.", "date": "2019.03.27", "title": "Без местене на стрелките на часовника от 2021 г."}
{"url": "https://standartnews.com/svyat/srbiya-na-boy-za-domakinstvo-na-zavod-na-folksvagen-388178.html", "text": "Сърбия се бори при най-тежки условия с още четири страни - България, Румъния, Турция и Украйна, за фабрика на \"Фолксваген\" в Сърбия. Това заяви в телевизионно интервю снощи президентът на Сърбия Александър Вучич. \"Знам колко се борят Бойко (Борисов), Ердоган, Ливиу (Драгня), всички сме приятели, но това е бой, борба за Сърбия. В този ден, ако това се случи, ще си сваля очилата, ще се разплача и ще кажа - свърших си работата\", каза Вучич. Идването на \"Фолксваген\" би променило всичко в Сърбия, каза Вучич и напомни, че това е най-голямата автомобилна компания в света и само фабриката в Европа има 18 000 работници. \"Имат неофициален министър на външните работи, който е във връзка с всички най-важни хора в Германия. Всички тях ги молих да ни осигурят контакти\", продължава Вучич. Той добави, че се бори за идването на още една компания, но не иска да каже нищо повече. На въпрос на журналиста колко преки чуждестранни инвестиции са влезли в Сърбия и от кои страни, Вучич отговори, че най-много са дошли от три страни от ЕС - Германия, Италия и Австрия. \"Русия изпреварва САЩ по инвестиции, но 13 на сто от търговския ни обмен е със страна от ЕС - Германия. Той нараства с всяка година и отива на над пет милиарда евро\", каза Вучич.", "date": "2019.03.27", "title": "Сърбия на \"бой\" за домакинство на завод на VW"}
{"url": "https://standartnews.com/svyat/mey-moga-da-izplnya-obeshchanieto-si-za-brexit-388227.html", "text": "Британският премиер Тереза Мей заяви днес пред депутатите, че може да изпълни обещанието си за Брекзит, ако те подкрепят сделката й тази седмица, предаде Ройтерс. Правителството заяви, че ще предложи сделката на Мей за гласуване от депутатите само ако е уверено, че има шанс тя да получи одобрението им. Европейският съюз даде съгласието си Брекзит да бъде отложен за 22 май, ако парламентът одобри споразумението тази седмица. \"Гарантираме изпълнение на Brexit, ако тази седмица той и други в тази камара подкрепят сделката\", отговори Мей във връзка с въпроса на депутат по отношение на отложеното излизане на Великобритания от ЕС. Според Мей всички други опции ще доведат до отлагане на Brexit и до риск въобще да няма излизане от блока.", "date": "2019.03.27", "title": "Мей: Мога да изпълня обещанието си за Brexit"}
{"url": "https://standartnews.com/svyat/mariya-gabriel-na-poseshchenie-pri-papa-frantsisk-388238.html", "text": "Българският еврокомисар по цифровата икономика Мария Мария Габриел е на аудиенция при Папа Франциск. Новите технологии и отстояването на обществените ценности бяха темите, които Габриел обсъди със Светия отец. Тя благодари за силния му глас в защита на младите хора и за отвореността му към новите технологии. Еврокомисарят поднесе на Папата символичен подарък – снимка на творбата на ученичка, победител в конкурса за компютърна рисунка по повод 3-ти март,  на която е изобразен дядо Добри. Папа Франциск подари на Габиел медал с герба за 6-ата година от папството му, на който пише, че никой не е по-важен от мира и всичко може да бъде загубено с война.", "date": "2019.03.27", "title": "Мария Габриел на посещение при папа Франциск"}
{"url": "https://standartnews.com/svyat/ucheni-nablyudavakha-planeta-izvn-slnchevata-sistema-388230.html", "text": "Европейски астрономи направиха първото директно наблюдение на планета извън Слънчевата система, като използваха технология, която комбинира светлина, уловена от няколко телескопа, съобщи БТА. Атмосферата на този „Супер Юпитер”, който се намира на 129 светлинни години от Земята, се състои от облаци от железни и силикатни частици. За изследването на екзопланети обикновено се използват индиректни методи, поради ослепителната светлина на звездата, около която се движат.  Четири телескопа формират много големия телескоп-интерферометър - Very Large Telescope Interferometer (VLTI) на Европейската южна обсерватория в Паранал, Чили. Приложена е технологията оптична интерферометрия, при която четирите телескопа работят като един. В резултат се получава изобразителна система, способна да различи светлината на планетата от излъчваната от нейната звезда. Резултатите от изследването са публикувани в сп. \"Astronomy and Astrophysics\". Планетата HR8799e е открита през 2010 г. Тя орбитира около звезда в съзвездието Пегас и е доста по-масивна и по-млада от която и да е планета в Слънчевата система. „Наблюденията показват, че това е газова топка, осветена отвътре от топла светлина, чиито лъчи се прокрадват през тъмни облаци. Около облаците от силикатни и железни частици протича конвекция. В резултат частиците се разпадат и се изсипват във вътрешността.  Това е динамична атмосфера на огромна екзопланета, при чието раждане протичат сложни физични и химични процеси”, каза Силвестър Лакур от Парижката обсерватория и института \"Макс Планк\" за извънземна физика.  С помощта на инструмента \"Гравити\" на много големия телескоп-интерферометър миналата година бе наблюдаван газ, който се завихря със скорост, равняваща се на 30% от тази на светлината, точно пред голямата черна дупка в центъра на нашата галактика.", "date": "2019.03.27", "title": "Учени наблюдаваха планета извън Слънчевата система"}
{"url": "https://standartnews.com/svyat/trmp-rusiya-tryabva-da-napusne-venetsuela-388237.html", "text": "Американският президент Доналд Тръмп поиска Русия да се оттегли от Венецуела. Това се случи по време на срещата на държавния глава със съпругата на опозиционера Хуан Гуайдо – Фабиана Росалес в Белия дом, информира БГНЕС. \"Русия трябва да напусне\", заяви Тръмп. Припомняме, че  руската федерацията разположи войници и оборудване в изпадналата в политическа криза южноамериканска страна, а Гуайдо е признат от САЩ и още 50 държави в света за неин временен президент .", "date": "2019.03.27", "title": "Тръмп: Русия трябва да напусне Венецуела"}
{"url": "https://standartnews.com/svyat/tereza-mey-podava-ostavka-prez-lyatoto-388242.html", "text": "Министър-председателят отбелязал пред депутатите, че е чула посланието им. Мей е намекнала пред торите, че ще се оттегли през лятото. \"Няма да остана на поста за следващата фаза от преговорите\", казала Мей пред членовете на Комисия 1922 на Консервативната партия. Тя обещава да подаде оставка, след като сделката й за Брекзит с ЕС бъде прокарана в Камарата на общините. Но тя не конкретизира кога точно ще се оттегли. Мей поясни, че предпочита следващият премиер да е някой \"в тази стая\", а не от Лейбъристката партия. \"Дейли телеграф\" коментира, че Мей е изнесла пламенна реч пред консерваторите. \"Даунинг стрийт\" публикува извадка от речта на Мей пред торите. \"Много ясно чух настроението в парламентарната група. Знам, че има желание за нов подход и ново лидерство във втората фаза на преговорите за Брекзит и аз няма да стоя на пътя...Готова съм да напусна този пост по-рано от това, което възнамерявах с цел да се направи това, което е правилно за нашата страна и партия\", обяви тя. Мей призова присъстващите да подкрепят споразумението за напускане на ЕС, за да гарантират плавен Брекзит. Британското правителство ще се опита да прокара споразумението за Брекзит на трето гласуване в парламента в петък. По-рано Мей изгуби поредно гласуване в парламента. Британските депутати одобриха процедура за провеждане на ориентировъчни гласувания на варианти за Брекзит. Председателят на Камарата на общините Джон Бъркоу е избрал 8 предложения за Брекзит, които ще бъдат подложени на гласуване в парламента по-късно тази вечер, което е част от процеса по провеждане на ориентировъчни гласувания, наложен от депутатите по-рано тази седмица. Бъркоу повтори решението си, че ще позволи ново гласуване на сделката за Брекзит, ако има значителни промени. Той се закани да блокира всеки опит на правителството да използва промяна в процедурните правила, за да заобиколи решението.", "date": "2019.03.27", "title": "Тереза Мей подава оставка през лятото"}
{"url": "https://standartnews.com/svyat/zapochva-delo-za-plagiatstvo-sreshchu-shakira-388223.html", "text": "В Арбитражния съд в Мадрид започва дело срещу популярната колумбийска певица Шакира. Срещу нея  и колегата й и Карлос Вивес е повдигнато обвинение  за възможно плагиатство от тяхна страна с песента \"La bicicleta\" /Велосипед/,предаде БТА. Очаква се днес звездата да даде показания за възможното плагиатство. С жалба към съда през 2017 година се обърна кубинският композитор Ливан Рафаел Кастеляно Валдес. Според него в композицията \"La bicicleta\" изпълнителите са използвали разширени фрагменти от песента му \"Yo te quiero tanto\" /Толкова те обичам/, написана от кубинеца през 1999 година.Това се е случило без негово разрешение. Публиката за пръв път чу хита в изпълнение на Шакира и Вивес в края на 2016 година. Той завладя много бързо меломаните на Пиренейския полуостров.", "date": "2019.03.27", "title": "Започва дело за плагиатство срещу Шакира"}
