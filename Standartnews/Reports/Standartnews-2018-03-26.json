{"url": "http://standartnews.com/svyat/pak_protest_v_katalunya_iskat_svoboda_za_puchdemon-369756.html", "text": "Хиляди излязоха на протест в Барселона в неделя, след като германската полиция арестува бившия каталунски лидер Карлес Пучдемон. Демонстрантите, които носят знамена на Каталуния, се събраха на главния булевард в града Ла Рамбла и се насочиха към представителството на Европейската комисия в административния център на испанския автономен регион. Само ден по-рано повече от 20 души бяха ранени при сблъсъци между тежковъоръжени полицаи и каталунски граждани по време на мащабния антиправителствен протест в Барселона. Снощната демонстрация беше предизвикана от решението на испанския Върховен съд да издаде международни заповеди за арест на Карлес Пучдемон и още петима активисти за независимост на Каталуния. Протестиращите поискаха и по-рано задържаните местни политици да бъдат освободени.", "date": "2018.03.25", "title": "Пак протест в Каталуня, искат свобода за Пучдемон"}
{"url": "http://standartnews.com/kultura/shefat_na_bnt_vodi_stani_bogat-369752.html", "text": "В онлайн пространството се завъртя снимка на Not Аrena, която провокира заключението, че водещият на \"Стани богат\" по БНТ е генералният директор на медията Константин Каменаров. Журналистът с диплома за лекар вероятно се е изкушил от възможността да демонстрира общата си култура и бързите си реакции, дирижирайки култовия формат. Снимките вече са започнали, а първите епизоди ще се излъчат през лятото. Досега за водещи бяха спрягани Михаил Билалов и Митко Павлов. Самият Коко Каменаров обаче чете авто рекламата зад кадър, което звучи доста недвусмислено.", "date": "2018.03.25", "title": "Шефът на БНТ води \"Стани богат\"?"}
{"url": "http://standartnews.com/mneniya/v_badeshte_shte_sa_uspeshni_tezi_koito_mislyat_i_sa_adaptivni-369748.html", "text": "- За напредналите, разбира се. Аз обаче смятам, че не се случва нищо ново – просто се ускорява темпът на промяна. Ако се върнем по-назад във времето, ще видим, че животът на хората и професиите са се променяли много пъти. Едно време се е жънело със сърп, а сега имаме комбайни. 80% от населението на Земята са били земеделци и всички те са си изгубили работата. Това се случва и сега. Технологичният напредък върви, но сега се ускорява темпът. Ако преди една иновация и смяна на технологии е отнемала няколко десетилетия, сега отнема само няколко години. И към днешна дата има роботи, особено в автомобилните заводи. Въпросът е, че технологиите напреднаха и роботите стават все по-умни. Аз например очаквам драстични промени в автомобилната индустрия. Защо? Защото става въпрос за голям брой повторяеми действия. Първи ще са шофьорите на ТИР-ове – до десет години камионите ще се движат сами по големите магистрали. Може би ще има човешка намеса накрая, може би ще ги паркират. Друга промяна, която очаквам в тази индустрия, е хората да не си купуват кола и паркомясто, а услугата „транспорт\". Ще има абонаментен план за транспорт -  ниският клас ще е градският транспорт, висок клас – автомобили, най-висок клас – летящи коли. - След 30 години очаквам да се търсят предимно висококвалифицирани кадри. Професии като продавач на сергия, таксиметров шофьор, човек, приготвящ хамбургери, ще намаляват. Това ще става постепенно от най-развитите градове и държави към по-малко развитите. Като в някои държави дори очаквам цената на това да въведеш технология да е по-висока от човешкия труд. Когато нещо се докаже в световната практика като например автономни коли, те ще навлязат постепенно. Предполагам, че за десет години от първите градове до последните това може да се случи. В бъдеще няма да е толкова важно да знаем конкретни знания, а да се научим да учим. - Единственото, което могат да направят, е да се развиват. Мина времето, когато можеше да учиш за гумаджия и да работиш цял живот като гумаджия. Средностатистически човек сменя на две-три години работата, а от три до пет години – професията или нещо адаптира в нея. Занапред тези тенденции вероятно ще се ускорят. Имаше едно изследване, че през 2030 г. 85% от практикуваните тогава професии, ще са такива, които днес не съществуват. Това може и да е пресилено, но със сигурност възникват нови професии. Например треньор на роботи, експерт по безопасността на роботите, криминалист по роботика, инженер за обучение на роботи. Всяка нова технология отваря огромно поле за стартъпи и иновации. Например мобилните телефони отвориха цели индустрии – да правиш мобилни приложения и т.н. Маркетингът се трансформира драстично в сравнение с преди 20 години. Сега това ще се случи и с роботите – ще има стартъпи, които ще вземат един робот, който мие чинии и ще го научат да сервира кафета, да бърше маси или да оправя леглата в хотелите. Разбира се, има предизвикателства – от батериите до механичните конструкции и най—вече интелигентността на тези машини. По същество в последните години при тяхното развитие не се е случило нищо кой знае колко драматично. Ускори се изчислителната мощ, малко се подобриха математическите модели, но по същина машините правят едно и също, каквото правеха преди 15 години. Machine learning (машинно обучение – бел.ред.)  – научават се да наподобяват човешки действия чрез много примери. Една кола не може да ти каже защо спира. Тя спира, защото е научена като види дърво, да го прави. Как? Със сто хиляди примера, които е обработила. Автомобилът прави анализ, свежда текущата ситуация до някаква позната и действа с най-голямата вероятност на това, което е научена. В момента машинното обучение става достъпно за обикновения човек. Т.е. ако преди беше в лабораториите на НАСА и други организации, сега това се случва в домашни условия. Можеш да отиде в „облака\" на Гугъл или Майкрософт и просто да си направиш machine learning – да кажеш „ето ти пет текста, кажи ми в кой от петте най-вероятно е да се говори за футбол\". Преди години това беше трудна задача, а сега един начинаещ програмист може да ползва такива инструменти. Роботиката, от своя страна, чисто механично изостава. Все още не може да се реши въпроса със захранването, но и това ще стане. Пак казвам - няма нищо ново, имаме технологичен напредък, който не е спирал от построяването на първата фабрика в света до сега. Само че скоростта на напредъка се увеличава. Компютрите и интернет помогнаха знанието и иновациите да достигат по-бързо до хората. Но да се върнем на знанието и образованието – бъдещите хора трябва да се научат да мислят, да решават проблеми, да се научат да учат, да си намират сами информация за непознатите неща. Животът в новия свят ще изисква адаптивност, ако искаш да си успешен. Ако искаш да се оплакваш, че роботите вече мият чинии по-добре от теб, специализирай миене на чинии. Всички професии, които са свързани с повтаряне на едно и също действие, ще се автоматизират. Очаквам след време да има автономни ресторанти. Т.е. отиваш, влизаш в една фабрика за храна и си поръчваш през телефона, сервираш и т.н. - Тук е ролята на хората. Ще има скъпи ресторанти, където ще сервира човек, ще има скъпи транспортни услуги, при които ще кара човек. Ще има автоматично изкуство от машини и такова, което е скъпо, правено от хора. Точно както сега можеш да отидеш да си купиш една клонирана картина в супермаркета, но тя не е направена от художник. Ролята на хората ще се трансформира в бъдеще. Тя ще е повече свързана с иновации, с креативност, с правене на точно тези неща, които машината не може да направи. Сигурен съм, че ще има машини и в области като психология, но истински добрите ще бъдат хората. Възможно е след 100 години машините да станат във всичко по-добри от хората, но не мога да обещая. За близките години няма такива изгледи. Машината наподобява човешки действия, тя не мисли. В София има една фирма от автомобилната индустрия, която обучава машини да карат коли. В какво се състои това – стои един оператор, цял ден гледа видео как някакъв шофьор кара кола и просто клика с мишката, казвайки: тук има дърво, тук има човек, сграда, тук излизащ от пътя и т.н. Т.е. машината учи по анотирани данни. Вече има професия „обучител на машини\". - Със сигурност могат, защото им делегираме все повече отговорности. Може да има технически грешки. Един ден вероятно ще има безпилотни коли, самолети, тирове. И тогава си представете един засилен ТИР, който изтървава контрола. Или пък, че терористи хакват тира и го блъскат в сграда? Това е абсолютно възможно да се случи. Тук вече ще е едно надбягване на лошите намерения с добрите такива. Защото една технология като например ядрената енергия дава възможност да се унищожават хора, но и възможност за евтина електроенергия. Същото е и с автономните автомобили и роботите. Така че проблеми ще има, но ще се решават. Ще възникнат и етични проблеми – ако една автономна кола „вижда\", че ще стане катастрофа, как ще реши кого убива и кого спасява. Аз очаквам големи промени и в други области. Интересно е бъдещето на парите с тези блокчейн технологии и децентрализация, както и бъдещето на организациите. Възможността да имаш организация, която е децентрализирана и няма собственост, няма централна точка на контрол, е изключително интересна. Тук говорим за технология, която към днешна дата съществува – да направиш например софтуерен „Юбер\". Това е възможно да се направи от А до Я без участие на хора. Едно е ясно – бъдещето ще минава през технологиите. Така е било и в миналото. Като се е появил автомобилът, той прави драстични промени в живота на хората. Същото е било с хирургията, самолетите и т.н. Сега такава промяна носят телефоните, интернет, следващата вероятно ще е роботиката, децентрализираните финансови системи, които вече са факт и т.н. Всичко това означава, че ни трябва ново образование и нови умения. Новото образование не е свързано с повтаряне и запапетяване, а е свързано с това да се научим да мислим, да учим и да решаваме проблеми, както и да се променяме непрестанно и да се адаптираме. - Не, очаквам да се увели натиска на държавата в тези фирми и да се затегне контролът на личните данни. Две трети от българския бизнес ще трябва да въведе политики, електронни инструменти и т.н., за да защитава по-сериозно личните данни. Грубо казано, всеки един сайт, в който си въвеждаш името, трябва да ти обещае, че ще след някакво време „ще ги забрави\". При поискване, имаш право да бъдеш „забравен\". Моят съвет към хората, които се страхуват, че ще ги следят в интернет, е да не влизат в интернет, да не ползват електронни устройства. Ползването на телефон означава, че доброволно си давате данните на мобилния оператор, който ги дава при поискване на полицията и т.н. А конкретно за скандала с Фейсбук, бих казал, че това, което са направили от „Кеймбридж Аналитика\", е, че са си \"свършили\" работата. Всеки, който продава добре в интернет, прави такива неща. Един прост пример - ако имам фирма, която продава дигитално часовници, първото разрешено нещо, което ще направя, е, когато някой посети сайта, да го запомня и след това да кажа на Фейсбук: всеки, който е бил в сайта, му покажи реклама на часовници. Това се нарича анонимно следене – не знам как се казва човека, но знам, че се интересува от часовници, защото е посетил моя сайт. Нали разбирате, че производителите на уеб браузъри знаят всеки един човек къде „ходи\" по цял ден и кой сайт отваря .Фейсбук знае какво съдържание си гледал, колко секунди си седял на него и т.н. Имат тази информация и я ползват с маркетинг цели. И само некадърните търговци и организации в интернет не ползват такива инструменти. Т.е. да се оплакваме, че някой е използвал за избори технология, която се ползва от милиони фирми всеки ден, е смешно. Разбира се, в случая има нарушения  - било е забранено да ползват тези данни точно по този начин. Все едно продавач на часовници да има и-мейлите на сто хиляди души, които искат да си купят часовник, и да не ги ползва....Същото се е случило и с изборите. Те са продажба на идея, а продажбата се предшества от маркетинг. - Да, стартираме Национална гимназия за дигитални умения, която ще е първата по рода си. Тя ще е частна професионална гимназия и  ще обучава софтуерни инженери. Друго нейно направление ще е дигитален маркетинг и дигитално предприемачество, иновации и стартиране на бизнес в сферата на дигиталните технологии. Трето направление е графичен дизайн, мултимедия, 3D графика, визуализация и т.н. Ние смятаме, че образованието е „счупено\" на училищно ниво и се опитваме да го поправим в рамките на системата. Тя има много строги правила, защото имаме лиценз от Министерство на образованието. Начинът, по който ние бягаме от оковите на образователната система, е чрез допълнителни избираеми, които при нас ще бъдат задължителни, часове. Гимназията отваря врати през есента, в момента тече приемът. При нас ще преподават хора от бизнеса.", "date": "2018.03.25", "title": "В бъдеще ще са успешни тези, които мислят и са адаптивни"}
{"url": "http://standartnews.com/svyat/erdogan_za_sreshtata_vav_varna_nikakvi_otstapki-369753.html", "text": "Ден преди срещата на върха ЕС – Турция утре във Варна турският президент Реджеп Ердоган заяви, че няма да допусне Западът да го поучава и няма да отстъпи пред европейските лидери. „Западът се опитва да ни поучава, да ни дава съвети, оставете ги за себе си. За всичко имам видео-документи. Утре и без друго ще бъдем заедно във Варна, подготвен съм и всичко ще им покажа. Ще бъдем непоклатими, никакви отстъпки няма да правим\", посочи Ердоган със суров тон пред участниците в регионалната конференция на управляващата партия в Трабзон. Той подчерта, че Западът завижда и ревнува, провокиран от динамичното развитие на Турция през последните 15 години. Началото на срещата на върха е планирано за 19 ч. и ще продължи най-малко два часа, след което домакинът бойко Борисов, европейските лидери Доналд Туск и Жан-Клод Юнкер ще дадат съвместна пресконференция. Според Анадолската агенция официална Анкара очаква от ЕС конкретни стъпки за възстановяването на атмосферата на взаимното доверие, актуализиране на споразумението по Митническия съюз Турция – ЕС, либерализиране на визовия режим за турските граждани, ускоряване на процеса за финансовата помощ за сирийските бежанци в Турция и най-вече общи действия в борбата срещу тероризма. В същото време представителите на ЕС възприемат срещата във Варна като платформа за укрепване на сътрудничеството с цел отстраняване на проблемите, натрупани в отношенията с Турция.", "date": "2018.03.25", "title": "Ердоган за срещата във Варна: Никакви отстъпки!"}
{"url": "http://standartnews.com/biznes/prodavat_zavod_mertsedes_na_tsenata_na_trabant-369750.html", "text": "Продават ВРЗ \"Вола\" - един от най-големите бивши военни заводи, част от военния мега комплекс „Терем\", за смешни пари, научи \"Стандарт\". Сумата е толкова по-ниска от реалната му цена, че дори е трудно да повярваш - 10 и повече пъти. Така твърдят експерти - вещи лица, оценявали не едно и две предприятия от ранга на бившия военен завод. При това го продават така, че въпреки официално публикуваните обяви, информацията за провежданите търгове явно не достига до голяма част от потенциалните инвеститори. Ако това е отработена схема за сваляне на цената на огромното предприятие, то тя засега успява, тъй като преди поредния търг цената от 6 млн. вече пада на малко над 4 млн. лева. При реална цена от не по-малко от 40 млн. лв., както твърдят спецове по оценяване на такива имоти.За какво всъщност става въпрос. ВРЗ \"Вола\" - Враца, е в страната с множество успешно изпълнени договори за износ и зад граница. До началото на демокрацията във ВРЗ \"Вола\" работят около 3000 души. След приватизацията  през 2004 г. персоналът е намален до близо 900 души. Но предприятието просперира с производството на горивни системи за топлоцентрали и други продукти, голяма част от които изнася за сериозни клиенти в Германия, Великобритания и други страни от Западна Европа и дори САЩ. Дружеството се развива и разраства много успешно до началото на кризата от 2008 г., по  времето на която, както много други предприятия, ВРЗ \"Вола\" постепенно изпада в сериозни финансови затруднения заради закъсняване на плащанията на голяма част от клиентите му. Това е причината от началото на 2009 г. броят на работещите да се свие до 190 души заедно с администрацията. Оттогава и досега ВРЗ \"Вола\" работи с около и дори под 10% от производствения си капацитет. Капацитет, който надхвърля изработката на 800 тона продукция месечно и който остава и към настоящия момент запазен. А налице са и вече изготвени бизнес планове, при които с незначителна инвестиция този капацитет може да се увеличи с минимум 20-30%. гордеят се работещите там и сочат като причини за това отличната охрана и близостта на военни поделения. Макар и не супермодерни, всички поточни линии се намират в пълна изправност и могат да заработят веднага след продажбата на завода. Да заработят и да произвеждат висококачествена и високотехнологична продукция, която вече има редовни клиенти в страната и зад граница. Което се потвърждава от множеството референции, притежавани от ВРЗ „Вола\" за успешно изпълнените от дружеството проекти. Достатъчно е само да се намери добър мениджмънт и още малко работна ръка. А клиенти има достатъчно - и в момента заводът продава продукция и дори ноу-хау на фирми в Германия. Сред други плюсове на ВРЗ \"Вола\", Враца, е огромният терен от над 77.6 дка, многото сгради в добро състояние, чудесното местоположение и пр. Разбира се, далеч не на последно място е и фактът, че ВРЗ \"Вола\" от който получава регулярно добри приходи. Такива приходи ще се получават и от договора за наем на двата трафопоста, намиращи се и работещи на територията на дружеството, който договор следва да се подпише между бъдещия му собственик и „ЧЕЗ България\". Наистина, при такива активи е твърде странно, че продажбата на толкова голям производствен завод при такива изключително изгодни условия не е достатъчно оповестена и че все още не е привлякла вниманието на находчив инвеститор. * * * * Наистина странно - новата цена, на която се обявява за продажба ВРЗ \"Вола\", е малко над 4 млн. лева - с 2 млн. лева по-малко от търга, проведен на 30 януари 2018 г., когато публично обявената от синдика Петя Димитрова Цекова - Никлева цена беше 6 028 070 лева. Изключително привлекателна инвестиция, след като само земята, на която е построен заводът, при сегашните 64-65 лв. за кв. м, струва над 4.840 млн. лв. - повече от обявената начална цена. Върху тези 77.6 дка са построени 21 сгради. Сред тях се очертават главният корпус на завода със застроена площ 13 104 кв. м., административен и инженерен корпус на 5 етажа със застроена площ 439 кв. м., стари канцеларии (284 кв. м), столова и кухня (802.00 кв.м), склад за метали (2 011 кв. м.), склад за гориво-смазочни материали (637.00 кв.м), складове за метали, готова продукция, КПП, пречиствателна станция, огромни площи открити складове и пр. Интересно звучи и това, че в активите на ВРЗ \"Вола\" е и бомбоубежище за 1500 души, намиращо се под него, останало от времето на Студената война. Помещението само по себе си е отлична инвестиция, като може да бъде използвано за съхранение на продукти при специфични изисквания за влажност, склад на винарна и пр.", "date": "2018.03.25", "title": "Продават завод мерцедес на цената на трабант"}
{"url": "http://standartnews.com/svyat/turtsiya_izprobva_novi_balistichni_raketi-369746.html", "text": "Турция проведе успешни изпитания на първите балистични ракети собствена разработка „Гьокдоган\" и „Боздоган\", съобщи Анадолската агенция. Според нейните сведения, ракетите са съвместна разработка на турските военни структури - Съвета по научно-технически изследвания на Турция и Научно-изследователския институт по военна промишленост. Те са били представени за първи път на XIII Meждународно изложение на продукция на военната промишленост IDEF-2017 в Истанбул. Тестовите пускове на ракетите са проведени от полигона в Синоп. В съответствие с програмата за изпитания, през последната четвърт на 2018 година ще бъде произведен пуск на ракета от наземна установка с цел поражение на движещи се цели, както и пуск от самолет, предава агенцията. „Гьокдоган\" е ракета с малък и среден обсег на действие, ракетите „Боздоган\" са способни да поразяват цели и на големи разстояния, отбелязва още агенцията. Освен това се съобщава, че проектът за разработка на ракетите трябва да бъде завършен до края на 2020 година, след което ще започне серийното им производство.", "date": "2018.03.25", "title": "Турция изпробва нови балистични ракети"}
{"url": "http://standartnews.com/svyat/pozhar_izpepeli_detsa_v_ruski_mol-369755.html", "text": "Три деца и жена загинаха при пожар в търговски център в руския град Кемерово в Сибир. Пострадали са още 26 души, които са откарани в болници. Евакуирани са над 100 посетители. Телата на загиналите по време на пожара жена и три деца са открити в залата за детски игри в търговския център. Починали са от отравяне с газове. Спасителите са евакуирали повече от 100 посетители от мола в сибирския град, съобщи Светлана Петренко от Следствения комитет на Русия. 50 пожарни с 230 огнеборци са изпратени да гасят пожара. От Министерството на извънредните ситуации съобщиха, че пожарът е на последния етаж, където има няколко кина и детски площадки с атракции. \"Площта на пожара в търговско-развлекателния център в Кемерово е хиляда и петстотин квадратни метра. Между четвъртия и петия етаж има частично разрушени стени. Спасени са 20 души. Проведена е евакуация на посетителите и персонала на търговския център. На мястото на пожара работи Оперативен щаб на Главното управление на Министерството на извънредните ситуации. Разположена е и лаборатория, която прави замервания на въздуха за пределно допустими вредни вещества. Открита е гореща телефонна линия, на място работят  и психолози\", каза Петр Камбур-старши офицер от Националния център за уравление в кризисни ситуации. От Москва е изпратена специална разследваща група.", "date": "2018.03.25", "title": "Пожар изпепели деца в руски мол"}
{"url": "http://standartnews.com/biznes/letishte_sofiya_s_novi_direktni_i_chartarni_poleti-369736.html", "text": "Днес влиза в сила лятното разписание на летище София с редовните полети до словенската столица Любляна. Те ще се изпълняват три пъти седмично – в понеделник, четвъртък и неделя, от авиокомпанията Adria Airways. От днес стартират и ежедневните полети на Wizz Air до Атина. А от следващия ден с авиокомпанията ще можете да летите до новата за летище София дестинация – Ница, в дните понеделник и петък. На 27 март започват редовните полети на Wizz Air до португалската столица Лисабон и испанския град Малага. И до двете дестинации ще може да се лети всеки вторник и събота. Авиокомпания Ryanair също предлага нова директна линия – до крайбрежния кипърски град Пафос. Полетите ще стартират от 26 март и ще се изпълняват три пъти седмично – в понеделник, сряда и петък. През летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври, което се обуславя от климатичните особености на дестинациите, към които е насочен трафикът. Спрямо предходния летен сезон тази година се очаква ръст от 47% на чартърните полети и двойно увеличение на броя заминаващи пътници (около 40 хил. души).", "date": "2018.03.25", "title": "Летище София с нови директни и чартърни полети"}
{"url": "http://standartnews.com/biznes/nablyudavame_vnimatelno_virtualnite_valuti-369751.html", "text": "- Няма как да си мислим, че Брекзит няма да има последствия за капиталовите пазари - Великобритания е най-големия капиталов пазар в Европа. От друга страна имаме сериозни бизнес връзки между Великобритания и 27-те страни от ЕС. Това, което правим като европейски регулатор, е да се приготвим за решението на Великобритания да напусне. Едната опасност е Обединеното кралство да напусне до март 2019-а без да са постигнати никакви предварителни мерки. По-рано миналата седмица чухме добри новини за намеренията на преговарящите да се премине през преходен режим и така да се предпазим от т. нар. твърд Брекзит. Но, така или иначе, трябва да се сме готови за този риск, ако нещата не се получат гладко. Това, което наблюдаваме, е в коя част на финансовия пазар има риск от пробив. В някоя част участниците в пазара могат да бъдат подготвени по-лесно за ефекта на Брекзит, в други ще бъде значително по-трудно. Ролята ни е да открием тези места, където това ще се случи по-трудно и да подготвим такива изисквания към участниците, така че те да се справят по-лесно с прехода и евентуалните рискове. - Например, ние наблюдаваме агенциите за кредитен рейтинг и вече ги помолихме да бъдат подготвени до края на март, 2019 г. След Брекзит кредитните агенции ще бъдат подложени на повече съмнения сред 27-те страни от ЕС. Затова ги помолихме да ни предоставят анализите си и плановете - колко човека и анализатори трябва да бъдат преместени в страните от ЕС, кои контролиращи функции трябва да бъдат преместени в ЕС-27. - Трудно е да се предскаже точния ефект от разделянето на Великобритания от общия пазар. Смятаме, че това ще е много важно за ЕС-27, защото Великобритания е голям финансов пазар. Те декларираха желанието си да напуснат ЕС и общия пазар, митническия съюз и според законите на ЕС те стават т. нар. \"трета страна\". Очевидно е, че опциите да стигнат до капиталовите пазари на ЕС стават по-ограничени. По същия начин впрочем, стоят нещата с достъпа на европейските страни до капиталовите пазари във Великобритания. Например достъпа до клиенти. - Това е въпрос на отношенията след Брекзит и е въпрос пред преговарящите. Очевидно е, че това е политическо решение. Европейската агенция за финансов надзор /ЕSМА/ е техническо тяло и бъдещите отношения са въпрос на политически решения. - Важно е да се знае, че имаме все повече и повече виртуални валути, ние ги наблюдаваме внимателно и сме загрижени за нестабилността им и за големите колебания в техните курсове. Защото ценността на една валута е нейната стабилност възможността лесно да обръщаш от валутата в други активи, след това продаваш тези активи и можеш да купиш приблизително същото количество валута. Това очевидно не се отнася за виртуалните валути в момента. Освен това е важно валутата да се произвежда евтино, а на този етап тези валути като биткойн се произвеждат с изключително голям разход на енергия в сравнение с традиционните валути, които използваме. Регулацията на виртуалните валути е въпрос на централните банки, защото те не са за инвестиции, те се опитват да мимикрират валутите и да прескочат тестовете за сигурност. - Очевидно е, че все още нямаме решение за виртуалните валути, наблюдаваме ги, когато става дума за инвестиции, но все още нямаме решение по този въпрос. - Не, все още нямаме. Но така, както обявихме през първото тримесечие, имаме намерение да интервенираме в т. нар. CFD - финансовия инструмент, с който се позволява на търговците да инвестират без да показват активите си. Но все още нямаме решение за това. - Заради големите колебания в цената на валутите, предупредихме хората, които инвестират в тях като средство с висок риск, за измамни операции или пране на пари. Когато има такива възможности на финансовите пазари, които не са регулирани, определено има по-високи рискове за измамно поведение и пране на пари по отношение на виртуалните валути. Ако погледнете към общия дял на активи, инвестирани във виртуалните валути, който не е толкова висок, не смятаме, че това е проблем на стабилността. На този етап това е загриженост за отделния инвеститор, отколкото за стабилността на цялата финансова система. - Засега отправяме предупреждения към евентуалните инвестиции във виртуални валути, предупредихме и т. нар ICO - първоначалното предлагане на валути, чрез които се създават фондове за създаване на нови валути. Но засега нямаме предложения за интервенция на пазарите.", "date": "2018.03.25", "title": "Наблюдаваме внимателно виртуалните валути"}
{"url": "http://standartnews.com/biznes/novite_kasovi_aparati_izsvetlyavali_ikonomikata-369747.html", "text": "„Тези 5,4 млрд. лева са за 18 години. Ако се погледнат нещата назад в годините ще се види, че тези несъбираеми приходи постепенно намаляваха, за да стигнат през 2017 година до 270 млн. Това говори, че постоянно се подобрява работата на приходните агенции\". Това каза председателят на Бюджетната комисия в Народното събрание Менда Стоянова пред БНР. Тя обясни технологията, по която се трупат тези несъбрани приходи: „Една част са в резултат и на това, че приходната агенция прави ревизия на лица, които много добре знаят, че няма да бъдат събрани приходите. Това са обикновено тези по веригата за източване на ДДС и те са точно създадени, за да източват ДДС и да не може от тях да бъде събрано, но НАП прави ревизия на тези лица, за да докаже, че там има източване на ДДС и за това не е платен данък и в крайна сметка има възможност НАП да потърси този данък от крайния ползвател на т.нар. скрит данък ДДС. Но за да се случи това чисто технологично, трябва да се направи ревизия на останалите, които още от самото начало е ясно, че няма да бъдат събрани там приходите\". „Трябва да се има предвид, че при всички тези случаи НАП сигнализира прокуратурата за търсене на наказателна отговорност. Отивайки обаче в прокуратурата, трябва да се разбере за каква сума е нанесена щета на бюджета и тогава прокуратурата възлага на НАП отново да направи ревизия и да каже колко са източени. Така че част от тези 5 млрд. са именно на такава база\", каза Менда Стоянова. Според нея координацията между данъчните и МВР и прокуратурата се е засилила изключително много в последните години, а с годините се усъвършенствала и законовата разпоредба. Менда Стоянова подчерта, че всички законодателни промени с цел по-добра данъчна събираемост срещат огромен отпор. Председателят на бюджетната комисия в парламента смята, че подмяната на софтуера за управление на продажбите и касовите апарати е стъпка към изсветляване на икономиката: „Всички ние знаем, че се укриват обороти и те се укриват именно чрез тази система за управление на софтуера, която е свързана с касовия апарат, която дава възможност една касова бележка да бъде издадена, а след това да не отиде към НАП\". Около половината от фирмите в страната ще трябва да подменят изцяло апаратите си, а фирмите, които са ги закупили през последните три години, ще трябва да обновят софтуера си. Стоянова коментира още и задлъжнялостта на общинските болници, която според нея не би трябвало да повлияе на държавния бюджет: „Те в крайна сметка са отговорност на техния принципал. Трябва да кажа, че повечето от общините не осъществяват нито контрол, нито надзор върху дейността на болниците от гледна точка на финансите. Затова много често натрупват сериозни дългове. За мен обаче там, където болниците натрупват дългове, това преди всичко е свързано с източването на тези болници\". Тя прогнозира, че някои болници могат да изпаднат в несъстоятелност, но това предполага стъпки за начина на подобряване на дейността.", "date": "2018.03.25", "title": "Новите касови апарати изсветлявали икономиката"}
{"url": "http://standartnews.com/balgariya/v_badeshte_shte_sa_uspeshni_tezi_koito_mislyat_i_sa_adaptivni-369748.html", "text": "- За напредналите, разбира се. Аз обаче смятам, че не се случва нищо ново – просто се ускорява темпът на промяна. Ако се върнем по-назад във времето, ще видим, че животът на хората и професиите са се променяли много пъти. Едно време се е жънело със сърп, а сега имаме комбайни. 80% от населението на Земята са били земеделци и всички те са си изгубили работата. Това се случва и сега. Технологичният напредък върви, но сега се ускорява темпът. Ако преди една иновация и смяна на технологии е отнемала няколко десетилетия, сега отнема само няколко години. И към днешна дата има роботи, особено в автомобилните заводи. Въпросът е, че технологиите напреднаха и роботите стават все по-умни. Аз например очаквам драстични промени в автомобилната индустрия. Защо? Защото става въпрос за голям брой повторяеми действия. Първи ще са шофьорите на ТИР-ове – до десет години камионите ще се движат сами по големите магистрали. Може би ще има човешка намеса накрая, може би ще ги паркират. Друга промяна, която очаквам в тази индустрия, е хората да не си купуват кола и паркомясто, а услугата „транспорт\". Ще има абонаментен план за транспорт -  ниският клас ще е градският транспорт, висок клас – автомобили, най-висок клас – летящи коли. - След 30 години очаквам да се търсят предимно висококвалифицирани кадри. Професии като продавач на сергия, таксиметров шофьор, човек, приготвящ хамбургери, ще намаляват. Това ще става постепенно от най-развитите градове и държави към по-малко развитите. Като в някои държави дори очаквам цената на това да въведеш технология да е по-висока от човешкия труд. Когато нещо се докаже в световната практика като например автономни коли, те ще навлязат постепенно. Предполагам, че за десет години от първите градове до последните това може да се случи. В бъдеще няма да е толкова важно да знаем конкретни знания, а да се научим да учим. - Единственото, което могат да направят, е да се развиват. Мина времето, когато можеше да учиш за гумаджия и да работиш цял живот като гумаджия. Средностатистически човек сменя на две-три години работата, а от три до пет години – професията или нещо адаптира в нея. Занапред тези тенденции вероятно ще се ускорят. Имаше едно изследване, че през 2030 г. 85% от практикуваните тогава професии, ще са такива, които днес не съществуват. Това може и да е пресилено, но със сигурност възникват нови професии. Например треньор на роботи, експерт по безопасността на роботите, криминалист по роботика, инженер за обучение на роботи. Всяка нова технология отваря огромно поле за стартъпи и иновации. Например мобилните телефони отвориха цели индустрии – да правиш мобилни приложения и т.н. Маркетингът се трансформира драстично в сравнение с преди 20 години. Сега това ще се случи и с роботите – ще има стартъпи, които ще вземат един робот, който мие чинии и ще го научат да сервира кафета, да бърше маси или да оправя леглата в хотелите. Разбира се, има предизвикателства – от батериите до механичните конструкции и най—вече интелигентността на тези машини. По същество в последните години при тяхното развитие не се е случило нищо кой знае колко драматично. Ускори се изчислителната мощ, малко се подобриха математическите модели, но по същина машините правят едно и също, каквото правеха преди 15 години. Machine learning (машинно обучение – бел.ред.)  – научават се да наподобяват човешки действия чрез много примери. Една кола не може да ти каже защо спира. Тя спира, защото е научена като види дърво, да го прави. Как? Със сто хиляди примера, които е обработила. Автомобилът прави анализ, свежда текущата ситуация до някаква позната и действа с най-голямата вероятност на това, което е научена. В момента машинното обучение става достъпно за обикновения човек. Т.е. ако преди беше в лабораториите на НАСА и други организации, сега това се случва в домашни условия. Можеш да отиде в „облака\" на Гугъл или Майкрософт и просто да си направиш machine learning – да кажеш „ето ти пет текста, кажи ми в кой от петте най-вероятно е да се говори за футбол\". Преди години това беше трудна задача, а сега един начинаещ програмист може да ползва такива инструменти. Роботиката, от своя страна, чисто механично изостава. Все още не може да се реши въпроса със захранването, но и това ще стане. Пак казвам - няма нищо ново, имаме технологичен напредък, който не е спирал от построяването на първата фабрика в света до сега. Само че скоростта на напредъка се увеличава. Компютрите и интернет помогнаха знанието и иновациите да достигат по-бързо до хората. Но да се върнем на знанието и образованието – бъдещите хора трябва да се научат да мислят, да решават проблеми, да се научат да учат, да си намират сами информация за непознатите неща. Животът в новия свят ще изисква адаптивност, ако искаш да си успешен. Ако искаш да се оплакваш, че роботите вече мият чинии по-добре от теб, специализирай миене на чинии. Всички професии, които са свързани с повтаряне на едно и също действие, ще се автоматизират. Очаквам след време да има автономни ресторанти. Т.е. отиваш, влизаш в една фабрика за храна и си поръчваш през телефона, сервираш и т.н. - Тук е ролята на хората. Ще има скъпи ресторанти, където ще сервира човек, ще има скъпи транспортни услуги, при които ще кара човек. Ще има автоматично изкуство от машини и такова, което е скъпо, правено от хора. Точно както сега можеш да отидеш да си купиш една клонирана картина в супермаркета, но тя не е направена от художник. Ролята на хората ще се трансформира в бъдеще. Тя ще е повече свързана с иновации, с креативност, с правене на точно тези неща, които машината не може да направи. Сигурен съм, че ще има машини и в области като психология, но истински добрите ще бъдат хората. Възможно е след 100 години машините да станат във всичко по-добри от хората, но не мога да обещая. За близките години няма такива изгледи. Машината наподобява човешки действия, тя не мисли. В София има една фирма от автомобилната индустрия, която обучава машини да карат коли. В какво се състои това – стои един оператор, цял ден гледа видео как някакъв шофьор кара кола и просто клика с мишката, казвайки: тук има дърво, тук има човек, сграда, тук излизащ от пътя и т.н. Т.е. машината учи по анотирани данни. Вече има професия „обучител на машини\". - Със сигурност могат, защото им делегираме все повече отговорности. Може да има технически грешки. Един ден вероятно ще има безпилотни коли, самолети, тирове. И тогава си представете един засилен ТИР, който изтървава контрола. Или пък, че терористи хакват тира и го блъскат в сграда? Това е абсолютно възможно да се случи. Тук вече ще е едно надбягване на лошите намерения с добрите такива. Защото една технология като например ядрената енергия дава възможност да се унищожават хора, но и възможност за евтина електроенергия. Същото е и с автономните автомобили и роботите. Така че проблеми ще има, но ще се решават. Ще възникнат и етични проблеми – ако една автономна кола „вижда\", че ще стане катастрофа, как ще реши кого убива и кого спасява. Аз очаквам големи промени и в други области. Интересно е бъдещето на парите с тези блокчейн технологии и децентрализация, както и бъдещето на организациите. Възможността да имаш организация, която е децентрализирана и няма собственост, няма централна точка на контрол, е изключително интересна. Тук говорим за технология, която към днешна дата съществува – да направиш например софтуерен „Юбер\". Това е възможно да се направи от А до Я без участие на хора. Едно е ясно – бъдещето ще минава през технологиите. Така е било и в миналото. Като се е появил автомобилът, той прави драстични промени в живота на хората. Същото е било с хирургията, самолетите и т.н. Сега такава промяна носят телефоните, интернет, следващата вероятно ще е роботиката, децентрализираните финансови системи, които вече са факт и т.н. Всичко това означава, че ни трябва ново образование и нови умения. Новото образование не е свързано с повтаряне и запапетяване, а е свързано с това да се научим да мислим, да учим и да решаваме проблеми, както и да се променяме непрестанно и да се адаптираме. - Не, очаквам да се увели натиска на държавата в тези фирми и да се затегне контролът на личните данни. Две трети от българския бизнес ще трябва да въведе политики, електронни инструменти и т.н., за да защитава по-сериозно личните данни. Грубо казано, всеки един сайт, в който си въвеждаш името, трябва да ти обещае, че ще след някакво време „ще ги забрави\". При поискване, имаш право да бъдеш „забравен\". Моят съвет към хората, които се страхуват, че ще ги следят в интернет, е да не влизат в интернет, да не ползват електронни устройства. Ползването на телефон означава, че доброволно си давате данните на мобилния оператор, който ги дава при поискване на полицията и т.н. А конкретно за скандала с Фейсбук, бих казал, че това, което са направили от „Кеймбридж Аналитика\", е, че са си \"свършили\" работата. Всеки, който продава добре в интернет, прави такива неща. Един прост пример - ако имам фирма, която продава дигитално часовници, първото разрешено нещо, което ще направя, е, когато някой посети сайта, да го запомня и след това да кажа на Фейсбук: всеки, който е бил в сайта, му покажи реклама на часовници. Това се нарича анонимно следене – не знам как се казва човека, но знам, че се интересува от часовници, защото е посетил моя сайт. Нали разбирате, че производителите на уеб браузъри знаят всеки един човек къде „ходи\" по цял ден и кой сайт отваря .Фейсбук знае какво съдържание си гледал, колко секунди си седял на него и т.н. Имат тази информация и я ползват с маркетинг цели. И само некадърните търговци и организации в интернет не ползват такива инструменти. Т.е. да се оплакваме, че някой е използвал за избори технология, която се ползва от милиони фирми всеки ден, е смешно. Разбира се, в случая има нарушения  - било е забранено да ползват тези данни точно по този начин. Все едно продавач на часовници да има и-мейлите на сто хиляди души, които искат да си купят часовник, и да не ги ползва....Същото се е случило и с изборите. Те са продажба на идея, а продажбата се предшества от маркетинг. - Да, стартираме Национална гимназия за дигитални умения, която ще е първата по рода си. Тя ще е частна професионална гимназия и  ще обучава софтуерни инженери. Друго нейно направление ще е дигитален маркетинг и дигитално предприемачество, иновации и стартиране на бизнес в сферата на дигиталните технологии. Трето направление е графичен дизайн, мултимедия, 3D графика, визуализация и т.н. Ние смятаме, че образованието е „счупено\" на училищно ниво и се опитваме да го поправим в рамките на системата. Тя има много строги правила, защото имаме лиценз от Министерство на образованието. Начинът, по който ние бягаме от оковите на образователната система, е чрез допълнителни избираеми, които при нас ще бъдат задължителни, часове. Гимназията отваря врати през есента, в момента тече приемът. При нас ще преподават хора от бизнеса.", "date": "2018.03.25", "title": "В бъдеще ще са успешни тези, които мислят и са адаптивни"}
{"url": "http://standartnews.com/svyat/blestyashta_operatsiya_yuzhna_koreya_spasi_163mata_ot_probitiya_feribot-369744.html", "text": "Приключи спасителната операция на корейската брегова охрана за ферибота, който по-рано днес се натъкна на скали край югозападното крайбрежие на Южна Корея. Спасени са всички 163-ма души, оказали се на борда - 158 пътници и 5 души екипаж, предаде Асошиейтед прес. Всички те са натоварени на четири катера на бреговата охрана и няколко риболовни съда, присъединили се към операцията, и в момента биват отвеждани към най-близкото пристанище. Операцията е протекла гладко, защото фериботът не е пропуснал вода и не се е наклонил, а е останал стабилно над водата. Съобщава се, че шест души са леко пострадали при инцидента. Първоначално бе съобщено, че пътниците на борда са 187, но по-късно броят им бе коригиран на 158. Според служител от бреговата охрана корабът се е ударил в скалата, вероятно в опит да избегне удар с риболовен съд в условията на мъгливо време.", "date": "2018.03.25", "title": "БЛЕСТЯЩА ОПЕРАЦИЯ! Южна Корея спаси 163-мата от пробития ферибот"}
{"url": "http://standartnews.com/svyat/germaniya_tikna_puchdemon_v_zatvora_obnovena-369742.html", "text": "Бившият каталунски лидер Карлес Пучдемон е отведен в затвор в северногерманския град Ноймюнстер, след като бе задържан въз основа на европейска заповед за арест при влизането му на германска територия от Дания, информира Асошиейтед прес. Полицията в северната германска провинция Шлезвиг-Холщайн съобщи, че каталунският политик е бил задържан близо до магистрала А7, по която се влиза от Дания в Германия. Адвокатът му уточни, че той е пътувал към Белгия, където пребивава, откакто напусна Испания след неуспешния опит на неговото правителство да обяви независимост на Каталуния. Германски съд вероятно до утре ще реши дали Пучдемон да остане в ареста до решението по искането за екстрадицията му, заяви Ралф Дьопер, заместник-прокурор на провинцията в Шлезвиг, който е на 60 км от Ноймюнстер. Испания потвърди, че нейните разузнавателни и полицейски служби са работили съвместно с германската полиция за организирането на задържането на бившия каталунски лидер. Представител на испанската полиция, пожелал анонимност, заяви пред Асошиейтед прес, че испанският Национален център за разузнаване и полицейски агенти от неговия отдел за международно сътрудничество са помогнали на германската полиция да арестува Пучдемон.", "date": "2018.03.25", "title": "Германия тикна Пучдемон в затвора /ОБНОВЕНА/"}
{"url": "http://standartnews.com/svyat/sasht_zasilvat_internet_shpioniraneto_zad_granitsa-369732.html", "text": "Американският президент Доналд Тръмп подписа закон, улесняващ обмяната на данни на интернет потребители с чуждестранните правоохранителни органи. Това ще помогне на министерството на правосъдието на САЩ да избегне продължителните дипломатически процедури при искането на данни за потребителите, а също така при преглеждането на тяхната електронна поща. Задължително условие за дейността на правоохранителните органи в рамките на новия закон е уважението на правото на свобода и личен живот, отбелязват авторите. Големите технологични компании подкрепиха въвеждането на закона, получил наименованието Cloud Act. Документът въвежда ясни „законодателни рамки, регулиращи достъпа до данните\" от страна както на американските, така и на чуждестранните власти, заяви президентът на „Майкрософт\" Бред Смит в официалния блог на корпорацията. От своя страна критиците на закона виждат в него източник на повишен контрол и се страхуват от намаляване на защитата на правозащитниците и журналистите. Личната информация на интернет потребителите ще стане „достъпна на чуждестранните правоохранителни органи без решение на съда\", отбелязва представителят на НПО Electronic Frontier Foundation Дейвид Руис. Освен това, в закона отсъства ясно определение на „сериозни престъпления\", твърди представител на НПО New America Foundation Робърт Грийн. Това ще позволи свободни трактовки на редица текстове в приетия документ, добавя той.", "date": "2018.03.25", "title": "САЩ засилват интернет шпионирането зад граница"}
{"url": "http://standartnews.com/balgariya/emil_radev_perat_se_pari_chrez_antiki-369754.html", "text": "Против прането на пари се вземат много сериозни мерки. Когато има съмнение, че дадена компания се занимава с това, ще има данни кой я управлява и дали има други компании. Ще се създаде централен регистър и сейф, каза евродепутатът Емил Радев по Канал 3. Отделили сме голямо внимание и на криптовалутите. Ще се наблюдава процеса когато те се обръщат в реални пари. Чрез антики също се перат пари и това също ще бъде наблюдавано. Ислямска държава се финансираше с това. Комисия ще разглежда всичко това, категоричен беше той. Организираната престъпност трябва да спре, а това започва от финансите. Сигурността на европейските граждани е тема номер 1 в ЕС. Ако искаме Европа да стане безопасно място, трябва да вземем всички тези мерки. Ако покажем добре, че пазим външната граница и се види, че се борим с престъпността се приближаваме към Шенген, сподели Емил Радев.", "date": "2018.03.25", "title": "Емил Радев: Перат се пари чрез антики"}
{"url": "http://standartnews.com/svyat/masovi_protesti_sreshtu_orazhiyata_v_sasht-369733.html", "text": "Звездите Пол Маккартни и Дженифър Хъдсън се включиха в протести за засилване на контрола над огнестрелните оръжия в САЩ, предаде Асошиейтед прес. И двамата са лично засегнати от насилие, при което са използвани огнестрелни оръжия. Хъдсън изпълни \"The Times They Are a-Changin'\" в края на протеста във Вашингтон, кръстен \"Похода за нашия живот\". Майка й, брат й и 7-годишният й племенник бяха застреляни през 2008 г. Маккартни заяви, че е решил да се присъедини към шествието в Ню Йорк заради убийството на Джон Ленън. Музикантът беше убит в Манхатън през 1980 г. Стотици хиляди тийнейджъри и техни поддръжници се събраха в столицата на САЩ и други градове, за да искат мерки за засилване на контрола над огнестрелните оръжия. В столицата Вашингтон се събраха около половин милион души. Белият дом заяви снощи, че приветства решението на множеството смели млади американци да упражнят правата, давани им от Първата поправка на американската конституция, предаде ДПА, цитирайки заместник говорителката на Белия дом Линдзи Уолтърс. Първата поправка гарантира свободното слово и правото на мирно събиране, както и правото да се подават петиции до правителството без опасност от наказания. Активисти се срещнаха с множество участници в около 800-те протести в САЩ. Те регистрираха за участие в изборите много младежи, които ще гласуват за първи път, с намерението на предстоящите след осем месеца избори в средата на президентския мандат на Тръмп да свалят от постовете им конгресмени, противопоставящи се на контрола над оръжията, предаде Ройтерс. В множество градове в западната част на САЩ бяха организирани контрадемонстрации на привърженици на Втората поправка на Конституцията на САЩ (гарантираща свободното притежаване на оръжие), отбелязва АП. Като цяло те имаха по-малък брой участници. Американският сенатор Марко Рубио предупреди активистите и участниците в протестите, че трябва да намерят възможност за компромис с придържащите се към различни възгледи. \"Протестите са законен начин да изразите мнението си, но в нашата система на управление промяната изисква да се намери възможност за компромис с тези, които имат различни възгледи\", подчерта републиканецът от щата Флорида, в чийто избирателен район се намира гимназията \"Марджъри Стоунман Дъглас\". Нападението срещу учебното заведение, извършено миналия месец, доведе до смъртта на 17 души и стана повод за протестите. Забраната на устройствата, превръщащи полуавтоматичните пушки в автоматични, подобренията на проверките на съдебното минало и други успехи бяха постигнати чрез компромиси, подчерта Рубио. Йоланда Кинг, внучка на Мартин Лутър Кинг, заяви пред протестиращите във Вашингтон, че и тя има мечта - за свят без огнестрелни оръжия. Изказването й напомняше на известната реч на Кинг от 1963 г., в която той призовава за премахване на расизма в САЩ. Стотици жители на канадските градове Торонто и Монреал също се събраха в подкрепа на засилването на законите за контрол над оръжията в САЩ. Те проведоха шествия пред американските консулства в тези градове, отбелязва ТАСС.", "date": "2018.03.25", "title": "Масови протести срещу оръжията в САЩ"}
{"url": "http://standartnews.com/balgariya/dnes_e_blagoveshtenie-369730.html", "text": "На 25 март Православната църква отбелязва празника Благовещение - денят, в който Дева Мария разбира благата вест, че ще роди непорочно заченат син, съобщена й от Архангел Гавриил. Това е един от постоянните празници в църковния календар, тъй като всяка година се чества на една и съща дата. Заедно с християнския празник, българите отбелязват и фолклорния празник Благовец. Народните поверия гласят, че на Благовещение кукувицата се чува за първи път и това е знак, че пролетта е настъпила. Затова празника в някои райони на България се нарича още \"Кукувден\". Обредните песни, които се изпълняват на този ден съобщават, че пролетната птичка вече е дошла, а с нея и пролетта. Според вярванията на старите българи, кукувицата се чува само до Еньовден или Петровден, тоест до началото на лятото, след което замлъква. Това е причината всички да се ослушват за нейното кукане, което предсказва колко години ще живее човек, вслушал се в гласа й. Според друго народно поверие, чуеш ли гласа на кукувица трябва да пипнеш парче хляб и пара, за да си сит и богат през цялата година, а новата реколта да е благодатна. На този ден момите се опитват да откъснат клонката, на която е била кацнала кукувицата и я носят в пазвата си, за да се задомят скоро. Друг обичай, който се спазва в навечерието на Благовец е почистването на селските дворове и паленето на обредни пролетни огньове със събраните отпадъци. Покрай тях момите запяват обредни песни и тръгват да обикалят къщите в селото, за да известят, че кукувиците са пристигнали, а с тях и пролетта. Песните пробуждат и пролетните копнежи на младите, като една от тях гласи, че млад овчар извежда стадото на паша, но жалее, че се отдалечава от селото, тъй като няма да получи любовен знак - китки и венци. Чрез обредните песни, които изпълняват, момите шеговито се присмиват на ергените, като им обещават вечеря с недопечена конска глава и черен ръжен хляб, а за себе си искат печена кокошка, дваж пресята бяла погача и ново шиниче с прясно грозде. По този начин Благовешките песни изразяват хем любовните задявки, хем надеждата за плодородие през новия сезон. Празникът Благовещение има още по-тайнствен и магически смисъл. Друго народно поверие гласи, че на този ден в реките, изворите и закътаните горски поляни се завръщат самодивите - митичните девойки, които презимуват в далечни земи, но щом се запролети, отново се завръщат. Невидими за човешките очи, те ревниво пазят своите самодивски кътчета и наказват всеки, дръзнал да навлезе в тях. \"Злосторникът\" бива отвличан в отвъдния свят и никога повече не се завръща към земния си живот. Част от обредните песни, които се изпълняват на този ден, предупреждават хората да се пазят от самодивите и най-вече момите, които отиват рано сутринта за вода до близкия извор или кладенец. Текстовете на песните съдържат забрани, според които момите не трябва да тъкат и предат, а момците да не ловят рало, за да не ги застигат болести. Народните вярвания са свързани със смяната на сезоните и изразяват страховете от природните сили по това време. Според друго народно вярване на Благовец се пробуждат гущерите и змиите и изпълзяват навън. По стара българска традиция за българите змията е свещено животно, тъй като носи духа на техните прадеди. Нейното убиване се счита за грях, но тя може да се прогони далеч от къщата чрез различни обреди. Стопанката на къщата дрънчи с метални предмети и обикаля двора й, а също и със запалени факли, като изричат заклинания: \"Бягайте змии и гущери, че иде Благовец\". В някои части на България им се заканват, че идват щъркелите, а в други ги гонят, за да се роди \"благо жито\". Поверията гласят, че посетите на Благовец цветя растат особено ароматни и красиви. Празникът Благовещение съвпада с Великия пост, но Светата православна църква разрешава да се яде риба, зехтин и да се пие вино. На трапезата задължително присъства обредната питка, а първото парче от нея стопанката поставя на прага на дома и нарича за неговия покровител - домашния дух. Други характерни ястия за софрата на Благовец са лучник, каша от прясна коприва и салата от зелен лук с магданоз и джоджен. Неслучайно точно от този ден е останала приказката: \"Дойде ли Благовец, хващаме се за зелено\", тъй като по това време поникват първите ядливи растения, които осигуряват храна за цялото семейство. На Благовещение имен ден празнуват: Благовест, Благовеста, Благой, Благо, Блага, Евелина, Евангелина", "date": "2018.03.25", "title": "Днес е Благовещение"}
{"url": "http://standartnews.com/balgariya/oshte_valezhi-369731.html", "text": "През нощта валежите почти навсякъде ще спрат. Преди обяд над западната половина на страната и облачността временно ще се разкъса, но по-късно през деня отново ще се увеличи и на отделни места, главно в планинските райони, слабо ще превали. Ще духа слаб в Източна България до умерен вятър от изток-югоизток. Минималните температури ще са предимно между минус 5° и 0°, максималните ще са между 4° и 9°, в югозападните райони до 12°. През нощта срещу понеделник в Югозападна България валежите ще се активизират. Атмосферното налягане ще продължи да се повишава, но ще остане по-ниско от средното за месеца. Над Черноморието ще остане облачно, почти без валежи. Ще духа умерен вятър от изток-югоизток. Максималните температури ще са 7°-8°. Вълнението на морето ще е 2 бала. Температурата на морската вода е 6° - 7°. Над планините ще преобладава облачно време. Временни разкъсвания на облачността ще има преди обяд над масивите в Западна България, но по-късно през деня облачността отново ще се увеличи и на отделни места там ще превали слаб сняг. Ще духа умерен до силен вятър с южна компонента. Максималната температура на височина 1200 ще е около 3°, на 2000 метра - около минус 2°. В началото на следващата седмица ще се затопля, но ще преобладава облачно време, на места с превалявания от дъжд. В понеделник на повече места и повече като количество ще са валежите в Източна България, във вторник - в Южна. Във вторник в западната и централната част на Дунавската равнина вятърът ще се ориентира от северозапад. В сряда ще има променлива облачност, предимно средна и висока, вероятността за валежи вече е по-малка, но все пак на отделни места са възможни краткотрайни превалявания. Сутринта ще е по-студено, но през деня ще започне вече по-бързо и по-чувствително да се затопля.", "date": "2018.03.25", "title": "Още валежи"}
{"url": "http://standartnews.com/balgariya/neofit_chaka_pokana_za_1000godishninata_na_ohridskata_arhiepiskopiya-369734.html", "text": "Ако има покана, ще изпратим. Това заяви Негово Светейшество българският Патриарх Неофит, отговаряйки на въпрос дали Българската православна църква ще изпрати делегация в Република Македония по случай честванията на 1000 години от създаването на Охридската архиепископия в град Охрид на 28-ми май тази година, предаде БГНЕС. На въпрос как ще се чества у нас тази годишнина, патриарх Неофит заяви: „Ще се обсъди както е прието, така ще го отпразнуваме. Засега още няма програма за празнуването\". На специално заседание на 13-ти март Светият Синод на Македонската православна църква /МПЦ/ - Охридска архиепископия взе решение за отбелязване на 1000-годишнината от Охридската архиепископия в катедралния храм \"Света София\" в Охрид на 28-ми май.", "date": "2018.03.25", "title": "Неофит чака покана за 1000-годишнината на Охридската архиепископия"}
{"url": "http://standartnews.com/balgariya/sedmichen_horoskop_24__30_mart-369692.html", "text": "Овен Държите юздите на общуването Вие имате всичко и може да разполагате с повече, стига да не прибързвате. Дните, през които вземате решения без да помислите и разсъдите – 26 и 27 март, са сред онези, които можете да поставите в графата проблемни. Но може, ако сте премерени и претегляте думи, да се наредят сред най-успешните ви от началото на годината. Помислете. Правото да отредите е ваше право. Това е именно, според звездните предначертания, вашата настояща задача. Вие държите юздите на партньорствата, управлявате и ги направлявате. Сигурна съм, че ще се поинтересувате коя е причината за този извод. Няма как да скрия, че се свързва с преминаването на планетата Меркурий през знака ви. Силата на негови отношения с вашето рождено Слънце се подчертава от фазата на ретроградността: вие имате възможност да погледнете от друг ъгъл на своите делнични задължения! Наред с това има опасност да се държите надуто, да се обличате екстравагантно и т.н.. Отново всичко опира до вашето решение. Надявам се да помислите за себе си и за здравето си и да си оставите време за развлечения, докато се опитвате да реформирате себе си и другите. Телец Избягвайте конфликти Редно е, повече от всякога да разчитате на възможностите на своя зодиакален управител, планетата Венера. Тя ще е с ново място върху лентата на Зодиака от 31 март, но различното в нейното въздействие вече е осезателно. Вярно е, че от позицията си в Овен тя кореспондира хармонично с рожденото ви Слънце, но преди всичко се състезава с огнената натура на Уран. Към тази звездна суматоха от активности, за която е виновна именно Венера, във вашата седмица се втурват влияния от страна на Марс, разположен в знака на Козирог. Присъствието му, придружено от Сатурн, ще ви подтикне много сериозно и задълбочено да се вгледате в отношенията си на работното място. Околните очакват от вас сериозност, последователност и изява на намеренията ви за отстояване на позиция. Още повече, че планетата Марс удесеторява желанието ви да се изявите в професията. Партньорствата там ще са най-важната тема. Моля, постарайте се да сте мили и милосърдни. Проявявайте интерес към трудностите на заобикалящите, потърсете подход за установяване на разбирателство в отношенията. В противен случай, ще се оформят дълбоки конфликти, които ще излязат на повърхността след време, когато няма да сте в състояние да попушите. Близнаци Анализирайте постоянно Животът, делничните задачи ще подскажат на представителите на знака, че поведението им трябва да се хармонизира спрямо намеренията и желанията на околните. Няма по-ценно качество днес за вас от способността да се общува безконфликтно. Моля, потърсете си съмишлници, които да популяризират вашите идеи. Присъствието на \"ретрограден\" Меркурий, за чието въздействие вече многократно съм писала на тези страници, усложнява вашата ситуация с провокативни вибрации. Мнозина от вас ще ги разгадаят като подбуждащи ги към риск и прибързани решения. Нито първото, нито второто са част от правилния подход към дните. Заедно с това предстоящо пълнолуние /31 март/ и връзките, които то прави с планетите, превръщат дните 29 и 30 март в опасна територия: възможно е да преживеете раздели, разочарования, неразбирателства, които значително да помрачат настроението ви. Оттук до конфликтите и споровете остава само крачка. Благоразумието настоява овреме да се оттеглите встрани от светлината на прожекторите и да си оставяте повече време за анализ на обстоятелствата. Рак Обединете усилия с околните Разсъждения за смисъла на живота владеят ума на представителите на знака до степен на пристрастеност. При някои от вас подтикът да разсъждават над живота си ще дойде покрай заниманията с обществени задачи и включването им в социалните процеси. Други до такава степен ще се запленят от идеята да са винаги прави в съжденията си, че открито ще предизвикат околните да им се противопоставят. Адекватният подход изисква да обедините усилията си с тези на заобикалящите. Към 29 март откритата конфронтация ще си каже думата и мнозинството от родените под знака ще установят, че процесите са ги изтощили и са им отнели желанието да се радват на победите. Дори нещо повече. Осъзнавате, че имате простор за изява, че сте успели да постигнете конкретни неща и въпреки това сте неудовлетворени. Причината се корени в това, че не получавате очакваната обратна връзка с партньорите по бизнес и в живота или поне вие не я откривате. Седмицата си отива, а вие сте все така в мрачно настроение и с надежда очаквате да се сбъдне обещанието за по-добри следващи дни. Лъв Без спорове Присъствието на планетата Меркурий в поредна ретроградна фаза слага своя отпечатък върху целия разглеждан период. Да не забравяме, че планетата сега е върху територията на Овен, което е сериозна предпоставка за отварянето на вашия ум към новото. Силният ви, често ядовит, но справедлив ум си е поставил за задача да изработи канавата за действията, които след средата на месеца ще му позволят да даде гласност на своите намерения, да ги представи пред обществото. Преди това да се случи, трябва да сте наясно, че само стратегия не е достатъчно. При положение, че работите или очаквате да си сътрудничите с чужденци и чуждестранни партньори, трябва да се приготвите  за разминавания, ако сте подценили намесата на Меркурий. Той очаква да цените и уважавате чуждите традиции. Дали сте се вслушали, ще се разбере по резултатите, които ще дойда през следващия месец, през април. Преди това ще трябва да се справите с напрежението, което извира от вътре и с неговите проекции върху поведението ви на 29 и 30 март: моля, заобикаляйте дискусиите, не спорете. Дева Крачка назад, две - напред Катото се обърнете назад, сигурна съм, че ще си дадете сметка колко малко неща са запазили досегашния си облик. Трябва да се досетите, че причината е у вас. Вие сте се промени или поне много неща сте променили, опитали сте да ги направите по различен начин. Всъщност, въпросът е съвсем различен. Как ще оцените събитията и как ще ги поднесете на близките си. Дали те ще ги приемат като вас и дали ще ги отбележат като нещо с положителен знак? Меркурий, който е ретрограден, не ви позволява бързо да откривате точните и ясните въпроси. Той засилва колебливостта ви, която е характерна за вас по рождение, и предполага, а и предразполага, другите също да се чудят какво искате, какво казвате и защо. На 28, 29 и на 30 март е разумно да се въздържите, от каквито и да било действия. След този кратък миг на съсредоточаване, се впуснете в действие, задвижите предвидените дела и подскажете на онези, с които искате да работите съвместно, че вече сте готови да правите компромиси. Везни Въоръжете се с търпение Интересувате се от истината за живота и за взаимоотношенията. Това е вашият лайтмотив, докато стоите настрани от обществените дела и хората, защото не искате да ви индетифицират с техните постъпки. Всъщност дори да искате да сте дейни и инициативни, не ви се получава. Преминаващите планетни влияния засилват характерната за знака ви колебливост, раздвоеност. Заедно с това вътрешното ви усещане за баланс и стремежът да поддържате хармонията във взаимоотношенията се среща с невъзможност да преминете през дните без конфликти. Ескалация на напрежението се наблюдава през дните около 29 март. Редно е да посоча, че самият 29 март е изключително труден и конфликтен ден. Всичко, което можете да преместите за друга дата, трябва да отложите. Задължително се въоръжете с търпение, ако ви се наложи да водите разговори, дискусии. Избягвайте срещи с администрацията – не знаете какво още могат да ви измислят, а вие няма да сте наясно как да им отговорите. Скорпион Сърдят ви се заради принципи Венера е разположена на границата на знаците Овен и Телец. Ретроградният Меркурий е също на територията на огнения знак Овен и значително подсилва вашата неспокойна природа, както и проявите на нейната дълбока и непокорна стихия, тази на „водата\". Както и да погледнете на нещата, ясно ви е, че ще сте изправени пред сложни ситуации. Те допълнително ще усложняват отношенията ви със света. Очаквайте много хора да ви се разсърдят заради принципната ви позиция без да го приемате за причина да промените пътя си.  Продължете да работите активно на професионалното поприще. Там ще имате успехи към средата на периода под формата на по-добро или по-високо заплащане. Важно е да поясня, че присъствието на \"ретрограден\" Юпитер през целия период подплатява с много самочувствие поведението ви и още повече ще усложни процеса на постигане на разбирателство с по-високо поставените. Трудните дни от периода при вас са 29 и 30 март. Стрелец Време е за промени Крайно време е да си кажете: с това, и с това, и с това трябва да се приключи. Толкова много неща ви тежат и усложняват делника ви. До сега не ги приемахте по този начин. Днес обаче гледате на света от друг ъгъл и именно поради тази причина ги включвам в изложението си. Периодът е подходящ за промени. Встрани от тях няма да останат взаимоотношенията. Сигурна съм, че първите, които ще направят тези стъпки, ще са хората с творчески професии. Присъствието на ретрограден Меркурий в Овен предизвиква родените Стрелец да приемат мисията на откривателството, да мислят за бъдещето и дори да преувеличават ролята си в него. Но, ако всичко това е се случва балансирано и премислено, към 29 март ще се поздравят с успех. Неусетно, стъпка по стъпка малките изменения в делника ще ви изправят пред необходимостта да признаете пред някого, че сте доволни от резултатите, а и от активната си роля в процесите. С нежелание ще си спомняте за минали неща, за отношенията с хора, които вече не са част от живота ви. Козирог Готови сте за важни стъпки Появата на ретрограден Меркурий в знака на Овен ще ни подейства разкрепостяващо. Онези, които ви познават като стожери на статуквото, ще останат изненадани от завоя в поведението ви, който ще засегне връзките и контактите на всички нива. Звучи като предупреждение за заобикалящите, докато родените Козирог ще се почувстват готови за важни стъпки. Сега те решават с кого да продължат да работят и с кого да градят общи планове. Промяната в намеренията се основава на сериозни вътрешни разсъждения, за които околните ще узнаят малко. Няма как да не се съглася и да не подкрепя в тази ситуация родените под знака, защото са избрали точния момент за целта. И до тук. Ако всичко, за което говоря, е част от вашите размисли, дава тон на идеите ви и претърсва всички ваши намерения, за да извади най-доброто – то всичко е наред. Само не пристъпяйте към реализацията им. За това е още рано, дори е опасно рано. Рискувате да се провалите в първия момент и това да ви откаже да продължите. Водолей Вслушвайте се в съветите В главите си представителите на знака обмислят идеи и намерения, свързани с придобиването на информация и на нови познания. Някои се подготвят за старт в професионално отношение, други - за промяна на занятието си. И двете фази са достатъчно сериозни и ги задължават да подхождат с необходимото внимание. Надявам се да не изпаднат в крайности като да решат, че само те и никой друг няма вярна преценка. Подобно поведение граничи с лекомислие, от което трябва да се пазят между 26 и 29 март, за да не предрешат една ситуация свой ущърб. Бих ги посъветвала да се вслушват в съветите на близки, колеги, партньори, за да се надяват на успех. Ако сте достатъчно благоразумни и се вслушате в горните съвети, мога да продължа с по-благоприятната част от прогнозата на периода. Тогава ще прочетете, че през дните вие ще сте в отлична форма и в добро настроение. Без усилия ще решавате трудни казуси, ще извършвате обичайните дела без дори да почувствате умора или досада. Риби Съмнения и колебания Планетата Нептун вече няколко години подред намира подслон и дом във вашия знак. Когато я наблюдаваме в тази позиция, ние трябва да имаме непрекъснато едно наум. Вярно е, че поради връзките си с другите планети, Нептун понякога сякаш изневерява на себе си, но не и този път: в момента тя активизира вашите съмнения и колебания, предизвиква хаос в мислите ви и вие се страхувате от всичко, дори от собствените си решения и техните последици. Едновременно с това вие не сте в състояние да се дистанцирате от случващото се. Критикувате околните, оспорвате правото им на избор на начин на живот и така нататък. Въобще правите нещата, които лесно ви превръщат в труден партньор. Тъй като по своя характер седмицата е твърде сложна, предлагам ви да не утежнявате сами положението и да се откажете от предприемането на стъпки, които биха могли да изчакат по-добри времена. Напълно съм наясно, че не сте в състояние да се изолирате от описаните процеси, но е напълно по силите ви да отделяте повече време през дните на заниманията, които отговарят на вашия натюрел или ви помагат да се усамотявате в своя си свят.", "date": "2018.03.25", "title": "СЕДМИЧЕН ХОРОСКОП /24 - 30 март/"}
{"url": "http://standartnews.com/balgariya/i_lavat_asen_ot_razgrad_zamina_za_holandiya-369735.html", "text": "И лъвът Асен, който беше спасен от зоопарка в Разград, замина за центъра за големи котки „Фелида\" в Холандия. Там вече са други две лъвчета от зоопарка – Терез и Масуд. В края на ноември миналата година 3-годишният Асен пристигна в тежко състояние в София, след като месеци наред бе живял в лоши условия. Тогава специализираният екип, събран от международната фондация „Четири лапи\", установи, че той е обезводнен, отпаднал и с дистрофия на мускулите заради липсата на движение. Няколко месеца Асен живя в Столичния зоопарк, докато състоянието му се подобри. Освен видимата промяна в теглото, вече има промяна и в поведението му – има самочувствие, много по-спокоен е и е много по-стабилен като походка, благодарение на лечението. За съжаление, до края на живота си Асен ще бъде на лекарства, под постоянно наблюдение и грижи.", "date": "2018.03.25", "title": "И лъвът Асен от Разград замина за Холандия"}
{"url": "http://standartnews.com/balgariya/bsp_shte_predstavi_viziya_za_balgariya-369738.html", "text": "През май БСП ще представи визия за България на национално съвещание. Това обяви лидерът на БСП Корнелия Нинова в доклада си за актуалната политическа обстановка и задачите пред БСП по време на закрития пленум в зала „Александър Лилов\". Дневният му ред включва доклад на лидера на БСП Корнелия Нинова за актуалната политическа обстановка. Стана ясно, че БСП ще представи визия за България на голямо национално съвещание, в което ще участват общинските и областните председатели на партията, кметове, общински съветници, депутати и членовете на Националния съвет на левицата. Датата ще определи Изпълнителното бюро на партията, като се очаква тя да е през май. В края на април предстои посещение на делегация на ПЕС в София, с която ще бъдат обсъдени леви политики. Предвидено е в края на заседанието Националният съвет да приеме и декларация за 26 март, когато отбелязваме Деня на Тракия. Предвидено е Пленумът да обсъди вътрешнопартийни въпроси като бюджета на партията.", "date": "2018.03.25", "title": "БСП ще представи визия за България"}
{"url": "http://standartnews.com/balgariya/donchev_darzhavata_tryabva_da_vleze_v_chez_s_minimum_34-369740.html", "text": "Вицепремиерът Томислав Дончев назова с какъв процент държавата трябва да се включи в сделката за ЧЕЗ, ако бъде допусната до покупката на електроразпределителното дружество. И според него минимумът е 34 процента. \"Разликата между 33 и 34% дялово участие на държавата е огромна, не би имало смисъл от по-ниско от 34% участие, защото то не би дало особени инструменти да се участва в процеса на вземане на решения\", обяви Дончев пред БНР и така отговори на въпроса, на който мнозина избягваха досега директния отговор. Той отново обясни защо държавата е заявила желание да участва в сделката за ЧЕЗ, а именно поради липсата на други механизми да се овладее ситуацията със създавалото се обществено напрежение. \"Никой от нас не може да се държи като чиновник, да вдигне ръце или рамене и да каже: „В крайна сметка ние нямаме каквито и да било възможности. Ние няма как по закон да влияем върху тази сделка\". Такъв отговор не би бил удовлетворителен. По тази причина, малко или много извънредно, беше предприета подобна стъпка. Дали тя е безспорна – не, не е безспорна. Абсолютно откровен съм\", каза вицепремиерът. Дончев очерта и противоречивия характер на подобно решение: \"Едно подобно решение, дори да се стигне до вариант, който предполага участие на държавата като съдружник, поставя всички останали български граждани, които са на териториите, обслужвани от другите енергоразпределителни дружества, в някаква степен неравнопоставено положение. Ако приемем, че държавното участие гарантира по-силен контрол и по-силни механизми за спазване на обществения интерес, защо това да е валидно само за една част от територията на страната? Аз мога да поставя и други въпроси, но ситуацията малко или много беше извънредна, нямайки други механизми държавата да се намеси и се боя, че това беше единствената стъпка\", допълни Дончев и отново изрази твърдение, че ситуацията е била истеризирана не без участието на политическите сили.", "date": "2018.03.25", "title": "Дончев: Държавата трябва да влезе в ЧЕЗ с минимум 34%"}
{"url": "http://standartnews.com/balgariya/varna_pod_blokada_zaradi_erdogan_obnovena-369737.html", "text": "Във Варна службите са на крак заради днешната среща между Бой Борисов, Реджеп Ердоган, Жан-Клод Юнкер и Доналд Туск. До последния момент няма да бъдат оповестени улиците, които ще се затварят, както и конкретният маршрут до резиденция Евксиноград, информира Нова телевизия. Разговорите са насрочени за късно вечерта. От МВР обявиха, че до последния момент няма да бъдат оповестени улиците, които ще се затварят, както и конкретният маршрут до резиденция Евксиноград. Още вчера стана ясно, че Ердоган пък пристига и със своя охрана. Разговорите между лидерите на Европейския съюз и турския президент Реджеп Тайип Ердоган в резиденция „Евксиноград\" ще започнат в 19.00 часа в понеделник и ще продължат около два часа, съобщават турските медии. След срещата ще има пресконференция. Ердоган води във Варна два самолета антураж, сред които и собствен готвач. Вечерята на Ердоган с председателя на Европейския съвет Доналд Туск, шефа на ЕК Жан-Клод Юнкер и българския премиер Бойко Борисов в понеделник в двореца „Евксиноград\" трябва да затопли отношенията между Турция и ЕС, които бяха определени като крайно влошени от Борисов в петък. Първи във Варна ще кацне Доналд Туск, след него идват Юнкер и двата самолета на Ердоган. Цял етаж в хотел „Тунела\" в Евксиноград е отделен за турския президент, ако реши да пренощува. Един етаж ще има и за Юнкер, а Туск ще отседне в Слънчевото бунгало. Очаква се срещата на върха да премине под знака на разговори за пари и бежанци. Ердоган заяви, че ще поиска оставащата сума от обещаните му 3 милиарда евро, за да държи сирийските бежанци в Турция. От своя страна, председателят на Европейската комисия Жан-Клод Юнкер обяви, че проблемите между ЕС и Турция не спират да се увеличават, но Европа желае да укрепи сътрудничеството с Анкара.", "date": "2018.03.25", "title": "Варна под блокада заради Ердоган /ОБНОВЕНА/"}
{"url": "http://standartnews.com/balgariya/prepitvat_kandidatstudentite_po_matematika-369741.html", "text": "Тази сутрин в зала 272 в Ректората на Софийския университет „Св. Климент Охридски\" започна изпитът по математика II. Любомир Ценков от София изтегли тема № 1, по която ще работят 1 133 кандидати, подали заявления за явяване на изпита. Заместник-ректорът на Софийския университет проф. Ренета Божанкова приветства всички в Софийския университет и изрази надежда да работят спокойно, с мисъл напред и с убеденост, че наученото в училище днес ще бъде подплатено с техните отлични резултати. Деканът на Факултета по математика и информатика доц. д-р Първан Първанов също поздрави кандидат-студентите. Той припомни, че Софийският университет е на първо място в Рейтинговата система в 23 професионални направления, в които обучава студенти, а в две от тях – „Математика\" и „Информатика и компютърни науки\", Алма матер е на първо място с максималния брой точки 74. Той призова кандидатите да възприемат днешния изпит не като спринт, а като първата стъпка в едно маратонско бягане в специалността, която са избрали. Председател на изпитната комисия е доц. Веселин Гушев от Факултета по математика и информатика на Софийския университет. С успешно издържан изпит по математика II кандидат-студентите могат да учат в следните специалности на Софийския университет: Философия; Социология; Политология; Публична администрация; Библиотечно-информационни науки; Публични информационни системи; Философия (на английски език); Математика; Информатика; Приложна математика; Математика и информатика; Компютърни науки; Софтуерно инженерство; Информационни системи; Статистика; Физика; Инженерна физика; Ядрена техника и ядрена енергетика; Физика и математика; Астрофизика, метеорология и геофизика; Физика и информатика; Медицинска физика; Комуникации и физична електроника; Квантова и космическа теоретична физика; Фотоника и лазерна физика; Оптометрия; Физика на ядрото и елементарните частици (на английски език); Компютърно инженерство; Учител по природни науки в основна степен на образованието; Химия; Химия и информатика; Компютърна химия; Инженерна химия и съвременни материали; Геология; Комуникационен мениджмънт; Икономика и финанси; Стопанско управление.", "date": "2018.03.25", "title": "Препитват кандидат-студентите по математика"}
{"url": "http://standartnews.com/balgariya/borisov_inspektira_remont_na_bulevard_vav_varna-369745.html", "text": "Министър-председателят Бойко Борисов се запозна с хода на строителните дейности при изграждането на бул. „Васил Левски\" във Варна. Това е най-мащабният инфраструктурен проект в града за последните десетилетия, който ще позволи извеждането на трафика от автомагистрала „Хемус\" към курортите извън морската столица. За реализацията му правителството отпусна през миналата година 80,5 млн. лева. Премиерът Борисов бе придружен по време на огледа от кмета на община Варна Иван Портних. Той го информира, че се очаква до средата на м. август да приключи по-голямата част от над 3-километровия участък. В момента се работи по дерето, като са набити над 1200 пилота за укрепване на трасето. При строителството на булеварда ще бъдат изградени и големи мостови съоръжения, над 2 км нови водопроводи и канализация, както и подземни комуникационни връзки.", "date": "2018.03.25", "title": "Борисов инспектира ремонт на булевард във Варна"}
{"url": "http://standartnews.com/balgariya/noviyat_borets_sreshtu_koruptsiyata_nevinnite_nyama_ot_kakvo_da_se_strahuvat-369749.html", "text": "Досега с каквото съм се захващал, съм се справял. Да се преборя с корупцията е трудна задача, но аз ще се справя. Като прокурор аз приключих единственото дело срещу депутат за корупция, каза Пламен Георгиев по Канал 3. Има една прекрасна латинска поговорка, която казва, че невинният не се страхува от нищо. Някои хора се притесняваха от новия закон и гласуваха против него. След това не им хареса моята личност. Може би има такива, които се притесняват, категоричен беше той. Внесохме изказа за отнемане срещу г-н Прокопиев.Той приватизира Каолин и накара да се плати за тази приватизация. Дружеството е платило само за себе си. Всички участници са били в дружество с привлечени капитали. То е оценено за около 60 млн. лева, а е приватизирано за 7 млн. лв. Ние установихме едно напълно незаконно придобиване на предприятие и в последствие то е продадено за 150 млн. Ние трябваше да кажем източника на тези пари дали е законен или не. Анализирахме източника, установихме, че е незаконен и запорирахме активи на Прокопиев, които имат отношение. Фирмата „Икономедия\" нямаше общо с това. Ако реши, утре може да я продаде. Не целим запориране на медии , каза още Пламен Георгиев. „В България е доста болна тема корупцията. Аз виждам няколко примера, в които медии манипулират. Някои медии спират да пишат за нещо, за което са писали преди това. Който дава пари, той поръчва музиката\", допълни той. Георгиев коментира и сделката за ЧЕЗ. \"Когато стигнахме до злополучната продажба на енергоразпределителните  дружества бяха заложени изисквания, които потънаха.Те бяха поставени, заради натиска на народа. Сделките сега стават непрозрачни\", каза той. Неясни са парите от къде идват и колко от тях ще бъдат вложени. Над 2600 души работят в ЧЕЗ и трябва да се знае какво става с техните работни места и бъдеще. Тези въпроси ни накараха да поискаме да участваме в този въпрос, сподели още той. След много разговори става ясно, че има напрежение, заради яснотата, която нямаме по сделката. Трябва да бъде гарантирана сигурността и стабилността на самото предприятие. Отговорите трябва да бъдат чути от бъдещия собственик. Изпратихме писмо миналата седмица и се надяваме на положително отговори, категоричен беше президентът на КНСБ.", "date": "2018.03.25", "title": "Новият борец срещу корупцията: Невинните няма от какво да се страхуват"}
{"url": "http://standartnews.com/balgariya/otkriha_parvata_direktna_liniya_sofiya__lyublyana-369743.html", "text": "Президентът на Словения Борут Пахор откри първата директна авиолиния между София и Любляна със символична церемония на Правителствения терминал на Летище „София\". Редовни полети до словенската столица ще се изпълняват три пъти седмично – в понеделник, четвъртък и неделя, от авиокомпания Adria Airways. Словенският държавен глава е на официално посещение в България по покана на президента Румен Радев. На среща „на четири очи\" утре двамата ще обсъдят перспективите за европейска интеграция през региона на Западните Балкани в контекста на Българското председателство на Съвета на ЕС, двустранните отношения между България и Словения и задълбочаването на регионалното сътрудничество.", "date": "2018.03.25", "title": "Откриха първата директна линия София - Любляна"}
{"url": "http://standartnews.com/balgariya/karadaya_ot_kornitsa_doshlo_e_vreme_da_se_obedinim_da_sme_zaedno_otnovo_da_sme_silni-369757.html", "text": "ДПС ще подадее сигнал в прокуратурата за публично изявление на наблодаващия прокурор по т.нар. „дело срещу имамите\", в което се създава етническо и верско противопоставяне. Това стана ясно от думите на председателят на ДПС Мустафа Карадайъ на митинг в село Корница. Думите на прокурора потвърждават нашата оценка, направена още преди 8 години, че делото е политически процес на натиск и преса върху нас, коментира Карадайъ. Ако е нужно, знаем как и можем да направим още, но нека видим действията на прокуратурата, заяви той. Лидерът припомни, че становището на прокуратурата по повод на дърпането на възрастни жени на границата от страна на националистите, бе оставено без последици, с аргумента, че нямало достатъчно доказателства. Той отбеляза, че именно  това е двойният аршин и двойния стандарт на правосъдието на прокуратурата. „Единия,който му виждаме действията през медиите и другото, което се случва 8 години с нашите имами. Това е разликата.\"  заключи Карадайъ. ДПС ще следи процесите по изработването на новите учебници по история и ще  настоява  събитята  и участниците в т. нар „възродителен процес\" да влязат за изучаване в учебниците. Председателят реторично попита  На кое му казват те възродителен процес?! На най-голямото етническо прочистване след Втората световна война, т. нар голяма екскурзия 1989 г, или на  опита за насилствена асимилация 1984 година, или на  опита за насилствена асимилация 1975-76 година,или на опита за насилствена асимилация 1972-73 година или на  опита за насилствена асимилация 1964 година.  ДПС ще настоява нашата история на нашата Родина да влезе в учебниците. Карадайъ завърши с призив за заедност и  единство. „Дошло е време да се обединим, да сме заедно, отново да сме силни\". На възпоменателния митинг присъстваха още Ахмед Ахмедов-зам.-председател на ДПС, Халил Летифов-зам.-председател на ПГ на ДПС, народните представители Елхан Кълков, Хайри Садъков, д-р Хасан Адемов, Велислава Кръстева, Сергей Кичиков, Ихсан Хаккъ, Джейхан Ибрямов, Имрен Мехмедова, Танер Али, Севим Али и Ерол Мехмед, Илхан Кючюк-председател на Младежко ДПС и евродепутат, членовете на ЦОБ Рушен Риза и Ердинч Хайрула, Ведат Хюсеин-областен председател на ДПС Благоевград, Юмер Хамза-областен председател на ДПС Пазарджик, Салих Аршински-областен председател на ДПС Смолян, Айруш Хаджи и Хюсеин Сърманли-участници в събитията и политзатворници, кметове на ДПС, общински и местни председатели и Младежко ДПС. След края на митинга бяха поднесени венци и цветя на паметника на загиналите в с. Брезница и Корница.", "date": "2018.03.25", "title": "Карадайъ от Корница: Дошло е време да се обединим, да сме заедно, отново да сме силни"}
