{"url": "https://www.standartnews.com/sport/nevi-obra-zlatnite-medali-v-dubay-380226.html", "text": "Националката Невяна Владинова стана шампионка в многобоя и спечели всичките четири златни медала на финалите на отделните уреди на престижния турнир по художествена гимнастика DuGYM CUP в Дубай. Българката получи за своите изпълнения оценки от 20.200 точки на обръч, 18.850 на топка, 18.650 на бухалки и 16.200 на лента. Владинова стана и носител на приза \"Кралица на красотата\" на турнира. Събитието включва и Мастер клас, който ще се проведе на 9 декември. В него ще участват световните шампионки Симона Пейчева (България), Наталия Годунко (Украйна), Мелитина Станюта (Беларус), Каролина Родригес (Испания) и Марина Дурунда (Азербайджан). Това е едно от най-големите гимнастически събития в Близкия изток, на което участват повече от 450 гимнастички от над 60 отбора и 18 държави.", "date": "2018.12.08", "title": "Неви обра златните медали в Дубай"}
{"url": "https://www.standartnews.com/regionalni/nad-50-srchkovtsi-kanyat-na-festival-380243.html", "text": "„Сръчко” - така се нарича коледният фестивал на старите занаяти, който ще бъде открит днес във Фестивалния конгресен център във Варна. В петото издание на феста участват над 50 занаятчии от цяла България. Тъкани изделия, декупаж, макраме, предмети от стъкло, троянска керамика, традиционни и не толкова традиционни занаяти ще радват посетителите, а за най-малките ще има безплатен детски кът. \r\n Богата е и съпътстващата програма на събитието, изпълнено с празнично настроение. Няма да липсват и вкусни гозби, които ще предложат на своите гости домакините. \r\n  Фестивалът на старите занаяти ще бъде отворен за посетители до 27 декември.  \r\n ", "date": "2018.12.08", "title": "Над 50 сръчковци канят на фестивал"}
{"url": "https://www.standartnews.com/regionalni/vrchikha-nagradite-na-ruse-ays-fest2018-380238.html", "text": "Наградите на петото издание на международният фестивал на ледените скулптури „Русе Айс Фест’2018“ бяха връчени на официална церемония снощи. Носител на най-високия приз и първа награда стана Таутвилас Повилионис от Литва. Второто място завюва Дамян ван дер Велден от Холандия, а трето - Санита Равина от Латвия. \r\n Осем световни майстори от Холандия, Финландия, Литва, Латвия, Русия, Украйна и България участваха в петото издание на ледения фест. В продължение на 4 дни те превърнаха 130 блока кристален лед с общо тегло 20 тона в изящни ледени скулптури. Ледът е произведен по специална технология по мотиви на детския роман „Сребърните кънки“ на холандската писателка Мери Мейпс Додж.  \r\n Международният фестивал на ледените скулптури „Русе Айс Фест ’2018“ се организира от община Русе и общинска фондация „Русе град на свободния дух“ и е единствен по рода си не само в България, но и на Балканите. Експозицията може да бъде разгледана до 14-ти февруари, като входът е свободен за всички посетители. \r\nФото - Радио Шумен", "date": "2018.12.08", "title": "Връчиха наградите на „Русе Айс Фест’2018“"}
{"url": "https://www.standartnews.com/biznes/sanirani-sa-1544-sgradi-po-energiynata-efektivnost-380245.html", "text": "1544 многофамилни жилищни сгради в страната са обновени по Националната програма за енергийна ефективност. По други 220 от общо 2022 сгради със сключени договори за целево финансиране с Българската банка за развитие се изпълняват строително-монтажни работи. Още 224 са на етап обследване, съобщиха от Министерството на регионалното развитие и благоустройството. Към 30 ноември 2018 г. най-много са завършените сгради в община Бургас – 197. Там сключените договори са общо 205, като по последните 8 сгради текат строителни работи. В община Благоевград са обновени всички 143 многофамилни жилищни сгради, за които са сключени договори за целево финансиране. Реновираните блокове в Хасково са 77. В общината са сключени общо 110 договора за повишаване на енергийната ефективност на многофамилни жилищни сгради. Още 8 са в етап на строителство, други 16 – на етап обследване. Обновителните дейности по 71 от общо 75 сгради със сключени договори за целево финансиране от програмата в Стара Загора са изпълнени. По последните 4 текат строителни работи. В Пазарджик са завършени всички 41 сгради със сключени договори за обновяване. Информация за изпълнението на Националната програма за енергийна ефективност на многофамилни жилищни сгради в други общини в страната може да бъде намерена на интернет страницата на Министерството на регионалното развитие и благоустройството.", "date": "2018.12.08", "title": "Санирани са 1544 сгради по енергийната ефективност"}
{"url": "https://www.standartnews.com/sport/chen-zashchiti-titlata-si-vv-figurnoto-przalyane-380251.html", "text": "Световният шампион Нейтън Чен (САЩ) защити титлата си от финала на Гран При по фигурно пързаляне, след като триумфира при мъжете в състезанието на шестте най-добри за сезона във Ванкувър (Канада). 19-годишният Чен падна след изпълнение на четворен лутц във волната си програма и сгреши при комбинацията от скокове, но беше лидер след кратката програма и успя да запази първото си място в крайното класиране. Той събра сбор от 282.42 точки. \"Определено не изиграх най-добрите си програми. Направих грешки и в двете съчетания\", каза американецът. Втори остана олимпийският и световен вицешампион Шома Уно (Япония) с 275.10 точки. Кореецът Джун-ван Ча е трети с 263.49 точки. 17-годишният Ча, който е дебютант на финал на Гран При, беше четвърти след кратката програма, но получи трета оценка за волната и се качи на почетната стълбичка. Световните вицешампиони Медисън Хюбъл и Закари Донъхю (САЩ) спечелиха ритмичния танц при танцовите двойки с най-добър резултат в кариерата си - 80.53 точки. Те не са печелили медал от финал на Гран При до момента. Втори са Шарлен Гиняр и Марко Фабри (Италия) със 78.30, следвани от руснаците Виктория Синицина и Никита Кацалапов (Русия) със 77.33. При спортните двойки лидери след кратката програма са Пън Чън и Цзин Ян (Китай) със 75.69 точки.", "date": "2018.12.08", "title": "Чен защити титлата си във фигурното пързаляне"}
{"url": "https://www.standartnews.com/kultura/lambo-igrae-banker-v-nov-spektakl-380256.html", "text": "Стефан Данаилов ще е банкер в предстояща премиера на Народния театър. „При мен нещата стават случайно. Никога не ги мисля предварително – йок, сега трябва да играя. Не бях убеден, че е възможно да се върна на сцената. Но така се случи, че Аня Пенчева ми разказа за пиеса, в която имало роля само за мен. Първо й отказах, но тя настояваше поне да чуя. Тогава моята племенница, режисьорката Росица Обрешкова, ми прочете текста два пъти – а тя чете много хубаво, много смешно. И историята наистина ми допадна. Вече си мисля за героя – той е банкер и любовник на актриса, която напуска театъра“, сподели Ламбо в „Култ“ навръх рождения си ден. И уточни, че всяка прилика с действителни лица и събития е случайна. Това ще е първата постановка с Аня и Ламбо, след като масово се разчу, че преди десетилетия между тях е имало нещо по-романтично от близко колегиално приятелство. Пенчева беше и една от „Жените на Джейк“ в юбилейния спектакъл за 60-ия рожден ден на Стефан Данаилов. „Щастлив съм, че отново ще бъда на любимото си място. Групата, с която съм си заплюл да работя, е много силна. Освен Аня, вътре са Ненчо Илчев, мой студент, Павката – от първия ми випуск, Кирчо Ефремов. Тежко ще им бъде, защото ще има команди големи. Чакам с нетърпание да уча репликите си. Много ми е тежко, че не мога да чета – струва ми се, че ще затъпея“, изповядва вечният чаровник.  Ламбо, който е роден на 9 декември, върна лентата към големите купони – за 50, когато е събрал „сините“ и „червените“ на едно място, за 60, 70... „Сега обаче какво толкова да му се радваш... Но тази година, която мина, беше много плодотворна. Неочаквана среща през лятото беше особено приятна... Книгата, която излезе, младежта, децата, внуците. Винаги са около мен, не ме оставят. Но истината е, че усещам липсата на близкия човек – всички са тук, ала си имат свой живот“, разкри още професорът. Той възкреси и щрихи от битието си, когато макар и секс символ номер едно на републиката, не е спекулирал с визията си.  „Особено в ония години, в които да ти казват, че си звезда, не беше много приятно. Сега телевизиите наричат всички артисти „велики“. Е, вярно е, че усещах симпатиите на женското общество. Е, усмихвах се, когато исках да се сдобия с нещо от някой магазин – така беше, ако трябваше да получиш. Хубаво е актьорът да е признат и харесван. На някои им се получаваше, на други – не. Аз съм от първите и затова казвам, че съдбата е била много благосклонна към мен. Сега кой знае, кой не знае Стефан Данаилов. Но не боледувам от това. Живея си с мисълта, че всички ме познават“, категоричен е Мастера. И се шегува, че ако на времето е имало „жълта“ преса, е щяла да го „разсипе“. „Правил съм толкова много щуротии, повечето от които пикантни за медиите. Напоследък попадам на разни съчинения за мен. Просто изумителни. Но по-добре в устата на хората, отколкото в краката им. А не съм краен консерватор или безкраен моралист. Въпреки че моите студенти не могат да повярват, че не съм пробвал марихуана. „Деца, страх ме“, им обяснявам аз. Но те са разочаровани, защото са убедени, че съм опитал от всичко и че съм Майстор и в това. Да, така е, но не с наркотици, алкохол - да“, категоричен е той.  Професорът припомни, че политиката е коварно нещо. „Сега гледам колегите в Парламента по-често по телевизията – и забелязвам много неща, които не се виждат в залата. Имам чувството, че тия хора не се чуват“, коментира Ламбо. Той вече е готов за празниците – ще покани „студенцията“ на баници, руска салата, мезета и пиене. „Винаги настава голяма веселба. Децата много харесват всичко тук. Аз карам, карам, па ида оттатък и си легна – те продължават. Младите хора ми дават много енергия“, не крие Мастера.", "date": "2018.12.08", "title": "Ламбо играе банкер в нов спектакъл"}
{"url": "https://www.standartnews.com/sport/yuventus-nyama-spirka-v-italiya-380227.html", "text": "Ювентус направи поредната важна стъпка към нова титла в Серия \"А\". \"Старата госпожа\" взе скалпа на още един голям претендент за Скудетото, след като победи с 1:0 Интер в Дерби д`Италия и записа 14-ия си успех в първенството от началото на сезона. Двата тима направиха хубав и оспорван мач на \"Алианц Стейдиъм\" в Торино, но домакините измъкнаха победата с гол на Марио Манджукич в 66-ата минута. \"Нерадзурите\" има за какво да съжаляват, тъй като също имаха своите шансове, а Роберто Галярдини уцели и гредата, но гол във вратата на Войчех Шчесни така и не падна и гостите трябваше да преглътнат загубата от вечния враг. Ювентус се откъсна на върха с 43 точки и 11 пред преследвача Наполи, който е с мач по-малко. Интер запазва третото си място с 29 точки и вече е на 14 зад днешния си съперник.", "date": "2018.12.08", "title": "Ювентус няма спирка в Италия"}
{"url": "https://www.standartnews.com/sport/levski-otnovo-e-vtori-sled-pobeda-nad-etr-380283.html", "text": "Левски се върна на второто място в Първа футболна лига след като в мач от 19-ия кръг победи като домакин Етър с 2:1. \"Сините\" имат вече 41 т и водят с 2 на ЦСКА - София, който гостува на Верея в неделя. Лидерът Лудогорец е с преднина от четири точки на върха преди домакинския мач с Славия. В София Етър поведе на Левски в 8-ата минута след левашка грешка в защитата на \"сините\" и удар на топката в главата на Батрович. Домакините изравниха след като топ реализатора им Станислав Костов пусна в 21-ата минута топката към Буш, а в опита си да изчисти Скерлев си вкара автогол. В 54-та минута Жерсон Кабрал подаде на Серджиу Буш зад гърба на защитата, а румънският нападател преодоля вратаря Христо Иванов и вкара на празна врата за крайното 2:1. Буш пропусна да покачи на 3:1 в 76-та минута. В добавеното време Етър претендира за отменен гол, но на повторението се видя, че футболист на гостите изблъсква футболист на Левски и съдията правилно даде нарушение в атака.", "date": "2018.12.08", "title": "Левски отново е втори след победа над Етър"}
{"url": "https://www.standartnews.com/svyat/london-podgoni-abramovich-i-oshche-petima-ruski-oligarsi-380285.html", "text": "Челси победи с 2:0 английския шампион Манчестър Сити, но това едва ли е зарадвало много собственика на лондонския клуб Роман Абрамович. Милиардерът предвожда черния списък на близки до Владимир Путин руски олигарси, спрямо които Лондон ще приеме крути мерки. Според вестник The Telegraph спецслужбите на кралството ще наложат ограничения за шестима бизнесмени, смятани за близки на руския президент. Правителството на Великобритания ще се постарае да затрудни бизнеса на хората от списъка в цял свят, пише изданието. В списъка на британското разузнаване освен Абрамович, който си извади израелски паспорт след като преди година получи отказ за британска виза, влизат още Алишер Усманов, Игор Сечин, Олег Дерипаска, Аркадий и Борис Ротенберг. Твърди се, че той е одобрен от премиера Тереза Мей и ще бъде предаден на съюзниците на Великобритания. Абрамович вече търси купувач на Челси, но иска 2 милиарда паунда за клуба, чийто собственик е вече 15 години. През това време \"сините\" спечелиха 15 трофеи, сред които купата като победител в Шампионската лига, както и пет титли в Англия. Абрамович обаче твърди, че до момента е похарчил 4 милиарда паунда за Челси и смята да си върне поне половината инвестирани пари. Богаташът е сред най-близките на Путин и дори известно време беше губернатор на Чукотка.  Собственикът на USM Holdings Усманов пък беше акционер в лондонския футболен клуб Арсенал,  но през август продаде своя дял. Състоянието на етническия узбек  се оценява на 12,5 млрд. долара. Неговата 156-метрова яха Dilbar се оценява на 600 милиона долара. Дерипаска, Аркадий и Борис Ротенберг редовно са в списъка на най-богатите руски бизнесмени в списание Forbes. Аркадий Ротенберг от юношеските си години е приятел с Владимир Путин. Правителството на Великобритания ще се опита да ограничи възможностите на тези бизнесмени свободно да се придвижват и да работят във Великобритания, Европа и други страни в света, твърди източник на The Telegraph от правителството. Техните финансови активи ще бъдат подложени на допълнитени проверки. Британските власти предполагат, че олигарсите от списъка изпълняват разпорежданията на Кремъл, а техните пари могат да се използват в интерес на руската държава. Създаването на проблеми за руските бизнесмени е един от отговорите на Великобритания на инцидента в Солсбъри, където на 4-ти март бяха отровени бившия британски агент в ГРУ Сергей Скрипал и дъщеря му Юлия. Следствието твърди, че покушението върху тях е извършено от руските офицери от военното разузнаване Александр Петров и Руслан Боширов - според брианските спецслужби, това са фалшиви имена. След случая в Солсбъри британските власти не продължиха дългосрочната виза за инвеститор на Роман Абрамович, който след това получи израелско гражданство.", "date": "2018.12.08", "title": "Лондон подгони Абрамович и още петима руски олигарси"}
{"url": "https://www.standartnews.com/sport/verder-pak-bie-v-bundesligata-380231.html", "text": "Отборът на Вердер победи с 3:1 Фортуна в първия мач от 14-ия кръг на Бундеслигата и така и прекъсна негативната си серия от пет мача без успех. Привлеченият от Нюрнберг през лятото Кевин Мьохвалд откри резултата за тима от Бремен в 20-ата минута. Малко преди края на първото полувреме обаче Доди Лукебакио от дузпа изравни. В 71-ата минута Мартин Харник отново даде преднина на Вердер, а 7 минути по-късно Джош Сарджънт оформи крайното 3:1. С успеха Вердер излезе на 7-мо място в класирането с 21 точки, колкото има и 6-ят Хофенхайм. Фортуна остава последен с 9 т. Водач в класирането е Борусия Д с 33 т, пред Борусия Мьонхенгладбах - 26 и РБ Лайпциг - 25. Кръгът продължава днес от 16,30 ч със срещите: Байер - Аусбург, Байерн - Нюрнберг, Шалке 04 - Борусия Д, Фраюбург - РБ Лайпциг, Волфсбург - Хофенхайм и Херта - Айнтрахт. Утре от 16,30 ч са последните срещи: Майнц 05 - Хановер 96 и Борусия М - Щутгарт. фото ЕПА/БГНЕС", "date": "2018.12.08", "title": "Вердер пак бие в Бундеслигата"}
{"url": "https://www.standartnews.com/sport/programa-za-sreshchite-v-prva-i-vtora-liga-dnes-380252.html", "text": "Три мача от 19-ия кръг на Първа футболна лига ще се изиграят днес. От 12 часа и 30 минути Черно море приема Локомотив (Пловдив). От 15 часа играят Ботев (Враца) и Берое. От 17,30 часа е срещата Левски – Етър. В 17-ия кръг на Втора футболна лига от 14 часа играят: Черноморец (Балчик) - ЦСКА 1948, Локомотив (София) – Монтана, Несебър – Добруджа и Струмска слава – Арда. От 15 часа Литекс приема Поморие. Снощи Пирин (Благоевград) загуби от Царско село с 1:3, Кариана победи Ботев (Гълъбово) с 3:0.", "date": "2018.12.08", "title": "Програма за срещите в Първа и Втора лига днес"}
{"url": "https://www.standartnews.com/sport/shifrin-specheli-i-supergigantskiya-slalom-v-sankt-morits-380259.html", "text": "Микаела Шифрин спечели супергигантския слалом за жени в Санкт Мориц (Швейц). 23-годишната американка постигна 1:11,30 мин. Втора на 0,28 сек е Лара Гут-Бехрами (Швейц), а трета е Тина Вайратер (Лихт) на 0,42 сек. Олимпийската шампионка Естер Ледецка (Чех) остана извън първите 20. Успехът е 47-и за Шифрин в стартовете за Световната купа в алпийските ски. С 589 т Микаела води убедително за голямата Световна купа. Втора с 296 е Мишел Гизин (Швейц), а трета с 264 е Рагнхил Мовинкел (Нор). За купата на Супер-Г Шифрин води с пълен актив от 200 т, след като спечели и първия старт в дисциплината преди седмица в Лейк Луис (Кан).", "date": "2018.12.08", "title": "Шифрин спечели и супергигантския слалом в Санкт Мориц"}
{"url": "https://www.standartnews.com/sport/khirsher-veche-s-60-pobedi-za-svetovnata-kupa-380268.html", "text": "Австриецът Марсел Хиршер спечели гигантския слалом от Световната купа по ски алпийски дисциплини във Вал д'Изер (Франция) и закръгли на 60 успехите си в най-престижните стартове в ските. Седемкратният носител на Световната купа взе солидна преднина още в първия манш, а във втория се спусна шампионски до финала въпреки тежките атмосферни условия. \"Сянката\" му в СК Хенрик Кристоферсен отново остана втори, като сега бе на 1,18 сек от Хиршер. Трети е Матс Олсон (Шв). Българската звезда Алберт Попов даде 56-о време в първия манш остана на 1,30 сек от влизане във втория. Силата на Аби обаче е утре в слалома на пистата \"Стад Белвар\" отново във Вал д' Изер. Междувременно стана ясно, че германеца Щефан Луитц, който спечели гигантския слалом в Бийвър Крийк преди седмица може да бъде дисквалифициран, защото е използвал забранената от ФИС кислородна маска между двата манша. Ако това стане успехите на Хиршер за Световната купа ще станат 61, защото в САЩ той финишира втори. В генералното класиране за СК Хиршер излезе начело с 280 т, пред сънародника си Макс Франц - 238 т и Мауро Кавиезел (Швейц) - 227.", "date": "2018.12.08", "title": "Хиршер вече с 60 победи за Световната купа"}
{"url": "https://www.standartnews.com/sport/cherno-more-pobedi-loko-pd-s-20-380269.html", "text": "Черно море победи във Варна Локомотив (Пловдив) с 2:0 в първия мач от 19-ия кръг на Първа лига по футбол. Успехът изкачи моряците на пето място във временното класиране с 30 точки, колкото има и Берое, но старозагорският тим е с мач по-малко. Домакините откриха резултата в 6-та минута с гол от дузпа на Георги Илиев. Точно 8 минути преди почивката гостите можеха да изравнят, но Димитър Илиев стреля от пряк свободен удар право в ръцете на вратаря на Черно море Георги Китанов. Малко преди края на първото полувреме Дани Кики се възползва от точния пас на Радослав Василев и оформи крайното 2:0.", "date": "2018.12.08", "title": "Черно море победи Локо (Пд) с 2:0"}
{"url": "https://www.standartnews.com/svyat/generalkata-akk-poe-shchafetata-ot-merkel-380280.html", "text": "Анегрет Крамп-Каренбауер е новата председателка на Християндемократическия съюз (ХДС). Така лидерският пост на партията отново се поема от жена. За първи път от 40 години обаче ХДС ще бъде ръководен от политик, който не е представен в Бундестага. Крамп-Каренбауер, както шеговито наричат АКК, спечели драматичния избор на конгреса на ХДС с 517 гласа, като главният ѝ конкурент Фридрих Мерц остана втори с 482 подадени бюлетини. Наблюдателите коментират, че преди гласуването именно тя е държала и най-впечатляващата реч от тримата кандидати за поста. \"Силна Европа - отворена навътре и излъчваща сигурност навън\" - така трябва да изглежда ЕС, според новата председателка на ХДС. Що се отнася до германската вътрешна политика, централните теми на АКК са следните: дигитализация, силна държава, сигурност за работниците.  2001: АКК, министърка на спорта на Саарланд, на посещение в обществен басейн 55-годишната Анегрет Крамп-Каренбауер е омъжена от 34 години и има три деца. Тя обича да кара мотоциклет със съпруга си Хелмут и често може да бъде видяна сред публиката на футболни и хокейни мачове. Съпругът ѝ, който е минен инженер, преди години се отказва от професионалната си кариера, за да се грижи за децата и да я подкрепя. Анегрет Крамп-Каренбауер е смятана за доверено лице на канцлерката Ангела Меркел. По-важно обаче е друго: тя има достатъчно опит във всички полета на политическата дейност. По образование АКК е политолог и юрист. През 1998 е депутат в Бундестага в рамките на шест месеца. Напуска Берлин, тъй като  тогавашният министър-председател на Саарланд Петер Мюлер я връща в местната саарландска политика и я издига в кариерата. Там, в продължение на 12 години, тя оглавява различни министерства. В днешните си речи АКК често препраща към опита си от онова време: било то във вътрешната политика, семейството и жените, образованието или пък културата, труда, социалната политика и спорта. През 2011 година Крамп-Каренбауер поема министър-председателския пост на провинция Саарланд от Петер Мюлер. тя е втората жена от ХДС, заставала начело на федерална провинция. 2011: АКК, министър-председателка на Саарланд, участва в местна спортна проява Още в началото на 2017, девет месеца преди изборите за Бундестаг, Християндемократическият съюз изглеждаше притиснат до стената. Кампанията на кандидата на социалдемократите за канцлерския пост Мартин Шулц вървеше с пълна сила. А при християндемократите се усещаше застой. През март същата година се проведоха първите избори за Ландтаг. И изведнъж ХДС се събуди от дълбокия сън: Анегрет Крамп-Каренбауер спечели вота в Саарланд със сензационен резултат  - 40,7%. На федерално ниво този резултат бе от голямо значение. Когато преди няколко седмици Фридрих Мерц, един от тримата кандидати за председателския пост на ХДС,  обяви самоуверено, че е способен да поведе ХДС към по-високи резултати, по-конкретно - от сегашните 30% до 40% на следващите избори за Бундестаг, АКК му отговори сухо, че тя самата знае много добре как се постига такъв успех и колко добре се чувства човек след това. На карнавала през 2017: АКК в ролята на чистачка През февруари 2018 Анегрет Крамп-Каренбауер се премести в Берлин, поемайки поста генерален секретар на ХДС. \"Способна съм, искам и ще успея\", подчерта тя на тогавашния партиен конгрес, където бе посрещната с бурни овации. От малката провинция Саарланд до голямата политическа сцена - опитът, натрупан през годините, помогна на АКК да се утвърди като успешен посредник между различните крила на ХДС, които нерядко си съперничат и застъпват различни интереси. А най-важната цел на \"генералката\", както я наричат някои, е разработването на нова принципна програма на ХДС. Програма, с която да спечели онези по-консервативни съпартийци и избиратели, които бяха недоволни от Меркел. В името на този \"проект\" Крамп-Каренбауер се отправи на обиколка из цялата страна. Тя посети 50 града, в които се срещна и разговаря с местните представителства на ХДС. В предизборната битка за председателския пост на партията, по време на която тримата кандидати трябваше да се представят пред партийните членове на общо осем регионални конференции, АКК често разказваше за тези свои срещи. Нейната обиколка из Германия, на която тя отдели много време и сили, днес може да бъде разглеждана като сериозна засилка по пътя към лидерския пост на ХДС. Анегрет Крамп-Каренбауер, католичка от най-католическата федерална провинция, се представя като модерна консерваторка. Като нов лидер на ХДС, Крамп-Каренбауер има най-големи шансове да бъде следващият кандидат за канцлер, излъчен от тази партия.", "date": "2018.12.08", "title": "Генералката АКК пое щафетата от Меркел"}
{"url": "https://www.standartnews.com/svyat/zhltite-zhiletki-shchurmuvakha-evroparlamenta-v-bryuksel-380276.html", "text": "Бунтът на \"жълтите жилетки\" се пренесе от Франция в Брюксел, където протестиращите обградиха сградите на институциите на ЕС в белгийската столица . Видео в социалните мрежи показа опит за нахлуване в сградата на Европейския парламент. За да отблъсне атаките, полицията използва сълзотворен газ и водни оръдия. Протестиращите успяха да блокират достъпа до кабинета на министър-председателя Шарл Мишел. Те хвърляха камъни и други предмети срещу полицията, скандирайки \"Оставка!\". Към 17 часа българско време задържаните са около 100, съобщиха от полицията. Говорителят на полицията в Брюксел  Илз Ван де Кеере съобщи, че групата, която атакува сградите на европейските институции, наброява около 400 души. Участниците са тръгнали от различни части на града и са се срещнали пред Европарламента, където са обединили сили. Причините за протеста не е напълно ясно. Нито Белгия, нито Холандия, където \"жълтите жилетки\" също са на улицата, предлагат увеличение на данъка върху горивата - катализатор за метежите във Франция през последните седмици. Демонстрантите в Брюксел използват протестната вълна, за да изразят негодувание от цялостната правителствена политика. По думите им, между управляващите и гласоподавателите зее все по-голяма икономическа пропаст. Участници в протеста от всички възрасти обясниха, че е трудно да се живее с днешните доходи в \"дивия капитализъм\", защитаван от управляващите. Направи впечатление участието на много пенсионери и хора от провинцията, които обясниха, че с доходите си не успяват да изкарат месеца. Недоволните се заканват, че \"Идва социалната зима\" и настояват за незабавна оставка както на белгийския премиер Шарл Мишел, така и на френския президент Еманюел Макрон. В същото време местни медии и разпространяват снимки, от които се вижда как част от протестиращите са предварително подготвени за сблъсъци. Най-агресивните от тях са екипирани маски, пръчки и бутилки със запалителни течности.", "date": "2018.12.08", "title": "Жълтите жилетки щурмуваха европарламента в Брюксел"}
{"url": "https://www.standartnews.com/svyat/kitay-prashcha-semena-i-yaytsa-na-lunata-380267.html", "text": "Китай изстреля космически апарат към обратната страна на Луната, предадоха световните агенции. Това е една от най-амбициозните  космически мисии на Пекин. Никога досега космически апарат не е кацал на обратната страна на Луната, която до голяма степен е слабо позната. Апаратът \"Чанъе-4\" бе изстрелян в 2 ч. сутринта в събота местно време (21 ч. българско време вчера) от космодрума Сичан в югозападната китайска провинция Съчуан. Кацането на обратната страна на Луната е предвидено за началото на следващата година. Най-интересният научен експеримент е доставянето на голям контейнер със семена и яйца на насекоми. Целта е да бъде проверено дали те могат да се развият на Луната. Далечната страна на Луната е с много по-стара и дебела кора от близката, с повече и по-дълбоки кратери, уточнява БНТ. Придружаващият спускаемия апарат роувър ще трябва да навигира сред тях. Мястото на кацането е близо до Южния полюс - в кратера Фон Карман на басейна Ейкън. Басейнът е с диаметър около 2 500 км и дълбочина 12 км. \"Това е най-голямата, дълбока и стара структура, образувана от удар на Луната\", каза Сяо Лун от университета по геонауки в Ухан и допълни: \"Ударът може да е извадил материал от горната мантия на Луната на повърхността. Това ще може да провери спектрометърът на \"Чанъе-4\". Спектрометърът ще изследва също геохимичния състав на грунта, който вероятно се различава от този на близката страна на Луната заради същите процеси, довели до разликата в дебелината на кората. Радарът на \"Чанъе-4\" пък ще изследва повърхността на дълбочина 100 м. Комбинирането на данните от него със снимките от камерите на лендъра и роувъра ще даде допълнителна информация за процесите на образуване на кратерите. Пряката връзка с апарата няма да е възможна и затова Китай изстреля спътник за връзка през май. Роувърът \"Чанъе-4\" най-общо повтаря външния вид на предшественика си - лунохода \"Юйту\" (\"Нефритен заек\"), който беше спуснат на Луната с апарата \"Чанъе-3\" на 14 декември 2013 г. Амбициозната китайска лунна програма ще продължи с \"Чанъе-5\" - мисия за връщане на проби от Луната, която ще бъде изстреляна догодина. Тя ще събере до 2 кг мостри.  ", "date": "2018.12.08", "title": "Китай праща семена и яйца на Луната"}
{"url": "https://www.standartnews.com/sport/chelsi-nanese-prva-zaguba-na-manchestr-siti-380284.html", "text": "Челси нанесе първа загуба за сезона във Висшата лига на шампиона Манчестър Сити с 2:0 с голове на Канте (45) и Луис (78). Това бе и дербито на 16-ия кръг. Този резултат остави Ливърпул на върха в класирането. Резултати от мачовете в събота: Борнемут – Ливърпул 0:4, Арсенал – Хъдърсфийлд 1:0, „Бърнли – Брайтън 1:0, Кардиф Сити – Саутхемптън 1:0,  Манчестър Юнайтед – Фулъм 4:1, Уест Хем – Кристъл Палас 3:2, Челси – Манчестър Сити 2:0. В класирането Ливърпул води с 42 т, пред Ман.Сити - 41 и Челси - 34.", "date": "2018.12.08", "title": "Челси нанесе първа загуба на Манчестър Сити"}
{"url": "https://www.standartnews.com/svyat/23-metrova-elkha-greyna-na-ploshchad-sveti-petr-380264.html", "text": "Коледното настроение обзе Ватикана. На площад \"Свети Петър\" беше поставена пясъчна скулптура на раждането на Христос.  \r\nТя е дело на четирима творци от Съединените щати, Русия, Холандия и Чехия.  \r\nОсвен това бяха запалени светлините на огромна елха.  \r\nДървото е високо цели 23 метра и тежи 4,5 тона.", "date": "2018.12.08", "title": "23-метрова елха грейна на площад \"Свети Петър\""}
{"url": "https://www.standartnews.com/svyat/278-dushi-arestuvani-po-vreme-na-protestite-v-parizh-380254.html", "text": "Телевизиите показаха стотина \"жълти жилетки\" на булевард Шанз-Елизе и в района на Триумфалната арка, където през седмицата имаше тежки сблъсъци с полицията. Около 89 000 служители на силите за сигурност, подкрепяни от жандармерия и бронирани коли, са разположени в градове из цяла Франция, като в Париж те са 8000. Радио Франс Енфо съобщи, че от арестуваните 278 души 32-ма са задържани за разпит. Полицията не потвърди информацията, но заяви, че мнозина от арестуваните са заподозрени, че са се включили в протеста, за да предизвикат насилие, разрушения и вандализъм.", "date": "2018.12.08", "title": "278 души арестувани по време на протестите в Париж"}
{"url": "https://www.standartnews.com/svyat/shestima-zaginali-pri-blskanitsa-v-noshchen-klub-v-italiya-380228.html", "text": "Шест души са загинали и много са ранени при блъсканица в нощен клуб в Италия, съобщиха местни медии. По предварителна информация паниката е предизвикана от разпръскването на сълзотворен газ в заведението „Лантерна Адзура” в градчето  . То се намира близо до Анкона на адриатическото крайбрежие. Снимка: Reuters Над 100 души са ранени, в тежко състояние са най-малко 10 от тях. Снимка: Reuters По време на инцидента в клуба имало около 1000 посетители, дошли на рап концерт.", "date": "2018.12.08", "title": "Шестима загинали при блъсканица в нощен клуб в Италия"}
{"url": "https://www.standartnews.com/sport/palermo-s-chochev-bie-vkshchi-380272.html", "text": "Ивайло Чочев игра цял мач при победата на Палермо с 3:1 срещу Падова, съобщи бнр. Успехът изведе тима на бългирина на първо място временното класиране в италианската Серия „Б“ по футбол. След 15 мача Палермо е с 29 точки, а Пескара е с 26 на второто място. Трети е Лече с 25 т. Федерико Бонацоли изведе Падова напред в резултата след половин час игра, но Александър Трайковски изравни в 43-та минута. Слободан Райкович и Илия Несторовски пък се разписаха в 68-та и 70-та минута за крайното 3:1 в полза на Палермо.", "date": "2018.12.08", "title": "Палермо с Чочев бие вкъщи"}
{"url": "https://www.standartnews.com/sport/livrpul-razgromi-bornemut-380271.html", "text": "Ливърпул разгроми Борнемут като гост с 4:0. Мачът бе от 16-ия кръг на Висшата лига в Англия. С хеттрик за \"червените\" се отличи Мохамед Салах (25, 48, 77 мин), а автогол си вкара Стив Куук в 68-ата минута. Успехът изведе временно Ливърпул на първото място в класирането с 42 т. С 41 втори е Манчестър Сити, който днес от 19,30 ч гостува на Челси в дербито на кръга. Ливърпул остава без загуба от началото на сезона (13 победи и 3 равни мача).", "date": "2018.12.08", "title": "Ливърпул разгроми Борнемут"}
{"url": "https://www.standartnews.com/kultura/kalin-srmenov-e-noviyat-don-kikhot-380248.html", "text": "Калин Сърменов надява ризницата, брадата и мустаците на рицаря от Ла Манча заради „За какво ви е Дон Кихот“ – новия спектакъл в Сатирата, чиито премиери са на 19 и 20 декември на голямата сцена. Като верния му оръженосец Санчо Панса ще се изяви Герасим Георгиев-Геро. Те са изключителна двойка в зрелището по драматургичната версия на  на  . Постановката е белязана и от своеобразното завръщане на Геро в Сатирата след 7-годишен антракт, в който той се премести от Младежкия в Малък градски театър „Зад канала“. Господарят на ефира сега си партнира със сестра Жекова от „Откраднат живот“ – Марта Вачкова играе Тереза, бясната съпруга на Санчо.   и   ще се редуват в кожата на коварната красавица Марсела. В мащабната продукция участва и голяма компания младоци от трупата плюс дузина студенти от колежа „Любен Гройс“. Въпреки тежката философия на Сервантес, интерпретирана от стабилния арт дует Дачев-Харалампиева, в Сатирата ще има много карнавалност, смях и неочаквани обрати.", "date": "2018.12.08", "title": "Калин Сърменов е новият Дон Кихот"}
{"url": "https://www.standartnews.com/kultura/gledame-otkradnat-zhivot-7-prez-proletta-380250.html", "text": "Ще гледаме „Откраднат живот“ 7 през пролетта. „Любовта лекува“ е един от вариантите на мотото за поредния сезон. Екшънът и страстите в него ще се случват в новата частна болница, която ще тръгне с милионите на Ина Фотева /Ирина Митева/, наследени от най-после умрелия й съпруг Иво Фотев /Васил Бинев/. Инвестицията обаче е кървава, защото героинята загуби детето си, докато се бореше с престъпния бизнесмен за независимостта си. „На 29 ноември бяха последните ни снимки в Киноцентъра, където бяхме построили „Свети Кирил“. Работихме там близо три години, но сега ни се струват като 30 – толкова се сляхме с това място, където се чувствахме изключително свързани по между си. Но Киноцентърът има други планове за тази сграда“, коментира продуцентът Евтим Милошев на прожекцията с фенове, увенчала „Анатомия на гнева“. Стотици почитатели на докторската сага се събраха в киното на един от столичните молове, за да аплодират любимците си. Владо Пенев и Юлиян Вергов дойдоха в последния момент, защото имаха представления, но на свой ред обраха овациите. Автографи раздаваха още Ернестина Шинова, Велислав Павлов, Диана Димитрова, Моню Монев, Васил Бинев, Наум Шопов, Десислава Бакърджиева, Неда Спасова... Пред публиката се поклони и главната сценаристка Христина Апостолова, която не спира да крои и прекроява сюжети и обрати. Големият въпрос е, ако в седми сезон се развихри любовта между героите на доцент Банков и Виктория – какъвто е блянът на феновете, дали това няма да попречи на тв маниаците да приемат едно към едно предполагаемата сантиментална интрига в следващващия сериал на Евтим Милошев и Любо Нейков: „Дяволското гърло“. Както вече се знае, главните ченгета в крими поредицата, която ще се развихри из Родопите, са Владо Карамазов и Теодора Духовникова. Няма как между секс символи като тях да се мине без тръпка.", "date": "2018.12.08", "title": "Гледаме „Откраднат живот“ 7 през пролетта"}
{"url": "https://www.standartnews.com/sport/davat-novo-audi-na-starta-na-sezona-v-bansko-380273.html", "text": "За поредна година ски курорт №1 на Балканите - Банско открива сезона с много игри и уникални награди. Чисто ново Audi A3 ще чака своя нов притежател следващата събота, на 15-ти декември, на Бъндеришка поляна. Автомобилът може да бъде спечелен в емблематичната игра „Ловци на съкровища”, която вече традиционно пълни курорта с ентусиасти в деня на откриването на сезона. В приключението могат да се включат всички желаещи да преровят определен периметър, затрупан със сняг, под който се крият заровени сандъци с награди. Освен луксозен автомобил в „Ловци на съковища” могат да бъдат открити специални СПА почивки, уикенди за двама, златни артикули, мобилни устройства и много други изненади. Празникът ще бъде отбелязан с още две игри – „Влез в отбора на шампиона” и „Открий злато в лифта”. Специален гост на курорта по време на откриването ще бъде олимпийският и световен шампион от Австрия Патрик Ортлиб. Той ще се бори да привлече най-добрите скиори, които да се изправят отборно с него срещу тима на Марк Жирардели. Най-бързият състезател сред всички тях, в играта „Влез в отбора на шампиона”, ще спечели награда сезонна карта за Банско. Играта „Открий злато в лифта” ще зарадва над 100 посетители на курорта. Всеки, който се качи на лифта ще има възможност да спечели специални златни артикули от Fibank. За част от тези, които не ударят джакпота ще има утешителни награди – луксозни зимни артикули и коктейли. Специални гости на снежния празник ще бъдат хитовата певица Гери Никол и балет „Нова”. Музикалната програма ще започне точно на обяд на сцената под писта „Томба”. Водещ на събитието ще бъде Део, който ще заразява с добро настроение с помощта на диджей Sprite. Всички желаещи да се включат в игрите по случай старта на сезон 2018/2019 могат да се запишат предварително на   и да потвърдят участието си на място в сутрешните часове на Бъндеришка поляна. След празничния снежен ден партито ще продължи на площада в центъра на града с музика, танци и специалните гозби на Ути Бъчваров. Най-успешният български курорт очаква изключително силен сезон. За поредна година Банско ще приеме стартове от Световната купа. От 22 до 24 февруари 2019-а в курорта идват най-добрите състезатели в алпийските ски при мъжете за алпийска комбинация, супергигантски слалом и гигантски слалом. Само преди дни бижуто на Пирин – Банско получи пореден приз от Академията на световните ски награди в Кицбюел. По този начин топ курортът се нареди сред 26-те най-предпочитани дестинации на планетата. Българският курорт е и сред 8-те на планетата, които притежават 6 приза от общо 6 издания на Световните ски награди.", "date": "2018.12.08", "title": "Дават ново Audi на старта на сезона в Банско"}
{"url": "https://www.standartnews.com/sport/beroe-nadvi-botev-vv-vratsa-380274.html", "text": "Тимът на Ботев (Враца) загуби от Берое с 0:1 в домакинството си от 19-ия кръг в родната Първа лига. Старозагорци победиха след много спорна дузпа, отсъдена от рефера Георги Кабаков за видяно от него нарушение на Андреас Васев срещу Вандерсон.  Мартин Камбуров бе точен от бялата точка в 25-ата минута и така донесе успеха на гостите.  Така тимът на Берое изпревари Ботев Пловдив на четвъртото място във временното класиране в Първа лига с 33 точки. Отборът на Ботев Враца пък остава осми с 24 точки в актива си.", "date": "2018.12.08", "title": "Берое надви Ботев във Враца"}
{"url": "https://www.standartnews.com/sport/angelov-zashcho-beroe-tryabva-da-vleze-v-shestitsata-380275.html", "text": "Сашо Ангелов сподели ядосан мнението си след загубата от Берое с 0:1. За гостите се разписа Мартин Камбуров от несъществуваща дузпа.  \r\n\"Тази дузпа трябва да бъде разгледана от Дисциплинарната комисия, от Съдийската комисия… 100% нямаше дузпа! Искам да попитам защо Берое трябва да влезе в шестицата. Нашият труд за какво е? И ние се борим за нещо! Имаме някакви цели, благодаря! Не видях по-сериозни положения от страна на Берое. Искам да има малко феърплей. Какво ще стане, ако не им даде дузпата?! Те са добър отбор, не казвам нищо, но искам да се боря с тоя отбор. Наложихме хаотичен натиск, но наистина бяхме изнервени след това съдийско решение\", каза бесният Ангелов след срещата.", "date": "2018.12.08", "title": "Ангелов: Защо Берое трябва да влезе в шестицата?"}
{"url": "https://www.standartnews.com/svyat/ulichni-bitki-vv-frantsiya-trmp-te-iskat-men-obzor-380281.html", "text": "\r\n\"Парижкото споразумение не работи добре за Париж. Протести и безредици в цяла Франция. Хората не искат да плащат големи суми пари, предимно на развиващи се страни (които са управлявани по спорен начин), уж за опазване на околната среда. Те скандират \"Искаме Тръмп!\" Обичам Франция\". Това написа президентът на САЩ Доналд Тръмп  в Туитър.  Той не за първи път изказва мнението си за Парижкото споразумение, отбелязва Франс прес, цитирана от БТА. Във вторник Тръмп препрати туит на консервативния коментатор Чарли Кърк, който заявява, че Франция е разтърсена от бунтове \"заради крайнолевите данъци над бензина\" и добавя: \"По улиците на Париж хората скандират \"Искаме Тръмп\". \r\n  \r\nНапрежението в Париж днес се повиши в късните сутрешни часове около прочутия булевард Шанз-Елизе, където силите на реда използваха сълзотворен газ срещу \"жълтите жилетки\", хиляди от които дойдоха да демонстрират с викове \"Оставка на Макрон\". Демонстрантите подпалиха автомобили и кофи за боклук. Ранени са близо 30 души, трима от които полицаи. В цялата страна са задържани около 700 души заради подозрения за подстрекаване към безредици. Блокади по пътища затрудняваха движението на много места в страната. Властите съобщиха, че 127 души са били задържани, след като полицията открила у тях чукове, бейзболни бухалки и метални топки за петанк. Групи от протестиращи, разгневени от президента Еманюел Макрон и високите данъци, се опитаха да стигнат до президентския дворец, заобиколени от голям брой полицаи, за да не се допуснат изблици на насилие след най-големите бунтове в Париж от десетилетия, предаде АП. Френската столица бе поставена под засилена охрана. Властите засилиха контрола по гарите и систематично претърсваха хора около местата на демонстрациите. В цялата страна бяха мобилизирани не по-малко от 89 000 служители на органите на реда, а в Париж - 8000. На някои места бяха разположени бронетранспортьори на жандармерията като изключителна мярка.  \r\nНяма и следа от обичайното съботно оживление в центъра на столицата: много витрини на затворените магазини са обковани с дъсчени прегради, върху тях вече личат надписи сещу президента Макрон. Затворени са Айфеловата кула, Лувърът, Операта и всички най-известни музеи и театри, отменени са повечето важни събития за деня. Много магазини и заведения в центъра няма да работят, тъй като собствениците се опитват максимално да предпазят витрините и имуществото от вандалски прояви. В столичното кметство е сформиран кризисен щаб, дори бронирани коли на френската жандармерия ще подпомагат силите на реда. Целта е максимално да бъде ограничено насилническото действие на екстремни групировки, както призова сутринта пред силите на полицията френският вътрешен министър Кристоф Кастанер. Няколко чужди посолства посъветваха гражданите на своите държави да бъдат внимателни при движение в столицата или да отложат пътуването си. \"Жълтите жилетки\", които са представители най-вече на работниците и средната класа, заявяват, че са разгневени от данъчната и социалната политика на президента Еманюел Макрон, които смятат за несправедливи и срещу които протестират от три седмици, като организират блокади и седящи стачки в цялата страна. Отстъплението на правителството от повишаването на данъците върху горивата - първоначалното искане на \"жълтите жилетки\", не доведе до успокояване на движението, което се противопоставя най-вече на политическите елити и традиционните партии, отбелязва АФП. В социалните мрежи се появиха призиви за сваляне на президента Еманюел Макрон, станал изключително непопулярен и редовно обвиняван от недоволните, че е \"президент на богатите\", предаде Франс прес. \r\nСедемчленна делегация на \"жълтите жилетки\" се срещна с премиера на Франция Едуар Филип снощи и заяви, че очаква отговор от президента Еманюел Макрон на своите предложения, съобщи Асошиейтед прес. \"Премиерът съзнава сериозността на ситуацията. Той ни изслуша и обеща да предаде нашите искания на президента на Републиката. Надявам се, че той ще говори на народа на Франция като баща, с обич и уважение, и че ще вземе силни решения\", заяви на излизане Кристоф Шалансон, говорител на движението. По думите на Шалансон пред репортерите делегацията на протестиращите е поискала мерки за подобряване на заплащането на работещите и на покупателната способност на французите. \"Премиерът ни чу, сега чакаме президента да говори\", каза Жаклин Моро, друга участничка в срещата. Тя бе представена от правителството като опит за постигане на диалог преди очакваните днес масови демонстрации и опасенията от насилие, отбелязва АП. Макрон, който запази мълчание пред цялата седмица, даде да се разбере, че няма да говори за кризата преди началото на следващата седмица, припомня Франс прес. Изненадващо снощи президентът посети парижко предградие, за да се срещне с мобилизирани жандармеристи, които пазят реда на \"Шанз-елизе\". Визитата в казарма в Ножан-сюр-Марн източно от Париж не беше обявена предварително. Нямаше представители на пресата. Според Елисейския дворец Макрон е разговарял около час с около 60 офицери, които са участвали в потушаването на безредиците миналия уикенд. Той насърчил офицерите и им благодарил за работата.", "date": "2018.12.08", "title": "Улични битки във Франция,  Тръмп: Те искат мен /ОБЗОР/"}
