{"url": "http://standartnews.com/lyubopitno/melaniya_tramp_pokaza_kak_se_sadi_dravche_s_tokcheta-375211.html", "text": "Първата дама на САЩ отново прикова вниманието със стилния си избор на тоалет. Мелания и Доналд Тръмп посрещнаха в Белия дом кенийския си колега Ухуру Кениата и неговата съпруга. Мелания блесна в тоалет на марката Valentino, който струва близо 4 хиляди долара. Тя беше облечена в типична за нейния стил пола във флорални мотиви и бледорозова близа без ръкави. За завършек на тоалета, първата дама бе подбрала розови токчета, които по информация на Daily Mail струват близо 700 долара. Двете първи дами засадиха фиданка в една от градините на Белия дом, а впечатление правеха токчетата на Мелания. Въпреки скъпия тоалет и високите обувки тя се справи със засаждането на дръвчето. Първата дама на САЩ Мелания Тръмп планира самостоятелна африканска обиколка тази есен.", "date": "2018.08.28", "title": "Мелания Тръмп показа как се сади дръвче с токчета"}
{"url": "http://standartnews.com/kultura/mincho_minchev_se_zavrashta_s_kontsert_v_zala_1_na_ndk_na_14_dekemvri-375222.html", "text": "Голям симфоничен концерт от програмата на 32-рото издание на Новогодишен музикален фестивал ще се състои на 14 декември в зала 1 на НДК. За първи път от 2002 година насам, на сцената в концерта „Виртуозите\" ще излезе световноизвестният цигулар – Минчо Минчев, съобщават от НДК. Той е един от значимите представители на българското изпълнителско изкуство и емблематичен участник в изданията на фестивала, в периода 1987 - 1990 година. Изкуството на Минчо Минчев е оценявано със суперлативи на четири континента. Свирил е като солист с много от водещите оркестри в света, сред които Кралски филхармоничен оркестър Лондон (RPO), Лондонският симфоничен оркестър, Оркестърът на BBC - Лондон, London Mozart Players, Академията  Сент Мартин ин дъ филдс, St. Goldsmith Orchestra, Радиооркестъра на Романска Швейцария, Оркестърът на Московското радио и телевизия, Букурещка филхармония „Джордже Енеску\", Симфоничния оркестър на Амстердам, Дрезденската филхармония и др. На сцената, редом до изтъкнатия цигулар, ще застане виртуозният контрабасист Рик Стотийн. Концертът „Виртуозите\" е повод за първо гостуване в България на младия и вече утвърден на световната концерта сцена Стотийн. Определят Рик като гъвкав музикант и истински майстор на контрабаса, който притежава феноменална техника. Като гост-солист Стотийн свири редовно в Лондонския симфоничен оркестър, Кралския Концертгебау оркестър Амстердам, Камерен оркестър на Европа, Оркестър „Моцарт\" и Камерен оркестър „Малер\". С този концерт Софийска филхармония гостува на Новогодишния музикален фестивал под диригентството на Маестро Емил Табаков, който е бил музикален директор на Фестивала в НДК, оставил своя следа в историята му. Подбраната програма отбелязва важни  за музикалния свят годишнини:  150 години от смъртта на Джоакино Росини, 195 г. от смъртта на Джовани Ботезини и 215 г. от рождението на Хектор Берлиоз. Билетите са в продажба на касите на Билетен център – НДК, както и онлайн на tickets.ndk.bg. Цените са от 20, 30, 40, 50, 60, 70 лв. Има и 20% намаление от всеки ценови пояс за ученици, студенти, пенсионери и хора в неравностойно положение.", "date": "2018.08.28", "title": "Минчо Минчев се завръща с концерт в Зала 1 на НДК на 14 декември"}
{"url": "http://standartnews.com/mneniya/glad_za_spravedlivost-375228.html", "text": "Катастрофи и наводнения, които водят до тежки трагедии, са се случвали и ще продължат да се случват. При това не само у нас. Десетина дни преди кошмара с автобуса край Своге, отнел живота на 17 души,  рухна мост в Генуа и погуби 43-има. В Италия също имаше много болка и гняв, но часове след трагедията се чуха уверения, че виновните за скършилия се виадукт ще бъдат изправени пред съда и ще си получат заслуженото. Това, което вбесява българите най-много след всеки повод за национален траур, е че у нас липсват виновници за поредната трагедия. Дори при явни примери за безхаберие, престъпна небрежност или корупция. В краен случай в затвора могат да се окажат шофьори, машинисти и други дребни риби. Липсата на справедливост отдавна е дефицит у нас. А това усещане е барут, който много лесно избухва в пожар. По ирония на съдбата три дни след съботната трагедия край Своге дойде новината, че не само няма да има осъдени, но дори и обвиняеми заради смъртоносното наводнение във варненския квартал Аспарухово през лятото на 2014 г. Тогава Според окончателно постановление на Апелативния съд във Варна прокуратурата правомерно е отказала да обвинява когото и да било и е прекратила делото. Така виновен е само дъждът. В същото време веднага след трагедията преди 4 години излезе доклад на работна група от общината, в който се изреждаха конкретни причини, довели до смъртоносната вълна. Като се започне от непочистените дерета, затрупани с изхвърлени битови уреди и всевъзможни други отпадъци, мине се през масовото незаконно строителство и се стигне до безразборната сеч. Досъдебното производство е образувано по \"класическия\" за такива случаи чл. 123 ал. 1 от НК -  за причинена смърт поради небрежно изпълнение на служебни задължения. В крайна сметка обаче виновници така и не са открити. Затова сега е важно развръзката за катастрофата край Своге да не повтори историята с Аспарухово. Вече има един обвиняем -шофьора на автобуса, който е карал с 10-13 км над разрешените 40 км/час. Но всички са наясно, че освен него много по-голяма вина имат факторите, За него отдавна се знае колко е опасно и как при най-малкия дъжд се превръща в пързалка на смъртта. Имало е сигнали, имало е катастрофи с жертви, вървяла е и кореспонденция кой трябва да ремонтира наново ремонтирания път. Засега на мушката е строителната компания, която е правила рехабилитацията на трасето. Досега тя имаше своите аргументи, че е изпълнила договореното с държавата второкласно шосе с мантинела и асфалт, както й е било поръчано. Настилката като за градска улица обаче изобщо не съответства на тежките за движение планински условия. А и за капак през пътя са пренасочени тировете, които съсипват още по-бързо покритието, което е от неподходящ за екстремални условия асфалт. Спорно е и дали фирмата е имала основания пет пъти да не откликне на исканията да поправи установените дефекти след рехабилитацията. Много по-тежко обаче е огласеното вчера от министър Николай Нанков обвинение, че компанията е използвала некачествен асфалт с недопустим материал в него. И дори намекна за фалшифициране на документи. Сега въпросът е дали това ще се докаже и ако е така, евентуалните виновници да понесат последствията за тази измама с цената на 17 живота. Иначе и цинично. И по правило се връща като бумеранг върху тези, които не се свенят да експлоатират чуждото нещастие. Затова и БСП едва ли ще вдигне рейтинга като толкова яростно яхна катастрофата край Своге за да иска оставката не само на шефове на агенции и министри, а направо на целия кабинет. Впрочем, стана дежурен рефлекс на \"Позитано\" да зове за избори при всяка неволя: чума по овцете, фалирал застраховател или гръмнал регистър. Това обаче е евтин театър. За хората е важно да са сигурни, че при всяка власт справедливостта ще възтържествува. Време е това да стане правило, а не изключение.", "date": "2018.08.28", "title": "Глад за справедливост"}
{"url": "http://standartnews.com/svyat/shestima_byaha_raneni_pri_sblasatsi_v_germanskiya_grad_kemnits-375200.html", "text": "Най-малко шестима души бяха ранени снощи при сблъсъци между крайнодесни и леви демонстранти в източногерманския град Кемниц. Причината е предполагаемо убийство на расистка основа. Нараняванията били причинени от бомбички и фойорверки, които хвърляли  демонстрантите, обяви полицията. Някои от участниците замеряли силите на реда с камъни и бутилки. Причина за протестите, които започнаха в неделя, е смъртта на 35-годишен германец, намушкан с нож при скандал с участието на мигранти. Във връзка с убийството пред съда в Кемниц се явиха 23-годишен сириец и 22-годишен иракчанин. Според прокурорите те са нападнали жертвата без основателна причина. При атаката бяха тежко ранени още двама души.", "date": "2018.08.28", "title": "Шестима бяха ранени при сблъсъци в германския град Кемниц"}
{"url": "http://standartnews.com/biznes/bsk_totalen_sriv_na_chuzhdite_investitsii_v_balgariya_prez_poslednite_godini_-375214.html", "text": "През последните годни наблюдаваме тотален срив на чуждите инвестиции в България, каза пред журналисти днес Радосвет Радев, изпълнителен председател на Българската стопанска камара /БСК/. Общият обем на инвестициите в България в периода 2007 - 2017 остава сравнително константен - около 18 млрд. лева годишно, с пик през 2008 година, когато достигат 24 млрд. лева. През 2017 година общите инвестиции са били 18.947 млрд. лева, като чуждите инвестиции са 1858 млн. лева /9,8 на сто/, а местните - 17 089 млн. лева /90.2 на сто/. През 2007 година, например общите инвестиции в страната са били 17 962 млн. лева, като чуждите инвестиции са били 98,6 на сто. През годините оттогава делът на преките чуждите инвестиции постепенно пада, отчита БСК. Делът на местните инвестиции в общия обем на инвестициите нараства драстично при успореден срив на чуждите инвестиции. Камен Колев, зам-председател на БСК, посочи, че страната ни е декапитализирана, с очевидна нужда от инвестиции. Стандартите показват, че преките чужди инвестиции в една държава трябва да бъдат 10 процента от брутния вътрешен продукт. Това означава, че за България те трябва да са 10 млрд. лева /около 100 млрд. лева е БВП за 2017 година/, а сега сме много под тази граница. За 2018 година виждаме, че два пъти падат преките чужди инвестиции, съобщи Колев. Те са били 500 млн. лева през първата половина на 2017 година, а за първото полугодие на 2018 година - 250 млн. лева, посочи Камен Колев, като цитира данни на БНБ. През 2017 година парите, изпратени от наши сънародници в чужбина, вече сериозно надхвърлят размера на преките чужди инвестиции. БНБ отчита преводите над 2000 лева, като внесени по-малки суми и тези в брой никой не отчита. Тези пари най-вече отиват за потребление, само малка част са за инвестиции, но и така имат положителен ефект върху икономиката, каза Колев. Чуждите инвестиции са най-вече /една пета/ в преработващата промишленост. Недвижимите имоти, банковите услуги и застраховките също са браншове с чужди инвестиции, посочи той. Спрямо страните от региона България е преди Румъния като процент чужди инвестиции в БВП, но разликата е била много по-голяма предишните години. Изоставаме обаче значително от Сърбия и Хърватия, каза Камен Колев. Радосвет Радев предложи да направим някои от най-тежките инфраструктурни проекти през концесии, а и строежът на АЕЦ-те биха дръпнали размера на преките чужди инвестиции до необходимите равнища. Тежката администрация, корупцията и големият брой разрешителни и сертификати пречат на по-малките инвеститори, посочи Камен Колев.", "date": "2018.08.28", "title": "БСК: Тотален срив на чуждите инвестиции в България през последните години"}
{"url": "http://standartnews.com/biznes/ekip_na_kitayskata_natsionalna_energiyna_administratsiya_proveri_ploshtadkata_na_aets_belene-375220.html", "text": "Представители на Китайската национална енергийна администрация (NEA) посетиха днес площадката на АЕЦ „Белене\", за да се запознаят на място с доставеното оборудване за централата. В делегацията, която е на работна визита в България, участват и представители на Китайската национална ядрена корпорация (CNNC), Китайската ядрена енергийна корпорация (CGN) и Държавната корпорация за ядрени енергийни технологии (SNPTC). Посещението им в България е една от първите инициативи в изпълнение на подписания в рамките на визитата на председателя на Държавния съвет на Китай Ли Къцян у нас в началото на месец юли тази година между Министерството на енергетиката и Китайската национална енергийна администрация Меморандум за разбирателство относно мирното използване на ядрената енергия. Документът цели укрепване на партньорството чрез насърчаване обмена на информация относно нормативната рамка, програмите и практиките на страните, лицензионните процедури, участие в съвместни семинари, конференции и работни групи, обмен на експерти и други. Гостите бяха посрещнати от изпълнителния директор на „Национална електрическа компания\" ЕАД Петър Илиев, който ги запозна на място с реализираните на площадката на АЕЦ „Белене\" мерки за съхраняване на доставеното от Атомстройекспорт оборудване. Площадката на централата се простира на 2500 дка, необходимите работни помещения за функционирането на Белене са построени. Изградени са и необходимите пътища, влакова линия, пристанище и бетонов възел. Остава да бъдат изградени реакторното отделение и турбинна зала.", "date": "2018.08.28", "title": "Екип на Китайската национална енергийна администрация провери площадката на АЕЦ Белене"}
{"url": "http://standartnews.com/svyat/donald_tramp_otmeni_poseshtenieto_na_darzhavniya_sekretar_na_sasht_v_phenyan-375208.html", "text": "Президентът на Съединените щати Доналд Тръмп отменил визитата на държавния секретар Майк Помпейо в Пхенян, след като Помпейо получил агресивно писмо от високопоставен севернокорейски представител. По информация на вестник \"Вашингтон поуст\" писмото било изпратено от заместник-председателя на управляващата в Северна Корея партия – Ким Йон-чол, който ръководеше предишните преговори с Помпейо. Съдържанието му не е огласено, но то било достатъчно нападателно, за да реши Тръмп да анулира посещението на държавния секретар, съобщили пред изданието източници от Белия дом. По този начин американският президент за първи път признава публично, че усилията му да накара Пхенян да се откаже от ядрената си програма буксуват, отбелязва Ройтерс.", "date": "2018.08.28", "title": "Доналд Тръмп отмени посещението на държавния секретар на САЩ в Пхенян"}
{"url": "http://standartnews.com/mneniya/chakame_oshte_dnes_da_ni_izvadyat_ot_ban-375229.html", "text": "      - Срещата не бе само с председателя на академията, а и с председателя на Общото събрание, с представителите на настоятелството и заместник-председателя на Българската академия на науките. Форматът беше широк, разговорите започнаха още вчера, а днес БАН вече сякаш започна да разбира, че няма как да задържи института в своите рамки. Но в крайна сметка ние организираме своя протест утре и тогава академията трябва да вземе своето решение. Между другото колегите са организирали протест чрез създадения от тях щаб. Той ще се проведе от девет и половина пред Българската академия на науките и Министерски съвет. В рамките на протеста вече ще бъде поискано да има категорично решение на кабинета. - 94 процента на този етап са заявили намерението си да напуснат Българската академия на науките и институтът да премине към Министерството на образованието и науката в този вид, в който е в момента. 6 на сто са тези, които се колебаят. Имайте предвид, че при създаването на НИМХ някога, той е бил част от Министерството на образованието и науката. Дори е прекарал по-дълго под шапката на министерството, отколкото в БАН. Засега обсъждаме какви са перспективите за института, ако остане в Академията, и начините му на управление. Това са все неща, несъвместими с дейността на института. И те няма да се оправят нито през следващата година, нито през следващите няколко години. - Начинът на управление на БАН е демократичен и академията се управлява от няколко органа за управление- например Общото събрание. Те вземат решение като колективен орган, но както видяхме, подобен колективен орган никога не носи никаква отговорност за решенията си. А ние като Национална хидрометеорологична служба, работеща по българските закони, няма как да бъдем упреквани за каквото и да е. Средствата, които постъпват в академията, постъпват при нас по начин на разпределение, който не ни удовлетворява. При това дори, когато ни ги преведат целево, те преминават през БАН и идват при нас с огромно закъснение. Все още не сме получили последните обещани пари. - Ще направим всичко възможно да я продължим с наличните средства, въпреки че преведените от държавата пари до момента са достигнали само до академията, но не и до института. Ние искаме да изпълняваме ангажиментите, които сме поели към държавата, но за това наистина ни трябват средства. Те няма как да бъдат получени, ако останем в рамките на академията, независимо че ни бе предложена финансова автономия. В БАН няма разбиране за това, че при нас значителна част от служителите не са научни работници, а наблюдатели, които следят примерно нивото на речните корита и са на минималните работни заплати. Без тях прогнозата е невъзможна. - Не, тогава прогнозата ще бъде непълноценна. Няма начин да бъдат съкратени и научните работници. - Да, колегите не са се отказали от излизането на протест пред сградата на БАН. Нашето желание да излезем от структурата на академията не е каприз - всъщност още при създаването си институтът е бил част от Министерството на просвещението. При това е бил в него много по-дълго, отколкото е бил част от Българската академия на науките, където е влязъл през шестдесетте години. В сродните ни държави значителна част от метеорологичните институти са част от държавни структури, включително и от просветните министерства. Едва в една малка част са били част от научни академии. Държавата би трябвало да разделя научните институти, които вършат работа в чисто прагматичен план и подават информация към цялата страна, от тези, които извършват чисто научна дейност. При нас средствата за институтите на БАН се разпределят основно на базата на това, кой е допринесъл най-много в научно отношение. А ние изпълняваме държавни задачи. - Той има желание решението да бъде взето по най-добрия начин за държавата, но то трябва да се вземе не от него, а от правителството. Очаквам, че решението ще бъде взето утре /б.р. днес/.", "date": "2018.08.28", "title": "Чакаме още днес да ни извадят от БАН"}
{"url": "http://standartnews.com/balgariya/prekrateno_e_nakazatelnoto_delo_za_navodnenieto_v_kv_asparuhovo-375227.html", "text": "Апелативният съд във Варна прие, че основната причина за настъпилото водно бедствие е екстремността на валежите на 19 юни 2014 г., съобщиха от прокуратурата. Факторите свлачища, битови и строителни отпадъци, изградени постройки по протежението на дерето и в него не са основната причина за драстичния размер на нанесените щети на инфраструктурата и домовете, както и за смъртта на 13 души. Апелативният съд във Варна уважи протеста на Окръжната прокуратура срещу определение на Варненския окръжен съд и прекрати наказателното дело за наводнението в кв. „Аспарухово\", взело 13 жертви. Протестът на Окръжната прокуратура бе подаден срещу определение на Варненския окръжен съд , който отмени постановлението за прекратяване на наказателното дело за екстремното наводнение в кв. „Аспарухово\", при което на 19 юни 2014 г. загинаха 13 души. Досъдебното производство, образувано веднага след наводнението във варненския квартал, е водено за причиняване смъртта на 13 души поради немарливо изпълнение на занятие или на друга правно регламентирана дейност, представляваща източник на повишена опасност. Делото е наблюдавано от екип от трима прокурори и разследвано от екип от трима следователи от Окръжния следствен отдел. При проверката на определението на Варненския окръжен съд въззивната съдебна инстанция е приела аргументите на Окръжната прокуратура, че то е необосновано. За екстремалността на валежите на 19 юни 2014 год. говорят всички справки на Националния институт по метеорология и хидрология. Само за половин час – от 18,30 часа до 19 часа, интензивността на падналите валежи на един квадратен метър е била 138,8 литра. За периода от 15 до 20 юни 2014 г. количеството на валежите са били 175,6 литра, което представлява 382 процента от нормата за месец юни. Подобно наводнение във Варна е имало и през 1951 г, когато в три валежни дни през август са измерени 292 литра на квадратен метър. Центърът на изваляването тогава обаче е бил в друга част на Варна. И Апелативният съд е приел, че основната причина за настъпилото водно бедствие е екстремността на природното събитие от 19 юни 2014 год. Факторите свлачища, битови и строителни отпадъци, изградени постройки по протежението на дерето и в него не са основната причина за драстичния размер на нанесените щети на инфраструктурата и домовете, както и за смъртта на 13 загинали. Със своето определение Апелативният съд е отменил определението на Варненския окръжен съд, с което е било отменено постановлението за прекратяване на наказателното производство за наводнението във варненския квартал „Аспарухово\". Съдебният акт на Апелативния съд не подлежи на обжалване.", "date": "2018.08.28", "title": "Прекратено е наказателното дело за наводнението в кв. „Аспарухово“"}
{"url": "http://standartnews.com/balgariya/i_apelativniyat_sad_otredi_bivshiyat_zamkmet_na_mladost_da_ostane_v_aresta_-375226.html", "text": "Апелативният спецсъд за пореден път остави в ареста бившия зам.-кмет на район Младост Биляна Петрова, съобщи Дарик. Искането ѝ за по-лека мярка за неотклонение беше свързано със здравословни проблеми. Втората инстанция обаче потвърди решението на първата, че Петрова може да се лекува и в условията на арест. Според съда няма опасност Петрова да се укрие, но степента ѝ на обществена опасност била висока и имало риск от извършване на повторно престъпление. Биляна Петрова е в ареста от 17 април, когато беше задържана заедно с временно отстранения кмет на Младост Десислава Иванчева при показен и многочасов арест на централен столичен булевард. Впоследствие Иванчева получи обвинение за взимане на подкуп в особено големи размери, а Петрова – за помагачество. В последните месеци двете многократно се оплакаха от лошите условия в ареста, а в началото на месеца Иванчева бе приета в болница с белезници и окови на краката. Правосъдното министерство оправда веригите с наредбата за конвоиране на арестанти и обяви, че тя ще бъде актуализирана в следващите седмици.", "date": "2018.08.28", "title": "И апелативният съд отреди бившият зам.-кмет на Младост да остане в ареста"}
{"url": "http://standartnews.com/balgariya/gerb_bsp_grubo_politizirat_i_razdavat_prisadi_po_sluchaya_s_katastrofata_kray_svoge-375225.html", "text": "Днес от БСП видяхме грубо политизиране на материята и раздаване на присъди, заяви на брифинг регионалният министър Николай Нанков по повод искането на БСП правителството да подаде оставка заради тежката катастрофа край Своге на 25 август. „Не е много редно, дори би било престъпно, да се правят манипулации и да се раздават присъди\", обяви той. „Която и фирма да беше строител по обекта, действията на АПИ и на компетентните органи, щяха да бъдат същите\", посочи министърът. „Бяха иззети всички налични документи по случая, от МРРБ беше предоставена допълнителна информация\", уточни Николай Нанков. „Георги Свиленски отново не е разбрал за какво иде реч. Никога АПИ не е имала проблем с намирането на фирмата, водена е комуникация съгласно нормативните процедури за това да се отстранят дефектите\", обясни регионалният министър. „Може би това е нивото му, няма да влизам в подробности да го коментирам\", каза още Нанков. Не сме се опитвали да прикриваме нищо, изнесохме информация, че има проблем с пътната настилка. Дали това е причината за инцидента, ще установят компетентните органи, каза още Нанков. „Становището на АПИ за пътната настилка е предадено в Националната следствена служба\", посочи той. „Уведомленията от АПИ ще се окажат 7, а не 5, за отстраняване на нередности по пътя\", коментира Николай Нанков. „Призовавам всички институции за свои действия или бездействия да си понесат отговорността\", заяви регионалният министър. „Защо БСП не поискаха оставката на общинските власти в Своге, много се говори за мантинелата, която е в компетенцията на общинската администрация\", попита Нанков. „Имаме трафик камера, която освен да брои колите, отчита и скоростта. Много ще е интересно с каква скорост ежедневно са се движили там автомобилите и автобусите, но не мога да оглася тези данни\", посочи регионалният министър. Ако има някой отговорен, той няма да бъде пощаден. Независимо коя е фирмата и кой е управлявал, заяви от своя страна народният представител от ПГ на ГЕРБ Александър Ненков. „ГЕРБ винаги носи своята отговорност\", обяви той. „Подозирам, че от БСП нямат желание да се търси истинският виновник. Ако имаха желание като хора да се намери причината, можеше да изчакат поне няколко дни. Това означава, че като водеща партия не вярват на институциите в държавата\", коментира Ненков. „За оставки и корупция говорят хората, които въведоха модела „батко и братко\", заяви депутатът. „Това че Бойко Борисов е виновен за смъртта на хората в катастрофата е чисто безочие\", посочи Александър Ненков. „Искаме виновният за катастрофата да поеме своята отговорност, независимо кой е бил директор, проектант и т.н.\", каза още той.", "date": "2018.08.28", "title": "ГЕРБ: БСП грубо политизират и раздават присъди по случая с катастрофата край Своге"}
{"url": "http://standartnews.com/balgariya/bsp_iska_ostavka_na_tsyaloto_pravitelstvo_zaradi_katastrofata_v_iskarskoto_defile-375224.html", "text": "БСП поиска поемане на политическа отговорност заради тежката катастрофа край Своге. Оставки на министри вече е най-малкото, става въпрос за оставка на цялото правителство, каза лидерът на БСП Корнелия Нинова на пресконференция в централата на червената партия. Виновникът за такива ситуации е само един и това е правителството на Бойко Борисов и той персонално, заяви Нинова. \"Гордостта на премиера - магистралите, са най-голямата кражба може би в държавата, конкурирайки се с кражбите в санирането\", коментира тя. \"Досега корупцията ни ограбваше, взимаше от всеки човек, сега вече корупцията убива в истинския смисъл на думата, защото невинни българи плащат с живота си кражбите на правителството на Бойко Борисов\", каза Нинова и призова за смяна на този модел на управление на държавата. \"Пределно ясно е вече, че трябва да се поеме и конкретна политическа отговорност. Има ли смелост премиерът, както до вчера казваше: \"Аз строя пътища и магистрали\", да излезе сега и да каже: \"Аз строя пътища и магистрали така, че вие загивате по тях\", или пак ще си измият ръцете с някой - шеф на агенция, фирма и т.н.\", коментира Корнелия Нинова. Социалистите бяха помолени да коментират информацията, че пътят край Своге е ремонтиран по време на кабинета \"Орешарски\" и пуснат без Акт 16. Депутатът Георги Свиленски посочи, че проблемът не е в строителя, а в цената, която се дава на този строител, за да направи този път. По думите му, когато даваш пари като за 5 см асфалт, няма как строителят да ти сложи 14 см. Тези обществени поръчки са сключени през 2011 г. и тогава върнете кой е бил министър-председател, кой е бил министър и кой е сключил договора, всичко друго е изпълнение на този договор, добави Свиленски. Пътят е пуснат през декември 2016 г. , вижте кой е бил министър и министър-председател, добави той. Ако има виновни от правителството на Орешарски, да си понесат отговорността, коментира и заместник-председателят на БСП Кирил Добрев. Ако има виновни от АПИ преди правителството на Орешарски, да си понесат отговорността, призова той. Ако има виновни сега, които след десетките сигнали играят тенис, вместо да работят, да си понесат отговорността, добави Добрев. Той посочи, че български фирми строят и в други страни и там строят качествено. Причината не е в този, който строи, а в този който го проверява, коментира Добрев. На въпрос дали има политическа намеса от БСП да се прикрие случая с бащата на президента в Хасково, Кирил Добрев коментира, че по-евтина филмова продукция, скоро не бил гледал. \"Как някой от ръководството ще принуди министъра, на който всеки ден му искаме оставката, да прикрие случая. Аз не мога да си го представя\", каза заместник-председателят на БСП. Има видео от инцидента, както МВР каза - \"с тротонетката\", всъщност това е триколка, но пък нямаме видео от правителственото трасе, където беше убит Петър Христов, коментира още Добрев. Според него такива знакови убийства трябва да вълнуват министър Радев и министерството, далеч повече отколкото един нелеп случай. От БСП съобщиха, че общинските им съветници в Царево внасят в съда жалба срещу решението на Общинския съвет в града за строителство до плажа Силистар.", "date": "2018.08.28", "title": "БСП иска оставка на цялото правителство заради катастрофата в Искърското дефиле"}
{"url": "http://standartnews.com/balgariya/lovech_si_kupi_vlakche_za_360_000_leva_i_go_brakuva_-375213.html", "text": "Община Ловеч си купи влакче за 360 000 лева. Месец, след като потегли обаче, то спря. Атракционното возило, предвидено за разходка на туристи из забележителностите на града, е купено през 2014 г. Малко след това е бракувано, съобщава NOVA. Оказало се, че не може да се движи назад, а траекторията, която прави при взимане на завой, е много по-голяма от широчината на улиците в града. Освен това влакчето няма регистрационен номер, защото от КАТ отказали да го регистрират. По време на краткия си живот композицията е била вписана като каруца. „Влакчето беше доставено в края на 2014 г. и бракувано на 7 юли 2015-а. То обаче тръгна в края на юли. Влакчето може да се движи, ако му направим собствена инфраструктура\", разказа кметът на Ловеч Корнелия Маринова.", "date": "2018.08.28", "title": "Ловеч си купи влакче за 360 000 лева и го бракува"}
{"url": "http://standartnews.com/balgariya/kade_i_koga_nyama_da_ima_voda_v_sofiya_na_29_avgust-375212.html", "text": "На 29 август 2018 г. (сряда), във връзка с подмяна на изпускател на водопровод , се налага спиране на водоподаването от 10:00 до 22:00 часа на клиентите на „Софийска вода\", живеещи в района на: с. Кокаляне - карето между : ул. „Самоковско шосе\", ул. „Искър\", ул. „Валозите\",    ул. „Тополите\", ул. „Васил Левски\" и ул. „Йованец\" с. Панчарево – карето между: ул. „Самоковско шосе\", ул. „Йованец\", ул. „Курията\", ул. „Беликата\", ул. „Бор\", ул. „Ловджийска чешма\" и ул. „Риляник\" ресторант „Златната рибка\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: с. Кокаляне – ул. „Димитър Благоев\" ъгъла с ул. „Васил Левски\" - от 22:00ч. на 29.08.18г.; с. Панчарево -  на площада – ул. „Елин Пелин\", ъгъла с ул. „Васил Левски\" -  от 22:00ч. на 29.08.18г. На 29 август 2018 г. (сряда), във връзка с изграждане на сградно водопроводно отклонение на ул. „Велчо Атанасов\", кв. „Подуяне\", се налага спиране на водоподаването от 09:30 до 16:30 часа на клиентите на „Софийска вода\", живеещи в района на: ул. „Велчо Атанасов\" от ул. „Георги Минчев\" до ул. „Острец\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Велчо Атанасов\" ъгъла с ул. „Кадемлия\". На 29 август 2018 г. (сряда), във връзка с подмяна на сградно водопроводно отклонение на ул. „Перник\", жк. „Св. Троица\", се налага спиране на водоподаването от 09:30 до 14:30 часа на клиентите на „Софийска вода\", живеещи в района на: ул. „Перник\" от ул. „Враня\" до бул. „Ген. Николай Столетов\" бул. „Ген. Николай Столетов\" от ул. „Майор Векилски\" до ул. „Алдомировска\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Перник\" ъгъла с бул. „Ген. Николай Столетов\". На 29 август 2018 г. (сряда), във връзка с подмяна на сградно водопроводно отклонение на ул. „Никола Крушкин - Чолака\", кв. „Кръстова вада\", се налага спиране на водоподаването от 10:00 до 18:00 часа на клиентите на „Софийска вода\", живеещи в района на: ул. „Никола Крушкин - Чолака \" от ул. „Асен Найденов\" до ул. „Асен Йорданов\", ул. „Мичман Тодор Саев\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Никола Крушкин - Чолака \"№8. На 29 август 2018 г. (сряда), във връзка с подмяна на водомерен възел на ул. „Майска роза\", местност „Гърдова глава\", се налага спиране на водоподаването от 09:30 до 12:30 часа на клиентите на „Софийска вода\", живеещи в района на: ул. „Майска роза\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Майска роза\" ъгъла с ул. „Карамфил\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.08.28", "title": "Къде и кога няма да има вода в София на 29 август?"}
{"url": "http://standartnews.com/balgariya/kamion_visi_ot_lavov_most-375210.html", "text": "Камион надвисна над реката на Лъвов мост в София. На място има екипи на пожарната и полиция, съобщи Нова телевизия. Изясняват се причините за инцидента. Очаквайте подробности!", "date": "2018.08.28", "title": "Камион виси от Лъвов мост"}
{"url": "http://standartnews.com/balgariya/predlozhenie_oblastnite_upraviteli_da_poemat_remontite_na_patishtata-375206.html", "text": "Областните управители да поемат управлението на ремонтите и поддръжката на републиканската пътна мрежа, както и да носят отговорност за възникнали инциденти по тях, защото сега отговорността се размива. Това предлага областният управител на София Илиан Тодоров („Атака\"). Промяната ще бъде обсъдена на коалиционен съвет в следващите дни, уточни Тодоров. Според областния управител на София е недопустимо при условие, че на територията на Софийска област се намират 10% от републиканската пътна мрежа, Агенция „Пътна инфраструктура\" (АПИ) да заделя 1% от бюджета си. С промените ще поискаме и да имаме реални лостове, защото в момента нямаме никакви права, уточни той. „При катастрофа трябва да се обадя на кмета на населеното място, за да го помоля да повика кран. А това може да се прави от областните управители и те да поемат абсолютно цялата отговорност. В Чехия, Холандия, Полша и Словакия губернаторите се занимават с ремонтите и поддръжката на пътищата, така че ние няма да сме новатори, а ще вземем една работеща идея\", подчерта Тодоров. Той каза още, че преди 10 месеца е изпратил писмо, в което е дал пълен списък на пътищата, които са в критично състояние и създават предпоставка за инциденти, но до днес нямал отговор. Отбеляза, че също така по закон трябва да получава на всеки три месеца отчет за свършената работа от областното пътно управление, а до момента от общо четири е получил само един отчет. Областният управител поиска също така те да управляват и бюджета на областното пътно управление.", "date": "2018.08.28", "title": "Предложение: Областните управители да поемат ремонтите на пътищата"}
{"url": "http://standartnews.com/balgariya/katastrofa_s_patnicheski_avtobus_na_patya_bansko__gotse_delchev-375207.html", "text": "Катастрофа между пътнически автобус и бус стана тази сутрин към 9 ч. на пътя Банско – Гоце Делчев, съобщи БГНЕС. По неофициална информация микробусът е поднесъл и се ударил в междуградския автобус. При инцидента има двама леко пострадали – шофьорите на двете превозни средства. Те са настанени в болницата в Разлог. Катастрофата е станала при разклона за село Елешница.", "date": "2018.08.28", "title": "Катастрофа с пътнически автобус на пътя Банско – Гоце Делчев"}
{"url": "http://standartnews.com/balgariya/opernata_muzika_pleni_zhiteli_i_gosti_na_bansko_-375218.html", "text": "За девета поредна година Банско се превърна в сцена за класическа музика. Стартът на фестивала направи Държавна Опера Стара Загора с концерта „Класиката среща АББА\". Най-известните хитове на популярната формация, изпълнени в класически аранжимент от дует Мания огласиха курортния град в четвъртък вечерта. Тридневният фестивал бе безплатен за жителите и гостите на града благодарение на \"Кемпински хотел Гранд Арена Банско\", който подкрепя феста за девета поредна година, община Банско и музикалната компания \"Монте Мюзик\". Във втория ден празника на класическата музика продължи с популярната опера от Джакомо Пучини – „Бохеми\", отново в изпълнение на старозагорската опера под блестящото диригентство на маестро Найден Тодоров. Фестивалът завърши в събота вечер с пъстрия мюзикъл „Зоро\" по музиката на Gipsi Kings и Джон Камерън, представен от Държавна Опера Варна със Страцимир Павлов зад диригентския пулт. Специален гост на фестивала бе известната оперна прима и артистичен директор на старозагорската опера – Веселина Кацарова. Милен Божков, Нина Божков, Елена Петрова, Руси Ников, Нейчо Петров и Антоанела Петрова са само част от звездите които зарадваха под открито небе многобройната публика на централния площад на града.  За гостите на 5-звездната перла Кемпински,  решили да се заредят с емоции, които само класическата музика може да предложи, бяха предоставени специални ВИП пропуски за първите редове пред сцената. Хотелът бе и любезен домакин на част от изпълнителите на оперното изкуство, пропътували стотици километри, за да зарадват зрителите в Банско. Генералният мениджър на \"Кемпински Хотел Гранд Арена Банско\", Наталия Каширская коментира:  „Тази година имах щастието да се насладя за първи път на Банско Опера Фест, който хотелът традиционно спонсорира вече девет години и останах наистина много впечатлена.  Нашите гости споделиха с мен, че също са останали очаровани и обещаха да ни посетят отново догодина за фестивала. Банско Опера Фест е прекрасно културно събитие от богатия летен фестивален календар на града, което както виждаме успешно допринася за популяризирането на курорта като целогодишна туристическа дестинация. С нетърпение очаквам юбилейното десето издание, което \"Кемпински Хотел Гранд Арена Банско\" с радост ще подкрепи отново\".", "date": "2018.08.28", "title": "Оперната музика плени жители и гости на Банско"}
{"url": "http://standartnews.com/balgariya/otkritiyat_nov_vid_bozaynik_se_sreshta_samo_v_strandzha_planina-375209.html", "text": "Открият нов вид бозайник се среща само в района на Странджа планина – българската и турската част, и никъде другаде в света. Това е изцяло нов за науката биологичен вид, нов вид къртица. Това каза в предаването „Тази сутрин\" по bTV д-р Недко Недялков, биолог от Природонаучния музей в София и част от екипа учени, открили бозайника. Самото проучване стартира през 2011 г. , когато случайно открихме един мъртъв екземпляр. Направихме подробно изследване и още тогава знаехме, че има нещо ново на територията на нашата страна, разказа д-р Недялков. Поради различни причини, основно от финансово естество, това откритие се забави, докато не решихме с колегата от Словения Борис Крищуфек да го финализираме. Така миналата година двамата се организирахме самостоятелно, събрахме допълнителен материал, направихме генетични изследвания в чужбина, сравнихме ги с всички известни къртици в Европа и в района и се оказа наистина нещо ново. При този вид клепачите са изцяло сраснали, очите остават под кожата. Самите те са много малки, с размерите на глава на карфица, допълни биологът.", "date": "2018.08.28", "title": "Откритият нов вид бозайник се среща само в Странджа планина"}
{"url": "http://standartnews.com/balgariya/razsledvashti_vlyazoha_vav_vtora_firma_remontirala_patya_kray_svoge_-375221.html", "text": "Разследването на причините за тежката автобусна катастрофа край Своге, при която загинаха  17 души, се премести в Дупница. Полиция и жандармерия заедно с разследващите влязоха в базата на „Мегаинвест Холд\" в Дупница, другата фирма от консорциума, ремонтирала трасето Мездра – Нови Искър. Очаква се да изземат документи. На място бе и зам.-главният прокурор Борислав Сарафов. Вчера разследващи и жандармерия влязоха и в „Трейс груп\", като изнесоха документация при пълното съдействие на фирмата, ремонтирала пътя край Своге. „Мегаинвест Холд\" участва с 40% в консорциума, ремонтирал 82-километровото трасе от Мездра до Нови Искър, в което влиза и отсечката при град Своге. Неин собственик е Цветан Славейков Цветанов, който през 2013 г. е бил водач на листата на ДПС в района на Монтана.", "date": "2018.08.28", "title": "Разследващи влязоха във втора фирма, ремонтирала пътя край Своге"}
{"url": "http://standartnews.com/balgariya/simeon_sakskoburggotski_se_pokloni_na_groba_na_bashta_si_v_rilskiya_manastir-375215.html", "text": "Бившият премиер Симеон Сакскобургготски се поклони пред гроба на баща си в Рилския манастир днес по повод 75 години от кончината на българския монарх. Адрианополският епископ Евлогий и монаси от Светата обител извършиха панихида в централния манастирски храм, където е погребано сърцето на цар Борис Трети. \"Има моменти, в които си мисля колко би било грозно да ме принудят, и то при една демократична България, към второ изгнание\", каза Сакскобургготски на влизане в манастира по повод решението на административния съд за отнемане на двореца \"Врана\". Сакскобургготски заяви, че е огорчен, че сега, в края на живота му, е подложен на изтезаване с измислени и фалшиви предпоставки. Той посочи, че е огорчен и от това, че все още не е направено нищо, за да бъдат открити тленните останки на баща му след поругаването на гроба му. Сакскобургготски дойде за панихидата заедно със съпругата си Маргарита. В храма се събраха и негови бивши депутати, представители на монархически движения от цялата страна.", "date": "2018.08.28", "title": "Симеон Сакскобургготски се поклони на гроба на баща си в Рилския манастир"}
{"url": "http://standartnews.com/balgariya/izpisaha_ot_bolnitsata_shofyora_na_katastrofiraliya_kray_svoge_avtobus-375217.html", "text": "Шофьорът на катастрофиралия край Своге автобус Григор Григоров тази сутрин е бил изписан от болница „Царица Йоанна - ИСУЛ\", съобщи БНР, като се позова на източници от лечебното заведение. Той е бил откаран в ареста на Националната следствена служба и утре ще бъде изправен пред Софийския окръжен съд по искането на прокуратурата да бъде задържан за постоянно под стража. Григоров е обвинен за причиняване на смърт по непредпазливост на 17 души и нанасяне на телесни повреди на други 21 ранени. Според прокуратурата, една от причините за тежкия инцидент в събота вечерта е, че той шофирал с 13 км/ч повече от разрешената за участъка скорост. Другата линия, по която работят разследващите, е състоянието на самия път. От вчера се изземва документация, свързана с неговата рехабилитация от различни държавни институции и от фирмата - изпълнител \"Трейс груп\".", "date": "2018.08.28", "title": "Изписаха от болницата шофьора на катастрофиралия край Своге автобус"}
{"url": "http://standartnews.com/balgariya/karakachanov_v_usloviya_na_finansov_nedoimak_horata_ot_vvs_davat_vsichko_ot_sebe_si-375219.html", "text": "Въпреки ограничените ресурси Военновъздушните сили се подготвят и правят дори невъзможното, за да могат да обучат летателния състав да изпълнява своите задачи по защита на въздушното пространство на България. Аз искам да поздравя командира на ВВС и пилотите, които участват в тренировъчните полети, защото в условия на финансов недоимък тези хора дават всичко от себе си, за да защитават суверенитета на България и  българските граждани. Това каза министърът на отбраната Красимир Каракачанов днес, 28 август,  на зенитния полигон на Военновъздушните сили „Шабла\", където заедно с началника на отбраната генерал Андрей Боцев наблюдаваха съвместни тренировъчни полети на екипажи от състава на изтребителната и щурмовата авиация. Пилотите на МиГ-29 от състава на 3-та авиобаза Граф Игнатиево до 31 август ще изпълняват полети за провеждане на отстрели, експериментални и бойни стрелби с излитане и кацане от летище Граф Игнатиево. Стрелбите са с авиационни управляеми ракети, включени в боекомплекта на МиГ-29, и са по два типа цели - светеща парашутна мишена СПМ-100 и радиоуправляема мишена R-01. Целта на подготовката е летците да подобрят своите умения за работа с комплекса за въоръжение на МиГ-29 и да повишат бойните си способности. В тренировъчните полети на екипажите от изтребителната авиационна ескадрила на авиобаза Граф Игнатиево участват и пилоти на Су-25, инженерно-технически и осигуряващ състав от Базата за предно разполагане – Безмер. Полетите се изпълняват от летище Балчик. Целта е екипажите на Су-25 да усъвършенстват техниката си на пилотиране и самолетоводене на малки и пределно малки височини. Освен това те ще изпълняват и полети за навигационно бомбопускане на светеща парашутна мишена СПМ-100 за осигуряване на стрелбите на своите колеги от 3-та авиобаза Граф Игнатиево. „Особеното през тази година е, че имахме възможност, независимо от ограниченията, да включим в подготовката и нови летци, което за мен е голям успех\", каза командирът на ВВС генерал-майор Цанко Стойков. Той отбеляза че подготовката се провежда в доста сложна метеорологична обстановка - превалявания и гръмотевична дейност и на двете летища, но това не е попречило на екипажите от ВВС да изпълнят успешно поставените задачи. В отговор на журналистически въпрос генерал-майор Стойков разясни, че съгласно нормативите в страните-членки на НАТО максималният нальот за поддържане и изграждане на бойни способности на пилотите е 180 ч. Минимумът, който е заложен в нормативните документи, е 120 ч. нальот и целта е с повишаване на ресурсите да бъде осигурен поне този минимум, за да бъдат спокойни при изпълнение на задачите летателният и инженерно-техническият състав и да се преодолее разтренираността им. „За да осигурим необходимите часове нальот нашата политика е свързана освен с доставката на нов тип изтребител и с поддържането на съществуващата техника, която има достатъчен ресурс, за да могат летците от бойната авиация да имат нужните умения и бойни способности\", заяви министърът на отбраната. Той припомни, че процедурата за доставка на нов тип изтребител предполага първите самолети да бъдат доставени в срок от 3 години след сключването на договор.", "date": "2018.08.28", "title": "Каракачанов: В условия на финансов недоимък хората от ВВС дават всичко от себе си"}
{"url": "http://standartnews.com/balgariya/proizvedeni_sa_parvite_ekoavtobusi_koito_shte_pristignat_v_sofiya-375223.html", "text": "Вече са произведени първите бройки от 20-те електробуса и 82 автобуса на природен газ, които очакваме да пристигнат в София до края на годината, похвали се в профила си във Фейсбук кметът на София Йорданка Фандъкова. През 2019 г. закупуваме още 60 нови съчленени автобуса на природен газ. Така следващата година ще сме обновили 90% от автобусите на линия на градския транспорт и средната възраст на автопарка ще е 6-7 години, каза тя. Фандъкова припомня, че през 2012 г., когато стартира програмата за модернизация, средната възраст на автобусите в градския транспорт е била над 20 години. Над 1,3 млн. пътници повече е превозил градския електротранспорт през 2018 г. спрямо 2017 г. Последното изследване на Националния статистически институт отчита увеличение на пътниците на всички видове електротранспорт – трамваи, тролеи и метро, като ръстът при метрото е 3%. За 5 г. електротранспорта е увеличил с 8,5 млн. пътниците, които са го използвали за пътуванията си в града.", "date": "2018.08.28", "title": "Произведени са първите екоавтобуси, които ще пристигнат в София"}
{"url": "http://standartnews.com/balgariya/ot_utre_zhitelite_na_svoge_shte_protestirat_vseki_den_ot_1700_chasa_-375216.html", "text": "Жителите на община Своге излизат на протест в сряда от 17.00 часа. Тяхното искане е да се ремонтира и поправи пътната настилка в участъка при Искърското дефиле, където на 25 август се преобърна автобус и загинаха 17 души, а други 21 пострадаха. Това съобщиха за Агенция Фокус от Общинската администрация. По първоначална информация организираната демонстрация ще бъде мирна и ще се проведе на мястото на тежката катастрофа. Към момента организаторите са подали искане в Районното управление в Своге и в Общината, което най-вероятно ще бъде прието. Все още не се знае броят на гражданите, които ще вземат участие в протестните действия. По закон общината няма право да забрани протестните действия, но това, което ни притеснява e, че гражданите на Своге са избрали като време 17.00 часа, а това е пиков час и има реална опасности за нови инциденти, каза пред агенцията зам.-кметът на община Своге инж. Георги Петков. „Това организиране от страна на гражданите създава реални предпоставки за нови инциденти, въпреки че ще има полицейски екипи на място, вероятността остава голяма\", посочи той. Петков допълни, че днес ще покани представители на протестната организация, за да намерят компромисен вариант. По думите му самият протест ще бъде организиран като бдение, което ще се провежда всеки ден след 17.00 часа по 15-20 минути. „За мен има голяма опасност за тяхната сигурност, защото това е главен републикански път и движението е интензивно\", каза зам.-кметът на Своге Георги Петков. На въпрос дали имат основание гражданите да смятат, че пътната отсечка е опасна, той коментира, че това, което е видял като нередности е било изпратено под формата на писма до Агенция „Пътна инфраструктура\" и областния управител. Според него комуникацията между институциите е на ниво, постоянно се изпращат снимкови материали за определени случаи като надвиснали дървета, счупени мантинели, липсващи знаци. „Друг критичен участък се намира на изхода на община Своге, там има пропадане от 15-20 метра на пътната настилка и редовно стават пътни инциденти\", коментира той. По думите му преди три седмици на тази отсечка е имало катастрофа, на която се е наложило рязане на лекия автомобил, за да може да се извадят хората. „Гражданите на Своге ще протестират заради бездействието на държавните институции и затова, че загиват толкова хора по пътищата\", уточни инж. Петков.", "date": "2018.08.28", "title": "От утре жителите на Своге ще протестират всеки ден от 17.00 часа"}
{"url": "http://standartnews.com/balgariya/dyadoto_na_pochinaloto_ot_pregryavane_v_kola_dete_ne_sme_razbrali_che_e_vlyazlo_v_avtomobila-375205.html", "text": "2-годишно дете почина в болницата в Сливен, след като е престояло заключено в автомобил при над 30°. Той е докарано в болницата от родителите, но вече е било в кома и лекарите на са успели да го спасят. Трагедията се разиграва в неделя следобяд в село Желю Войвода. Пред bTV дядото на детето разказа, че никой не е разбрал кога детето е влязло в колата. По думите му то е престояло там по-малко от час. Кметът на селото Стоян Генов каза, че родителите на починалото дете са работливи и не разчитат на семейни помощи. Семейството има още три деца. Местната социална служба се е самосезирала за инцидента и ще проверява при какви условия живеят другите деца и дали не са в риск.", "date": "2018.08.28", "title": "Дядото на починалото от прегряване в кола дете: Не сме разбрали, че е влязло в автомобила"}
{"url": "http://standartnews.com/balgariya/prodalzhava_razsledvaneto_na_intsidenta_kray_svoge_sas_17_zaginali-375199.html", "text": "Продължава разследването около трагичната катастрофа с автобус край Своге, при която загинаха 17 души. Днес ще бъдат направени нови огледи на превозното средство, които се очаква да хвърлят повече светлина върху разследването. Вчера автобусът беше изтеглен от мястото на инцидента. Беше направен оглед и на целия участък, в който стана катастрофата. Вече има обвиняем – това е шофьорът на катастрофиралия автобус Григор Григоров. Според прокуратурата по непредпазливост той е причинил смъртта на повече от един човек. Освен това Григоров е нарушил правилата за движение по пътищата, като е шофирал с повече от разрешените 40 километра в час, пише в обвинението. Григоров е под стража в болницата за 72 часа. Най-късно утре там ще бъде гледано и искането на прокуратурата за постоянното му задържане под стража.", "date": "2018.08.28", "title": "Продължава разследването на инцидента край Своге със 17 загинали"}
{"url": "http://standartnews.com/balgariya/popravitelna_matura_dnes_po_balgarski_ezik_i_literatura-375201.html", "text": "Днес ще проведе поправителната матура по български език и литература. Матурата започва в 8.00 часа. Авторът и произведението за 41-ата задача ще бъдат обявени в 12 ч. След 16.30 ч. в сайта на образователното министерство ще бъдат публикувани изпитният вариант и ключът с верните отговори към него. Желание да се явят на този изпит са за заявили близо 4600 младежи. Зрелостниците ще получават изпитния вариант на три части. Върху първия модул те ще могат да работят един астрономически час. След изтичането на определеното време ще получават втория модул, върху който може да работят също час. За третия модул ще имат на разположение два астрономически часа.", "date": "2018.08.28", "title": "Поправителна матура днес по български език и литература"}
{"url": "http://standartnews.com/balgariya/evrostat_obleklo_lekarstva_i_goriva_sa_nayevtini_u_nas_ot_tseliya_es-375202.html", "text": "България се оказва най-евтината страна в ЕС за широк кръг от стоки, услуги и храни, отчита анализ на Евростат за нивата на цените на потребителските стоки и услуги в Евросъюза през 2017 г. Страната ни е с най-нисък тотален показател за всички потребителски стоки и услуги в Евросъюза с индекс от 44, при среден индекс от 100 пункта за ЕС-28. Страните в ЕС с най-високи индекси за скъпи потребителски стоки и услуги са Дания и Люксембург – и двете с по 141 пункта, тоест с 41 пункта над средното за ЕС. Страната ни е с най-ниски цени за алкохол, вино, бира, цигари и тютюневи изделия – индекс от 56 при среден показател 100 пункта за ЕС. Най-евтини отново у нас са облеклото, обувките, както и всякакви аксесоари, свързани с мъжкото и дамско облекло – 78 пункта /при 100 за ЕС/. Поддръжката на дома с отопление, електричество, вода, както и други домакински услуги отново е най-евтина у нас – 30 пункта при 100 за ЕС. Медицинските продукти, лекарствата, здравните и дентални услуги са най-евтини у нас в рамките на целия Евросъюз – 29 пункта при 100 за ЕС. Продуктите за леки автомобили, горивата, транспортните услуги и т.н. отново са най-евтини у нас – 66 пункта при 100 за ЕС. Образованието (от основно до висше) и всички свързани с него такси и учебници са най-евтини у нас сред 28-те членки на ЕС – 25 пункта при среден показател от 100. Разходите за ресторанти, кафенета, барове, хотели и други развлечения отново са най-ниски у нас – 45 пункта при 100 за ЕС. През 2017 г. Дания е най-скъпата държава-членка за ресторанти и хотели – 50 на сто над средното за ЕС, храна – отново 50 на сто над средното за ЕС, за отдих и култура – 48 на сто над 100 за ЕС. Ирландия е най-скъпата държава-членка за алкохолни напитки и тютюневи изделия – 74 на сто над средното за ЕС. Люксембург е държавата с най-високи разходи за жилища, вода, електричество и газ – 63 на сто над 100-те пункта за ЕС. Гърция е най-скъпата държава в областта \"комуникации\" – 54 на сто над средното за ЕС. Швеция е с най-високи цени в областта на \"конфекцията, дрехите и обувките\" – 34 на сто над средното ниво в ЕС. Освен България, която държи лидерството за най-ниски цени в широк диапазон потребителски стоки и услуги, най-ниски са цените на плодовете, зеленчуците и безалкохолните напитки в Румъния – 62 пункта при 100 за ЕС (по този показател страната ни има 73 пункта). Най-евтината страна за комуникации, пощенски услуги, телефонни и мобилни разговори е Полша – 45 пункта (при 65 за България). От друга гледна точка обаче страните с най-ниски ценови показатели на стоки и услуги, като Румъния и България, отчитат и най-високи показатели за хора, живеещи в риск от бедност и социално изключване (40% за България и 38% за Румъния). В най-скъпите държави на ЕС Дания и Люксембург обаче е най-нисък и ръстът на хората в риск от бедност – едва 16 на сто, отчита Евростат.", "date": "2018.08.28", "title": "Евростат: Облекло, лекарства и горива са най-евтини у нас от целия ЕС"}
{"url": "http://standartnews.com/balgariya/vremeto_dnes_dazhd_na_zapad_silen_severen_vyatar_na_iztok-375198.html", "text": "Днес ще има променлива, над планинските райони по-често значителна облачност. На отделни места, главно в западната половина на страната ще има валежи от дъжд, след обяд придружени с гръмотевици. Ще е ветровито - с умерен северозападен, в Източна България и временно силен северен вятър. Максималните температури ще са предимно между 26° и 31°. Атмосферното налягане е и ще се задържи близко да средното за август. Над Черноморието облачността ще е променлива и на отделни места, главно преди обяд краткотрайно ще превали. Ще духа умерен и временно силен северен вятър. Максималните температури на въздуха: 27°-30°. Температурата на морската вода е 26-27°. Вълнението на морето ще е 2-3 бала. Над планините облачността ще е често значителна на места с валежи от дъжд. Привечер облачността ще се разкъса и намалее. Ще духа умерен и временно силен североизточен вятър. Максималната температура на височина 1200 метра около 21°, на 2000 метра – около 14°.", "date": "2018.08.28", "title": "Времето днес: Дъжд на запад, силен северен вятър на изток"}
{"url": "http://standartnews.com/balgariya/horata_ot_svoge_tsyaloto_iskarsko_defile_e_opasno_intsidentite_sa_mnogobroyni-375204.html", "text": "Не само участъкът, в който стана автобусната катастрофа със 17 загинали, но и цялото Искърско дефиле е много опасно. Това казаха пред bTV хора от Своге, които тази сутрин бяха на мястото на трагедията. Настояваме участъкът да се оправи и да бъде безопасен, каза Кристина Димитрова. Инцидентите са многобройни, цялото Искърско дефиле е много опасно, на повечето места мантинелите са поставени не както трябва, заяви и Костадинка Апостолова. Хората дадоха пример, че на мястото на автобусната катастрофа тир е съборил мантинелата, която две седмици не е била поправена. „А след като я оправиха, само я прикрепиха,без да положат цимент и без да я захванат така, че да издържи тир или автобус. И дете с колело да беше минало, щеше да я бутне\", каза Лилия Георгиева. Когато вали, водата минава като река, не може да контролираш колата, подчерта тя. Утре в 17 ч. местните жители организират мирен протест с настояване пътят да бъде ремонтиран, за да няма повече жертви.", "date": "2018.08.28", "title": "Хората от Своге: Цялото Искърско дефиле е опасно, инцидентите са многобройни"}
{"url": "http://standartnews.com/balgariya/tri_zheni_v_pirogov_ot_postradalite_kray_svoge_oshte_sa_s_opasnost_za_zhivota-375203.html", "text": "Три жени от шестимата настанени за лечение в „Пирогов\" след катастрофата край Своге все още са с опасност за живота. Това съобщи тази сутрин директорът на лечебното заведение проф. Асен Балтов. Трите жени имат гръдни травми и първо трябва да бъдат стабилизирани, а след това предстоят операции, уточни директорът на „Пирогов\". Другите трима в „Пирогов\", пострадали при инцидента край Своге, ще останат в болницата поне още седмица. От настанените мъж и жена във ВМА жената все още е с опасност за живота. 30-годишният мъж е вуйчо на загиналото при катастрофата дете на 14 години от Световрачене. От Световрачене са 15 от всички 17 жертви на инцидента. От днес започват погребенията в селото.", "date": "2018.08.28", "title": "Три жени в „Пирогов” от пострадалите край Своге още са с опасност за живота"}
