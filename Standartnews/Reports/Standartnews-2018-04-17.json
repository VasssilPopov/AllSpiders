{"url": "http://standartnews.com/biznes/za_3_mesetsa_bezrabotnite_namalyaha_s_nad_15_000-370538.html", "text": "Нивото на безработица намалява през март до 6,8%, сочат данни на Агенцията по заетостта. На месечна база понижението е с 0,2%, а на годишна безработицата пада с 1,2 на сто. От началото на годината досега броят на безработните, регистрирани в бюрата по труда, е намалял с над 15 хиляди, като през март те са 221 600 души. Спрямо февруари безработните падат с 9 011 души, а за последната година - с 40 171. През март обаче са регистрирани 21 741 нови безработни, сочат данните на АЗ. Най-голяма е безработицата сред хората над 50 години - 27%, и сред младежите  - 24 на сто.", "date": "2018.04.16", "title": "За 3 месеца безработните намаляха с над 15 000"}
{"url": "http://standartnews.com/biznes/goranov_prestrukturirane_a_ne_sakrashteniya_v_nap-370550.html", "text": "Ще има преструктуриране, а не съкращения в НАП. Това заяви министърът на финансите Владислав Горанов по повод новината за обявеното от 1 май съкращаване на около 250 служители след закриване на звеното \"Оперативни проверки\". Функцията на \"Оперативни проверки\" се закрива като структура и дейността й ще премине към звеното \"Фискален контрол\", обясни Горанов. Всеки достоен и добро образован българин може да кандидатства в приходната администрация, ако отговаря за изискванията за работа в нея, коментира той. В този смисъл не виждам никакъв драматизъм, коментира Горанов. Това е управленско решение на ръководството на НАП, което не крия, че подкрепям, заяви Горанов. Голяма част от служителите, които в момента работят в НАП и основателно се притесняват за своето бъдеще, не са постъпили в приходната агенция чрез конкурси, каквито ще бъдат организирани сега, допълни Горанов. Всички служители, които са работили в \"Оперативни проверки\", могат да кандидатстват в звеното \"Фискален контрол\", ако отговарят на критериите, заяви Горанов. Това е шанс за тях да докажат нивото, на което трябва да отговарят за работа в агенцията, коментира финансовият министър и обясни, че броят на служителите там ще бъде увеличен. Целта на държавата е не да отслабва, а да усилва капацитета на НАП и да контролира изпълнението на бюджета, обясни министърът. Малко преди това говорителят на НАП Росен Бъчваров коментира, че причините за съкращенията в НАП от 1 май са \"доста сериозен корупционен риск\". В същото време те са и добра възможност за подобрение на звеното \"Финансов контрол\", допълни Бъчваров. Вчера вечерта около 400 данъчни служители протестираха срещу реформата в НАП. Шествието започна в 17:30 ч пред столичната дирекция на НАП на ул. \"Аксаков\" и завърши пред централата на агенцията на бул. \"Дондуков\". Николай Наков, един от организаторите на протеста, заяви, че изпълнителният директор на НАП Галя Димитрова е заплашила с уволнение 300 души, като едва ли не е обвинила целия \"Оперативен контрол\" в корупция. Наков цитира чл. 31 от Конституцията, според който всеки е невинен до доказване на противното. Старши инспектор от отдел \"Оперативен контрол\" Владимир Дамянов пък коментира: Научихме по най-безцеремонния начин от имейл, че ни уволняват, а сме хора които са работили над 20 години в системата. Протестът беше мирен, без освирквания и под музиката на \"Бийтълс\" Let it be.", "date": "2018.04.16", "title": "Горанов: Преструктуриране, а не съкращения в НАП"}
{"url": "http://standartnews.com/biznes/proizvoditelnostta_na_truda_v_balgariya_mradna_s_17-370533.html", "text": "През 2017 година производителността на труда в България расте с 1,7 на сто, а разходите за труд - с 11 на сто, съобщава Българската стопанска камара, кото се позовава на информация от Евростат. България се класира на девето място по увеличение на производителността на труда сред страните - членки. Средно за ЕС ръстът на производителноста на труда е 0,8 на сто. Преди нас с по-висока производителност са страни от Централна и Източна Европа - Естония, Литва, Румъния, Латвия, Полша, Чехия, Словения, Унгария. Страната ни обаче e сред лидерите по ръст на заплати. За последната година данните показват, че разходите на работодателите за труд само в частния сектор нарастват с 11 на сто спрямо 2016 година, смятат в работодателската организация. Единствено Румъния има по-голям ръст по отношение разходите за труд в ЕС през 2017 година - 12,9 на сто, пише в съобщението. В основната си част на разходите за труд това са разходи за заплати, които формират около 81 на сто, а останалите са разходи за социални и здравни осигуруровки и данъци (около 19 на сто). БТПП припомня, че средната работна заплата в края на 2017 г. достигна 1095 лв., а за София надвишава 1476 лв. С най-висок ръст в заплащането през 2017 г. се отчита в следните сектори: операции с недвижими имоти, административни дейности, образование, търговия, производство, отчитат от БТПП.", "date": "2018.04.16", "title": "Производителността на труда в България мръдна с 1,7%"}
{"url": "http://standartnews.com/kultura/obzor_vitorio_taviani_napusna_brat_si_paolo-370547.html", "text": "Световноизвестният кино дует \"Братя Тавиани\" вече няма да е същият - Виторио, по-възрастният от прочутите режисьори, се пресели в Отвъдното на 88. Дъщеря му Джована е казала пред италианските медии, че е бил болен от доста време насам. Виторио започва да учи право в Университета на Пиза, но напуска, защото му е по-интересно да се занимава с кино. Братята, родени в Тоскана, са повлияни от срещата си с неореалистичната драма \"Пайза\" на Роберто Роселини. С брат си Паоло, който не е много по-млад от него, пишат сценарии и режисират късометражни филми. Първият от тях е през 1954-а: \"Miniato, luglio '44\". В него разказват как нацистите избиват жителите в родното им градче. Дебютът си в игралното кино правят с \"Човекът, който трябва да бъде унищожен\" (1962) с Джан Мария Волонте. Творческият тандем снима \"Свети Михаил имаше петел\", \"Под знака на скорпиона\", \"Алонзанфан\",  \"Хаос\", \"Нощно слънце\", \"Фиориле\", \"Сродства по избор\", \"Ти се смееш\". За заглавието на филма си \"Добро утро, Вавилон\" братята казват, че е своеобразен поздрав към Холивуд от зората на киното. \"Холивуд беше олицетворение на Америка - мястото, където ден след ден се събират хора, водени от стремежа да открият ново средство за общуване и за изразяване. Нашият филм е вдъхновен от епизод, който се развива във Вавилон от филма на Дейвид Грифит \"Нетърпимост\", обясняват двамата Тавиани. Геноцидът над арменците в \"Чифликът на чучулигите\" (2007) е най-силната им и пряма политически творба. Копродукцията на Италия, България, Испания и Франция, снимана изцяло у нас, е по романа на Антония Арслан. В главните роли са Паз Вега, Чеки Карио, Анхела Молина, Стефан Данаилов, Мариус Донкин, Валентин Ганев, Христо Шопов, Христо Живков, Асен Блатечки, Мария Статулова, Ицко Финци, Христо Мутафчиев. Братя Тавиани работят с Марчело Мастрояни, Изабела Роселини, Нани Морети, Шарлот Генсбур, Изабел Юпер, Микеле Плачидо, Летисия Каста. Те са безпощадни наблюдатели и анализатори на промените, които разтърсват италианското общество, като преплитат във филмите си история, вещ психологизъм и поетика, за което заслуга има и вечният им композитор Никола Пиовани. Виторио и Паоло се редуват да режисират сцени в един и същи филм -всеки гледа, докато другият работи. Толкова са близки и хармонични, че Марчело Мастрояни ги наричаше Паоловиторио. Печелят \"Златна палма\" в Кан през 1977-а с \"Баща-господар\" - историята на Гавино Леда, син на овчар от Сардиния, който успява да измъкне от варварското си съществуване, въпреки насилственото противопоставяне на бруталния му баща. През 2012-а си тръгват от Берлин със \"Златна мечка\" за \"Цезар трябва да умре\" - история за престъпниците в затвор с висока степен на сигурност в Рим, които се подготвят за публично представяне на пиесата „Юлий Цезар\" от Шекспир. Имат \"Давид на Донатело\"\", \"Златен лъв\" за цялостно творчество във Венеция.", "date": "2018.04.16", "title": "ОБЗОР: Виторио Тавиани напусна брат си Паоло"}
{"url": "http://standartnews.com/svyat/dondukov_razpanat_mezhdu_iztoka_i_zapada-370553.html", "text": "На два съвсем различни фронта се озоваха вчера първите ни държавни мъже. Премиерът Бойко Борисов обясняваше в Прищина колко важно е да се потушат тлеещите огнища в региона, за да може и Западните Балкани да поемат към ЕС. Защото в противен случай клишето за бурето с барут отново може да се окаже вярно. В същото време президентът Румен Радев на висок глас  възропта срещу позицията на кабинета за ударите по Сирия. И сподели, че се стяга за визита в Москва. Отделно бяха тежките упреци на държавния глава за ситуацията в държавата, където всичко се вършело на тъмно. И ако споровете на вътрешния тепих от двете страни на \"Дондуков\" станаха нещо обичайно, за първи път лъсна на Борисов и Радев. Отправната точка за това се оказа отношението към Русия. Когато по случая \"Скрипал\" правителството игра възможно най-умерено и не изгони руски дипломати, откъм президентството не се чуха забележки. Сега обаче Радев бе видимо недоволен как кабинетът се е изказал за изстреляните 100 ракети по Сирия от САЩ, Великобритания и Франция. Макар българската позиция, огласена от вицепремиерите Екатерина Захариева и Красимир Каракачанов, да не се отличаваше особено от тази на почти всички страни в ЕС. Които казаха, че употребата на химическо оръжие е недопустима и това оправдава наказателната акция срещу режима на Асад. Но в същото време настояха, че трябва да се търси път към мира в Сирия. Според Радев обаче 60-минутната война не само няма почти никакъв ефект, но е и тотално сбъркан подход за търсене на изход от кризата в Сирия. Това обаче прозвуча близо до твърденията на Кремъл с разликата, че не бяха заклеймени САЩ и съюзниците им, които изпратиха ракетите. Което и щеше да звучи доста странно за Радев, който Но явно това не му пречи да не приема общата позиция на държавите от алианса по казуса с войната в Сирия. Много коментари предизвиква и факта, че само след месец Радев се кани да замине за Москва. Всеки ще каже, че покана на Путин не се отказва, когато и да дойде тя. В момента обаче отношенията между Запада и Русия са повече от нагорещени. И появата на българския президент в прегръдка със стопанина на Кремъл неизбежно ще предизвика доста коментари. Разбира се, Радев може да претендира, че и той се опитва да бъде посредник между Москва и Запада. Така, както Борисов стана мост между ЕС и Ердоган. Големият въпрос е какъв ще бъде резултатът от Оптимистичният поглед е, че изведнъж страната ни ще се сдобие с два гълъба, които хвърчат и в двете посоки на големия световен конфликт. От което следва, че на нас гледат с добро око и на Изток, и на Запад. Песимистичният прочит обаче върви към поговорката за опита да седнеш на два стола. Който винаги завършва с болезнено приземяване, както гласи поуката. Защото и двата лагера ще са подозрителни към държава, която се опитва да бъде еднакво мила към всички. А погледнато отстрани картинката ще е доста странна. Докато премиерът домакинства на среща на върха ЕС-Западни Балкани, президентът стяга куфари и подаръци за Москва. От това ще последва или голяма буря, или поне малък шлем в политическия бридж. Времето ще покаже кое от двете ще се случи. А дотогава държавата ще е в разкрачено положение, направо шпагат, което по принцип си е доста неудобно упражнение. И даже по-трудно от коремно възлизане.", "date": "2018.04.16", "title": "\"Дондуков\" разпънат между Изтока и Запада"}
{"url": "http://standartnews.com/kultura/raztarsvashtite_priznaniya_na_lagerfeld_i_versache_prochetete_tuk-370548.html", "text": "Карл Лагерфелд се обличал за спане през нощта възможно най-елегантно и луксозно - в случай, че умре, да бъде в достойна форма, когато го намерят. Това разказва френският драматург Франсис Вебер, който е близък приятел на световноизвестния дизайнер. Журналистката Пепита Дипон пък разкрива други тайни от интимния свят на Кайзера на модата. \"В деня, в който усети, че идва краят, той ще унищожи всички лични документи като писма и друга кореспонденция. Не обича да ровят в неговите неща. Струва ми се, че ще си замине възможно най-дискретно\", категорична е Дипон. Тези дни обаче самият Лагерфел реши да говори за себе си във фешън списанието \"Numéro\".  84-годишният главен художествен директор на \"Шанел\" обсъжда най-вече за здравето си. \"За момента не страдам твърде много. Анализирах всичко и не намерих нищо. Припомнете ми това след десет години и отново ще поговорим\", казва той. И абсолютно не желае национално опело в Мадлената, каквото беше на рок легендата Джони Холидей. \"Какъв ужас! Няма да има погребение. Просто умирай! Това е\", категоричен е корифеят на стила. И продължава: \"Помолих да бъда кремиран и моята пепел да се разпръсне с тази на майка ми и на Шупет, ако котката ми умре преди мен\", искрен е той. Още една икона на световната мода направи потресаващи признания - Донатела Версаче. Въпреки че от години се знаеше за някогашните й проблеми с дрогата, сега вече самата тя споделя за тях. Донатела се пристрастява към кокаина след убийството на брат й Джани през лятото на 1997-а и заради трудностите в семейната фешън империя. Жената, на която често се подиграват заради екстравагантността и несполучливите пластични операции, казва в интервю за Ssense.com: \"Аз бях новото лице на Версаче. Но кой ще носи дрехите и аксесоарите на един слаб и нестабилен дизайнер, който губи главата си заради наркотиците и затова се презира? Никой! Така че създадох студената Донатела - далечна, агресивна, страшна\". Адът продължава 18 години. \"В редките моменти, когато се озовах сама с моята пристрастеност, разбирах, че съм много, много болна. Някои нощи вече не бях отговорна, срамувах се от собствените си деца. Моята омраза към мен самата ставаше все по-силна и по-силна\", признава Донатела. Елтън Джон е човекът, който й помага да се пребори, след като насила я вкарва в център за рехабилитация. Там тя прекарва пет седмици на лечение. \"Зависимостта има един и същи ефект за всички. Това, което беше по-лошо от липсващия кокаин, беше шокът от реалността, когато излязох. Заради наркотика не виждах колко лоши са нещата около бизнеса\", споделя Донатела.", "date": "2018.04.16", "title": "Разтърсващите признания на Лагерфелд и Версаче ПРОЧЕТЕТЕ ТУК"}
{"url": "http://standartnews.com/kultura/otkriha_nov_antichen_hram_v_plovdiv-370546.html", "text": "Запазени зидове на масивни антични сгради бяха разкрити при спасителни разкопки в частен имот в центъра на Пловдив. Най-вероятно става въпрос за сграда от римско време, която е възможно да е използвана за религиозни ритуали. Това съобщи ръководителят на разкопките археологът Елена Божинова от Археологическия музей в Пловдив. Откритията са направени по време на строеж в частен имот от южната страна на Тунела на бул. „Цар Борис III  Обединител\". Строителството на бъдещата офис сграда е спряно. Собственикът на имота е спазил предписанието да извършва изкопните работи под контрола на археолозите, така че няма никакъв проблем, обясни Божинова. До момента в имота са открити между 100 и 200 монети от различни епохи, бронзова статуетка на конче, чиято датировка все още не може да бъде уточнена, древна улица и много зидове край нея на къщи от Средновековието и Античността. По думите на археоложката сградата е била изградена от много големи пясъчни квадри. Част от нея е разкрита в западната част на частния терен, а цялата постройка се развива на изток под съвременния булевард „Цар Борис Трети Обединител\". Божинова уточни, че едно от основните предположения е, че тази голяма сграда най-вероятно е била храмова постройка. Разкопките в частния имот започнаха преди 17 дни, като през това време екипът разкри улица от Средновековието, която следва трасето на друга древна антична улица. Откритата отсечка е от 10 – 14 век,  широка шест метра,  със запазени фрагменти от зидове, градени през 12 – 13 век. Предполага се, че тук в Средновековието е имало много представителна сграда, тъй като при проучването в мазето археолозите са се натъкнали на цветни стенописи. Те са занесени в Археологическия музей за реставрация. „Навлязохме в дълбочина в антични пластове. Разкриват се зидове от антични сгради, от няколко периода. Има множество архитектурни детайли, повечето от които откриваме не на място, а разпръснати около трасето на улицата\", разказа Божинова. По думите й сградите са от няколко периода. Има разкрити 6 зида от Античността и 3 зида, изградени с тухли със спойка хоросан, които се отнасят към 4-и век. Очаква се, че  под пръстта ще се разкрие още една улица, но римска, от времето на Филипопол. Археолозите предполагат, че тя е била свързана с античния „квартал\" от другата страна на булеварда, където в римските времена се е издигала крепостна стена. Разкопките в частния имот ще продължат още един месец.  След като находките се заснемат и се направи протокол от комисията на НИНКН, отново ще се засипят с пръст, за да се строи съвременна сграда.", "date": "2018.04.16", "title": "Откриха нов античен храм в Пловдив"}
{"url": "http://standartnews.com/svyat/bez_iznenada_v_cherna_gora_milo_dzhukanovich_vze_nad_50_ot_glasovete-370521.html", "text": "Бившият премиер и бивш президент на Черна гора Мило Джуканович отново застава начело на държавата, след като победи на приключилите снощи президентски избори в страната. Джуканович получава над 50% от гласовете на избирателите. С изключение на три кратки прекъсвания, Джуканович, който сега е на 56 години, доминира на политическата сцена в Черна гора от 1991 г., когато стана най-младият премиер в Европа едва на 29 години. От тогава той е бил премиер на Черна гора шест пъти - за последно до октомври 2016 г., и президент от 1998 г. до 2002 г. Джуканович се завръща на поста месец преди местните избори в страната, а неговата Демократична партия на социалистите е смятана за фаворит.", "date": "2018.04.16", "title": "Без изненада в Черна гора: Мило Джуканович взе над 50% от гласовете"}
{"url": "http://standartnews.com/kultura/konchita_vurst_e_hivpozitivno-370535.html", "text": "Победителят в конкурса \"Евровизия\" от 2014 г. Кончита Вурст разкри, че е ХИВ позитивна и се лекува от няколко години, предаде Би Би Си. 29-годишното певческо дарование каза, че първоначално не е смятало да обявява заболяването си публично, но неин бивш партньор го е заплашил, че ще го разгласи. Няма да позволя на никого да ме заплашва и да оказва влияние върху живота ми, написа то в \"Инстаграм\". \"По-добре да го съобщя аз, отколкото друг човек.\" Вурст пише, че благодарение на редовното лечение вирусът е потиснат до степен, че вече не може да бъде засечен в кръвта му и не може да се предава.", "date": "2018.04.16", "title": "Кончита Вурст е ХИВ-позитивно"}
{"url": "http://standartnews.com/svyat/dzhambazki_sasht_i_sayuznitsite_udariha_siriya_za_da_otvlekat_vnimanieto_ot_vatreshni_problemi-370522.html", "text": "САЩ, Великобритания и Франция удариха Сирия, за да се отвлече вниманието на хората в трите страни от вътрешнополитическите им проблеми. Такова предположение изказа в ефира на „Здравей, България\" евродепутатът от ВМРО Ангел Джамбазки. „Макрон се опитва да се прави на мъж. Тереза Мей пък не иска да се говори постоянно за Brexit. Сериозни проблеми има и във Вашингтон\", каза евродепутатът. Той сравни предполагаемата химическа атака в град Дума на 7 април със „сценария за голямата лъжа за химическите оръжия за Саддам Хюсеин\". Според Джамбазки дори ООН не е заявило ясно одобрение на въздушните атаки  от нощта срещу събота. „Няма резолюция на съвета за сигурността на ООН, което е достатъчно показателно\", коментира евродепутатът от ВМРО. Колегата му от ГЕРБ Емил Радев пък изрази мнение, че „задълбочаването на конфликта в Сирия във военен аспект би бил неблагоприятен за всички\".", "date": "2018.04.16", "title": "Джамбазки: САЩ и съюзниците удариха Сирия, за да отвлекат вниманието от вътрешни проблеми"}
{"url": "http://standartnews.com/svyat/posreshtat_borisov_s_cherven_kilim_v_prishtina-370525.html", "text": "Министър-председателят Бойко Борисов пристигна на еднодневно посещение в Прищина по покана на държавния глава на Косово Хашим Тачи. Той беше посрещнат на летището с червен килим и специална делегация. В рамките на визитата Бойко Борисов ще проведе среща с косовския президент, на която ще бъдат обсъдени възможностите за задълбочаване на европейската интеграция на страните от Западните Балкани, а също и гарантирането на мира и сигурността в региона. Други теми, които ще бъдат засегнати в рамките на дискусиите в Прищина, са проектите за инфраструктурна и дигитална свързаност между шестте страни от Западните Балкани (Сърбия, Македония, Косово, Черна гора, Албания и Босна и Херцеговина) и Европейския съюз. На срещата между двамата Тачи ще връчи на Борисов медал на 10 години от независимостта на Косово за приноса му за укрепване на държавността на страната.", "date": "2018.04.16", "title": "Посрещат Борисов с червен килим в Прищина"}
{"url": "http://standartnews.com/svyat/udarite_sreshtu_siriya_byaha_uspeshni_ot_voenna_gledna_tochka_zayavi_makron-370523.html", "text": "Френският президент Еманюел Макрон каза, че ударите на западните страни срещу Сирия през нощта в петък срещу събота са били успешни от военна гледна точка, предаде Франс прес. \"Извършихме успешно операцията от военна гледна точка\", каза Макрон в телевизионно интервю. Той добави, че операцията на САЩ, Великобритания и Франция \"бе намеса на международната общност\", посочва АФП и отбелязва, че тя бе извън рамките на ООН. По думите на Макрон, цитирани от ДПА, участвалите в ударите страни са имали \"пълна международна легитимност\". \"Три страни членки на Съвета за сигурност на ООН предприеха действията\", подчерта френският президент в интервю за телевизия Бе Еф Ем, радио Монте Карло и интернет сайта Медиапар. Франция не е обявила война на режима на Башар Асад, продължи френският президент и изтъкна, че Париж е за политическо решение на конфликта в Сирия, включващо всички замесени страни. Той е убедил президента Доналд Тръмп, че ударите трябва да бъдат насочени само срещу обекти, свързани с химическите оръжия. За постигането на трайно политическо решение на сирийския конфликт \"трябва да водим диалог с Русия, Турция и Иран\", изтъкна френският президент. Макрон потвърди, че ще направи посещение в Санкт Петербург в края на май, както е планирано. Междувременно американският президент Доналд Тръмп писмено информира Конгреса за решението си да заповяда американски ракетни удари срещу Сирия, съобщиха Асошиейтед прес и ТАСС. По силата на Резолюцията за военните пълномощия президентът е длъжен да уведоми Конгреса в рамките на 48 часа за подобни действия. В писмо, изпратено вчера до лидерите на Конгреса, Тръмп заявява, че е разпоредил провеждането на тази военна акция в отговор на продължаващото използване на химическо оръжие от сирийското правителство, включително ужасяващата атака от 7 април в град Дума, довела до гибелта на много мирни жители. Президентът посочва също, че е действал в съответствие с конституционните си пълномощия, в интерес на националната сигурност и външната политика на САЩ, с цел \"насърчаване на стабилността в региона, възпиране на използването и разпространението на химически оръжия и предотвратяване на влошаване на настоящата хуманитарна катастрофа в региона\". Проруският президент на Чехия Милош Земан от своя страна осъди въздушните удари на съюзниците в Сирия, предаде Асошиейтед прес. В радиоинтервю Земан каза, че военна акция срещу която и да е държава може да бъде извършена само след одобрение от Съвета за сигурност на ООН. Единственото изключение могат да бъдат атаките срещу ислямистки бойци, добави чешкият президент. По думите на Земан въздушните удари били грешка, защото били нанесени в момент, когато бежанците се завръщали в опустошената от войната страна. Президентът също така разкритикува положителната реакция на премиера Андрей Бабиш за въздушните удари. В събота Бабиш заяви, че те били \"неизбежни\", защото режимът на сирийския президент Башар Асад използва химически оръжия за нападения срещу цивилни. След като се срещна със Земан вчера, Бабиш заяви, че ударите не решават нищо, припомня агенцията. ", "date": "2018.04.16", "title": "Ударите срещу Сирия бяха успешни от военна гледна точка, заяви Макрон"}
{"url": "http://standartnews.com/svyat/tachi_nagradi_borisov_za_prinosa_mu_kam_darzhavnostta_na_kosovo_video-370527.html", "text": "  Президентът на Косово Хашим Тачи връчи държавно отличие на българския министър-председател Бойко Борисов за принос за държавността на Косово. Двамата провеждат среща в Прищина, където българският премиер пристигна по-рано днес по покана на държавния глава на най-младата държава на Балканите, след телефонен разговор, проведен между двамата лидери миналата седмица. Посещението на Бойко Борисов в Косово е в навечерието на предстоящата среща на върха ЕС-Западни Балкани, която ще се проведе в София на 17 май като централно събитие на Българското председателство на Съвета на ЕС.", "date": "2018.04.16", "title": "Тачи награди Борисов за приноса му към държавността на Косово /ВИДЕО/"}
{"url": "http://standartnews.com/svyat/bryuksel_preporachva_zapochvane_na_pregovori_s_makedoniya_za_chlenstvo_v_es-370532.html", "text": "Европейската комисия препоръчва започване на преговори за членство на Македония в Европейския съюз. Това се казва в доклада, който ще бъде оповестен утре. За първи път Македония получава безусловна препоръка за започване на преговори. \"Като се има предвид напредъка ЕК препоръчва започване на преговори с Бившата югославска република Македония. ЕК очаква, че ще бъдат запазени и задълбочени сегашните реформи. За да подкрепи този курс ЕК предлага започване на предприсъединителни преговори в областта на съдебната система, правосъдието, свободата и сигурността на страната\", се казва в доклада, който се отнася до Македония. От Брюксел подчертават, че Скопие е успял да преодолее дълбоката политическа криза. Необходимите структурни реформи са бавен процес, за които са необходими години и поради щетите, които бяха нанесени през последните години и те няма да бъдат отстранени за една нощ... Положителната промяна в политическия манталитет е видима в цялото общество, което отсъстваше през последните години и това бе най-голямата пречка\", пише още в Доклада за напредъка на Република Македония, който предстои да бъде обсъден още веднъж от еврокомисарите. Той ще бъде оповестен утре в Страсбург.", "date": "2018.04.16", "title": "Брюксел препоръчва започване на преговори с Македония за членство в ЕС"}
{"url": "http://standartnews.com/svyat/obzor_ot_denya_borisov_sabira_tachi_i_vuchich_v_sofiya-370549.html", "text": "Или сядате и се разбирате, или забравяте за влизане в Евросъюза. Този ултиматум към Косово и Сърбия, поднесен като приятелски съвет, обяви в Прищина Бойко Борисов. Българският премиер пристигна за няколкочасова визита по покана на президента на Косово Хашим Тачи. \"Когато имам срещи с лидери от Балканите, винаги призовавам за разбирателство. Да дадем възможност ЕС да знае, че ще приеме държави без проблеми, чиито политически елити могат така да водят народите си, че да няма война. Тогава и Европа ще гледа на нас с различни очи\", обясни Борисов. И за пореден път повтори тезата си, че политиците на Балканите трябва да загърбят егоизма и горчивото минало и да гледат напред. Както и че Европа няма да отвори вратата си за държави, които имат неразрешени проблеми помежду си. Изострените отношения между Прищина и Белград са и големият препъникамък преди срещата на върха ЕС-Западни Балкани, която ще се проведе в София на 16 и 17 май. От Белград вече обявиха, че е абсурд да седнат на една маса с Тачи. Румъния, Испания и Кипър, които също не признават Косово, пък намекнаха, че може да бойкотират форума. Вчера Борисов директно обяви, че очаква през май Тачи, който е \"добре дошъл на срещата в София\". Според българския премиер на форума ще бъде и другият негов приятел- сръбският президент Александър Вучич. \"Тези, които не са признали Косово, ще направим така, че да намерим начин да участват\", увери Борисов, без да влиза в подробности. Запознати твърдят, че противно на прогнозите държавните глави на Сърбия и Косово ще се съберат в София. Натиск за това върху Вучич е оказан от Берлин, Париж и Вашингтон. Търси се и компромисен вариант на споразумение между Прищина и Белград, според което Сърбия няма да признае независимо Косово, но ще даде възможност за приемане на новата държава в международните организации. В замяна Съюзът на сръбските общини в Косово ще получи по-големи правомощия. Вчера Борисов подчерта, че Белград и Прищина трябва да стигнат до споразумение преди форума в София. \"Пътят към Европа е единственият път за Косово\", заяви на свой ред Тачи след като благодари за приноса на България и лично на Борисов за поставянето на Западните Балкани във фокуса на БГ председателството на Съвета на Европейския съюз. Президентът на Косово увери, че страната му ще продължи диалога със Сърбия и ще извърви \"истински мирен процес в региона\". Тачи обясни, че Прищина прави опити и се надява Русия да признае независимостта на Косово, за да може това \"да успокои Белград в бъдещите преговори\". Борисов пък посочи, че на срещата в София всички шест държави от Западните Балкани трябва да декларират пред Брюксел, че нямат неразрешими противоречия помежду си. \"Трябва да убедим Европа, че не е страшно тук, че сме се променили, че вече сме на съвсем друго ниво\", заяви още Борисов. И отново даде любимия си пример как София и Скопие са проявили политическа воля и са подписали договора за добросъседство, загърбвайки старите спорове. Българският премиер едва не се спъна на червения килим, който домакините опънаха за посрещането му на летището, но пък според местните медии ще му върви по вода заради падналия дъжд преди обратния полет към София. Визитата на Борисов предизвика голям интерес, като освен навалицата от косовски и български журналисти, за пресконференцията в президенството в Прищина имаше тв екипи от Сърбия, Гърция и Македония.", "date": "2018.04.16", "title": "ОБЗОР ОТ ДЕНЯ: Борисов събира Тачи и Вучич в София"}
{"url": "http://standartnews.com/svyat/borisov_v_prishtina_na_balkanite_ne_tryabva_da_ima_egoizam_video-370528.html", "text": "Балканите трябва да се променят според критериите на ЕС, за да бъдат приети в Съюза и да ползват неговите фондове. Това каза днес в Прищина премиерът Бойко Борисов, който е на еднодневно посещение в Косово, предава БТА. „С президента на Република Косово Хашим Тачи обсъдихме европейския път на страните от Западните Балкани и гарантирането на мира и сигурността в региона. И двамата сме единодушни, че проектите за инфраструктурна и дигитална свързаност между шестте балкански страни и Европейския съюз ще ускорят развитието на държавите ни\". Това обяви премиерът Бойко Борисов след срещата си с Хашим Тачи в Прищина, където днес е на визита. Той за пореден път призова лидерите на полуострова да не проявяват егоизъм, за да могат да запазят мира и да поемат по пътя към Европейския съюз. „Предполагам всички вие виждате напредъка на Косово. И в Сърбия, и в Хърватия винаги казвам – „нашите приятели\". Много се надявам да продължи диалога между Сърбия и Косово. И да може ЕС да приеме държави без проблеми, с политически елит, който може да води народите си към бъдеще без войни. Защото няма друга алтернатива на мира – вие видяхте каква е алтернативата всъщност – война, която върна дори България с години назад. Затова с Вучич трябва да се разберете (обърна се към Тачи). Така както ние с Македония, така и вие с приятелите от Сърбия сте длъжни да решите проблемите си. За да може и ЕС да погледне по друг начин. Забравете егоизма. Егоизмът на една държава може да предизвика катаклизъм\", обяви Борисов.", "date": "2018.04.16", "title": "Борисов в Прищина: На Балканите не трябва да има егоизъм /ВИДЕО/"}
{"url": "http://standartnews.com/svyat/tachi_vsichki_v_regiona_tryabva_da_stanat_chlenove_na_es-370534.html", "text": "Единственият път на Косово е да стане член на ЕС и на НАТО, обяви президентът на Косово Хашим Тачи пред журналисти след среща с премиера Бойко Борисов. Българският премиер е на еднодневно посещение в Прищина. По думите на Тачи на срещата е била направена констатацията, че целият регион трябва да стане част от ЕС, с което ще спомогне за постигането на дълготраен мир на Балканите. Хашим Тачи изтъкна, че посещението на Бойко Борисов в Прищина е посещение на лидер от приятелска на Косово държава. Той благодари на българския премиер освен за визитата, за вниманието към страната и за това, че тя ще допринесе за добите отношения в региона. По време на срещата са били обсъдени изграждането на европейски и регионални пътища, които ще свържат Косово със страните от Европейския съюз, добави Тачи. Само с инвестиции в инфраструктурата и модернизация ще имаме по-добър живот и по-висок стандарт, каза Тачи. Той посочи, че Косово ще се включи с изграждането на автомагистралата Тирана - Прищина - Ниш. Тачи добави, че Косово ще продължи диалога със Сърбия, като според него страната му ще извърши истински процес за мир. Косовският президент настоява за либерализация на визовия режим с ЕС, защото според него страната му е изпълнила критериите за това. Премиерът Борисов изтъкна, че Косово и Сърбия трябва да нормализират двустранните си отношения. С президента на Сърбия Александър Вучич имате огромна тежест върху гърба си, но трябва да извървите този път, посочи Борисов.", "date": "2018.04.16", "title": "Тачи: Всички в региона трябва да станат членове на ЕС"}
{"url": "http://standartnews.com/mneniya/iziskvaniyata_kam_shofyorite_na_avtobusi_da_sa_kato_kam_pilotite-370544.html", "text": "-Това е нещо, за което се говори от доста време. Младите водачи, след като завършат шофьорски курс и придобият правоспособност, по някакъв начин би трябвало да продължат своето обучение. За един месец трудно се става водач. Когато казвам, че трябва да продължат обучението си, имам предвид с човек, който ги съпровожда и има квалификация. Или пък с повторно явяване на изпит, така че да докаже, че все пак е придобил някаква практика. Такъв модел съществува в Австрия – след първата година младият шофьор се явява на нещо като практически изпит. -Разбира се. В момента това е пожелателно. Но аз съм съветвал хората да прилагат подобни варианти и лично аз съм го правил с моите деца. Например, младият шофьор е взел книжка през лятото, но през зимата няма представа какво се случва на пътя. Именно тогава някой трябва да излезе с тези млади водачи, за да им обясни, да им покаже и те да изпробват на безопасно място как да реагират, когато има поледица и т.н. Младите водачи поголовно не се обучават и на магистрали и са неподготвени за движението там. -Да, разбира се, вариантите са много. Единият вариант е преди 18 г. младият водач да получи някаква правоспособност от учебната форма, която да му дава право да се обучава допълнително от свой приятел, роднина или родители. И чак след това да се яви на изпит, след който да получи документ, ако го издържи успешно. Вариантите са много и са различни. Друг е въпросът кой и дали ще бъде избран. -Много често се коментира темата алкохол и наркотици. Ако започнем да коментираме други нарушения, които водят до произшествия и смърт, мисля, че ще бъде по-важно и по-значимо. По някакъв начин хората се заблуждават, че това е най-големият бич на пътя. Заради алкохол и наркотици загиват под десет човека годишно, а пък по темата се говори най-много. Вече има достатъчно контрол. Полицията има достатъчно технически средства както за установяване на наркотични вещества, така и за алкохол. Наказанията са доста сериозни. Знаете, че за алкохол над 1,2 промила, а за наркотици въобще подлежи на наказателен процес. Изключително малко са загиналите по тези причини, не трябва да се концентрираме единствено и само върху това нарушение. Разбира се, не го отричам, става въпрос за много тежко нарушение. Такива водачи застрашават себе си и пътниците, както и другите участници в движението. -Най-вече скоростта – високата и несъобразената. Последната много често е причина, особено при младите водачи, да не преценят обстановката на пътя, да се съобразят с нея и да намалят скоростта. След скоростта другите причини са отнемане на предимство и навлизане в насрещната лента. Това са трите най-неприятни събития със сериозни последствия. - И аз го казвам това – много е трудно и затова вероятно разследването ще бъде много тежко, с много експертизи. Автобусът е 20 тона, а пък колата е един тон. Представете си, ако срещу вас има един човек или някакъв обект, който е 20 пъти по-тежко от вас. Как бихте могли да го побутнете – това не е реалистично. Допускам, че водачът е предприел много спешна, спасяваща, според него, маневра, която е довела до това тежко произшествие. Без съмнение ударът на лекия автомобил е бил значим. Обстановката е била спокойна, пътят е бил чист, водачът на автобуса е наблюдавал пътя пред себе си и изненадващо някой го удря. Съвсем естествено и инстинктивно е водачът на автобуса да навие волана надясно, да премине включително и аварийната лента и там вече да се опита да върне автобуса върху платното за движение. За съжаление, въпреки че скоростта от 90 км е разрешена, рязката маневра е много рискова. Опитвайки се да се спаси от това съприкосновение с лекия автомобил, допускам, че водачът е направил тази маневра и поради това е излязъл в канавката. Още повече, че някои от пътниците споменават, че автобусът се е залюлял. За да се залюлее, трябва воланът да е навит надясно към аварийната лента, за да избегне автомобила, и след това наляво, за да се задържи на пътното платно. Но не се е получило. Това са само предположения, следствието ще установи точно какво се е случило. -Няма панацея за пътната безопасност, но има много малки неща, които спасяват човешки живот. Коланът е едно от тези неща. След като има колан, чието предназначение е да обезопаси пътника, е много елементарно и много лесно той да се постави. При всички случаи това би помогнало. Не твърдя, че това ще спаси пътника, но вероятността да оцелее и дори да не бъде ранен, е много голяма. Не си заслужава за едно толкова просто действие пътникът да си рискува живота. - Едно от нещата е техническото състояние на автобусите. Не говоря за автобуса от катастрофата на магистрала „Тракия\", тъй като той е нов. Освен това подготовката на водачите би трябвало да е много по-сериозна и те да имат обучения, защото работата им е много отговорна. Все пак зад гърба на водача на автобус стоят по 30-40 пътника и неговото поведение като шофьор е много важно и значимо. В момента има остър недостиг на водачи на автобуси и товарни автомобили и понякога се правят компромиси с качеството на водачите, които се назначават. За тези хора би трябвало да се приложи нещо подобно като за пилотите на самолети, защото от тяхното поведение зависи живота на много хора. - Преди само няколко години бяхме по-добре от Гърция, Румъния, постепенно отидохме на последно място. Миналата година се прекъсна тази тенденция за непрекъснато увеличаване на загиналите. Няколко са факторите за тази ситуация. Първо, все още не се използват техническите средства за контрол в достатъчна степен. Това би увеличило изключително много контрола. А контрол означава и дисциплина, създаване на навици да бъдат дисциплинирани водачите на пътя. Когато говоря за технически средства имам предвид средства, работещи автономно, независимо от полицията. Когато се слага един радар в колата, този радар трябва да се съпровожда от двама полицаи. Всичко това зависи от отпуската на полицаите, от тяхното здравословно състояние, от смените на работа. Т.е. един мобилен радар далеч не е толкова ефективен.", "date": "2018.04.16", "title": "Изискванията към шофьорите на автобуси да са като към пилотите"}
{"url": "http://standartnews.com/mneniya/dondukov_razpanat_mezhdu_iztoka_i_zapada-370553.html", "text": "На два съвсем различни фронта се озоваха вчера първите ни държавни мъже. Премиерът Бойко Борисов обясняваше в Прищина колко важно е да се потушат тлеещите огнища в региона, за да може и Западните Балкани да поемат към ЕС. Защото в противен случай клишето за бурето с барут отново може да се окаже вярно. В същото време президентът Румен Радев на висок глас  възропта срещу позицията на кабинета за ударите по Сирия. И сподели, че се стяга за визита в Москва. Отделно бяха тежките упреци на държавния глава за ситуацията в държавата, където всичко се вършело на тъмно. И ако споровете на вътрешния тепих от двете страни на \"Дондуков\" станаха нещо обичайно, за първи път лъсна на Борисов и Радев. Отправната точка за това се оказа отношението към Русия. Когато по случая \"Скрипал\" правителството игра възможно най-умерено и не изгони руски дипломати, откъм президентството не се чуха забележки. Сега обаче Радев бе видимо недоволен как кабинетът се е изказал за изстреляните 100 ракети по Сирия от САЩ, Великобритания и Франция. Макар българската позиция, огласена от вицепремиерите Екатерина Захариева и Красимир Каракачанов, да не се отличаваше особено от тази на почти всички страни в ЕС. Които казаха, че употребата на химическо оръжие е недопустима и това оправдава наказателната акция срещу режима на Асад. Но в същото време настояха, че трябва да се търси път към мира в Сирия. Според Радев обаче 60-минутната война не само няма почти никакъв ефект, но е и тотално сбъркан подход за търсене на изход от кризата в Сирия. Това обаче прозвуча близо до твърденията на Кремъл с разликата, че не бяха заклеймени САЩ и съюзниците им, които изпратиха ракетите. Което и щеше да звучи доста странно за Радев, който Но явно това не му пречи да не приема общата позиция на държавите от алианса по казуса с войната в Сирия. Много коментари предизвиква и факта, че само след месец Радев се кани да замине за Москва. Всеки ще каже, че покана на Путин не се отказва, когато и да дойде тя. В момента обаче отношенията между Запада и Русия са повече от нагорещени. И появата на българския президент в прегръдка със стопанина на Кремъл неизбежно ще предизвика доста коментари. Разбира се, Радев може да претендира, че и той се опитва да бъде посредник между Москва и Запада. Така, както Борисов стана мост между ЕС и Ердоган. Големият въпрос е какъв ще бъде резултатът от Оптимистичният поглед е, че изведнъж страната ни ще се сдобие с два гълъба, които хвърчат и в двете посоки на големия световен конфликт. От което следва, че на нас гледат с добро око и на Изток, и на Запад. Песимистичният прочит обаче върви към поговорката за опита да седнеш на два стола. Който винаги завършва с болезнено приземяване, както гласи поуката. Защото и двата лагера ще са подозрителни към държава, която се опитва да бъде еднакво мила към всички. А погледнато отстрани картинката ще е доста странна. Докато премиерът домакинства на среща на върха ЕС-Западни Балкани, президентът стяга куфари и подаръци за Москва. От това ще последва или голяма буря, или поне малък шлем в политическия бридж. Времето ще покаже кое от двете ще се случи. А дотогава държавата ще е в разкрачено положение, направо шпагат, което по принцип си е доста неудобно упражнение. И даже по-трудно от коремно възлизане.", "date": "2018.04.16", "title": "\"Дондуков\" разпънат между Изтока и Запада"}
{"url": "http://standartnews.com/balgariya/iziskvaniyata_kam_shofyorite_na_avtobusi_da_sa_kato_kam_pilotite-370544.html", "text": "-Това е нещо, за което се говори от доста време. Младите водачи, след като завършат шофьорски курс и придобият правоспособност, по някакъв начин би трябвало да продължат своето обучение. За един месец трудно се става водач. Когато казвам, че трябва да продължат обучението си, имам предвид с човек, който ги съпровожда и има квалификация. Или пък с повторно явяване на изпит, така че да докаже, че все пак е придобил някаква практика. Такъв модел съществува в Австрия – след първата година младият шофьор се явява на нещо като практически изпит. -Разбира се. В момента това е пожелателно. Но аз съм съветвал хората да прилагат подобни варианти и лично аз съм го правил с моите деца. Например, младият шофьор е взел книжка през лятото, но през зимата няма представа какво се случва на пътя. Именно тогава някой трябва да излезе с тези млади водачи, за да им обясни, да им покаже и те да изпробват на безопасно място как да реагират, когато има поледица и т.н. Младите водачи поголовно не се обучават и на магистрали и са неподготвени за движението там. -Да, разбира се, вариантите са много. Единият вариант е преди 18 г. младият водач да получи някаква правоспособност от учебната форма, която да му дава право да се обучава допълнително от свой приятел, роднина или родители. И чак след това да се яви на изпит, след който да получи документ, ако го издържи успешно. Вариантите са много и са различни. Друг е въпросът кой и дали ще бъде избран. -Много често се коментира темата алкохол и наркотици. Ако започнем да коментираме други нарушения, които водят до произшествия и смърт, мисля, че ще бъде по-важно и по-значимо. По някакъв начин хората се заблуждават, че това е най-големият бич на пътя. Заради алкохол и наркотици загиват под десет човека годишно, а пък по темата се говори най-много. Вече има достатъчно контрол. Полицията има достатъчно технически средства както за установяване на наркотични вещества, така и за алкохол. Наказанията са доста сериозни. Знаете, че за алкохол над 1,2 промила, а за наркотици въобще подлежи на наказателен процес. Изключително малко са загиналите по тези причини, не трябва да се концентрираме единствено и само върху това нарушение. Разбира се, не го отричам, става въпрос за много тежко нарушение. Такива водачи застрашават себе си и пътниците, както и другите участници в движението. -Най-вече скоростта – високата и несъобразената. Последната много често е причина, особено при младите водачи, да не преценят обстановката на пътя, да се съобразят с нея и да намалят скоростта. След скоростта другите причини са отнемане на предимство и навлизане в насрещната лента. Това са трите най-неприятни събития със сериозни последствия. - И аз го казвам това – много е трудно и затова вероятно разследването ще бъде много тежко, с много експертизи. Автобусът е 20 тона, а пък колата е един тон. Представете си, ако срещу вас има един човек или някакъв обект, който е 20 пъти по-тежко от вас. Как бихте могли да го побутнете – това не е реалистично. Допускам, че водачът е предприел много спешна, спасяваща, според него, маневра, която е довела до това тежко произшествие. Без съмнение ударът на лекия автомобил е бил значим. Обстановката е била спокойна, пътят е бил чист, водачът на автобуса е наблюдавал пътя пред себе си и изненадващо някой го удря. Съвсем естествено и инстинктивно е водачът на автобуса да навие волана надясно, да премине включително и аварийната лента и там вече да се опита да върне автобуса върху платното за движение. За съжаление, въпреки че скоростта от 90 км е разрешена, рязката маневра е много рискова. Опитвайки се да се спаси от това съприкосновение с лекия автомобил, допускам, че водачът е направил тази маневра и поради това е излязъл в канавката. Още повече, че някои от пътниците споменават, че автобусът се е залюлял. За да се залюлее, трябва воланът да е навит надясно към аварийната лента, за да избегне автомобила, и след това наляво, за да се задържи на пътното платно. Но не се е получило. Това са само предположения, следствието ще установи точно какво се е случило. -Няма панацея за пътната безопасност, но има много малки неща, които спасяват човешки живот. Коланът е едно от тези неща. След като има колан, чието предназначение е да обезопаси пътника, е много елементарно и много лесно той да се постави. При всички случаи това би помогнало. Не твърдя, че това ще спаси пътника, но вероятността да оцелее и дори да не бъде ранен, е много голяма. Не си заслужава за едно толкова просто действие пътникът да си рискува живота. - Едно от нещата е техническото състояние на автобусите. Не говоря за автобуса от катастрофата на магистрала „Тракия\", тъй като той е нов. Освен това подготовката на водачите би трябвало да е много по-сериозна и те да имат обучения, защото работата им е много отговорна. Все пак зад гърба на водача на автобус стоят по 30-40 пътника и неговото поведение като шофьор е много важно и значимо. В момента има остър недостиг на водачи на автобуси и товарни автомобили и понякога се правят компромиси с качеството на водачите, които се назначават. За тези хора би трябвало да се приложи нещо подобно като за пилотите на самолети, защото от тяхното поведение зависи живота на много хора. - Преди само няколко години бяхме по-добре от Гърция, Румъния, постепенно отидохме на последно място. Миналата година се прекъсна тази тенденция за непрекъснато увеличаване на загиналите. Няколко са факторите за тази ситуация. Първо, все още не се използват техническите средства за контрол в достатъчна степен. Това би увеличило изключително много контрола. А контрол означава и дисциплина, създаване на навици да бъдат дисциплинирани водачите на пътя. Когато говоря за технически средства имам предвид средства, работещи автономно, независимо от полицията. Когато се слага един радар в колата, този радар трябва да се съпровожда от двама полицаи. Всичко това зависи от отпуската на полицаите, от тяхното здравословно състояние, от смените на работа. Т.е. един мобилен радар далеч не е толкова ефективен.", "date": "2018.04.16", "title": "Изискванията към шофьорите на автобуси да са като към пилотите"}
{"url": "http://standartnews.com/balgariya/karayancheva_pregovarya_za_padane_na_us_vizite-370551.html", "text": "Ще поставя въпроса за визите за български граждани за САЩ на най-високо парламентарно ниво по време на разговора ми с председателя на Камарата на представителите на Конгреса на САЩ Пол Раян. Това заяви председателят на Народното събрание Цвета Караянчева на срещата си с представители на българската общност във Вашингтон. Раян е вторият по влияние републиканец след президента Доналд Тръмп. Решението на въпроса с визите зависи от Конгреса, който е приел закон, според който за да паднат визите за една страна, отказите за тях трябва да са под 3%. За България този процент варира между 9 и 17. Караянчева информира сънародниците ни за успешното провеждане на Българското председателство на Съвета на ЕС. Те пък от своя страна изразиха благодарност за това че държавата финансира български училища в САЩ и по света. На нас – българите, ни е нужно да вдигнем глави със самочувствие, защото историческото ни минало и корените ни дават безброй примери за това, каза Цвета Караянчева и пожела на сънародниците ни във Вашингтон да съхраняват своята култура и традиции. Председателят на Комисията по бюджет и финанси Менда Стоянова разказа за икономическите показатели на страната, развитието на икономиката ни, нарастването на доходите и търсенето на високообразовани и квалифицирани кадри.", "date": "2018.04.16", "title": "Караянчева преговаря за падане на US визите"}
{"url": "http://standartnews.com/balgariya/radev_obshtestvoto_ochakva_bezpristrastno_prilagane_na_zakona-370540.html", "text": "Българската Конституция изисква голяма професионална и гражданска отговорност от юристите. Към вас са отправени огромни обществени очаквания за справедливост, предвидимост и защита, заяви държавният глава Румен Радев по време на тържественото отбелязване на Деня на Конституцията и юриста – 16 април. Президентът честити празника и пожела успех на професионалната гилдия в присъствието на правосъдния министър Цецка Цачева и шефа на ВАС Георги Чолаков. Румен Радев заяви, че Търновската конституция е „голямото държавно начало на малкото новоосвободено Княжество България\" и е опора на нашата държавност. По думите на президента преди 139 години депутатите от Учредителното събрание създават върховния закон на свободна и независима държава извън тесните рамки, наложени от Ограничителния устав и така показват решимост да отстояват българската идентичност, независимо от тогавашните предизвикателства. Днешната Конституция въвежда и отстоява идеите на демокрацията и на отговорното управление, заяви държавният глава и припомни, че Търновската Конституция въплъщава в себе си мир, свобода, хуманизъм, равенство, справедливост и търпимост – универсални човешки ценности, посочи Радев. Обществото ни очаква от юристите обективно и безпристрастно прилагане на закона, защото от това зависи нашата принадлежност към цивилизования свят. „От вашия професионализъм и критична оценка зависи какви закони творим днес, до колко балансираме между обществения интерес и правата на отделната личност\", допълни президентът. Според Румен Радев обективното и безпристрастно прилагане на закона в наше време често означава много смелост и активна гражданска позиция.", "date": "2018.04.16", "title": "Радев: Обществото очаква безпристрастно прилагане на закона"}
{"url": "http://standartnews.com/balgariya/obzor_ostaviha_shofyorkata_ot_trakiya_v_aresta-370542.html", "text": "Окръжният съд реши да остави в ареста 29-годишната Цвета Таскова, обвинена за тежката катастрофа на магистрала \"Тракия\", при която на 13 април загинаха шестима души и над 20 бяха ранени. Според съда тя не е проявила необходимата отговорност на пътя, а обвинението касае тежко престъпление с наказание над 5 години. Защитникът на Цвета Таскова апелира за по-лека мярка, като увери, че \"ще бъде съвестно изпълнена\". Решението не е окончателно и може да се обжалва. Искането за постоянен арест на жената беше внесено вчера от прокуратурата. Младата жена бе доведена в съда под засилена охрана от седем служители на министерството на правосъдието. Автотехническа експертиза сочи, че колата й е била изправна. Разпитаните над 30 свидетели, според прокуратурата, разказвали за неадекватни действия от стана на Таскова при шофирането. \"Тя е започнала изпреварване като е допуснала да настъпи удар, вследствие на което е настъпила смъртта на 6 лица. Това престъпление е непредпазливост. Представлява и лична трагедия за самата обвиняема\", заяви наблюдаващият прокурор Мирослав Ангелов. Той допълни, че Таскова не е била внимателна на пътя и така се е стигнало до тежкия инцидента. Според прокуратурата шофьорът на автобуса няма никаква вина за инцидента. До момента обаче няма автотехническа експертиза, която да определи мястото на удара и разположението на автомобилите спрямо разделителната линия на платното за движение, опонира защитата, според която за няколко дни разследване е невъзможно да се установи фактическата обстановка. Прокурорът също обясни, че трябва по-задълбочена проверка, но дори и тази е достатъчна за да се направи обосновано предположение, че Панова има вина. Съдът също изрази съгласие, че виновността не може да се определи от тази първоначална експертиза. Експертното лице, което в материалите по делото фигурира с името Александър Димитров, започнал огледа на колата в 17,25 часа и го приключил в 17,35 часа, стана ясно от думите на адвоката на Панова Георги Динев. В заключението си Димитров записал, „че при общ визуален поглед не установил течове\". Адвокатът съобщи още, че клиентката му му е разказала, че е предприела изпреварване на автобуса, давайки ляв мигач. В този момент чула шум в предната част на колата и автомобилът й поднесъл наляво. Тогава тя дала надясно, автомобилът обаче отново поднесъл наляво. При следваща маневра надясно се ударил в автобуса, който понесъл колата, а самият автобус започнал да криволичи наляво надясно, преди да се обърне. В защита на Цвета бяха предоставени и данни, че 6 години е притежавала златен талон, тъй като нямала никакви нарушения. Разделила се с него едва преди две години, когато я хванали да шофира пияна или по-точно с 1,1 промила алкохол в кръвта. „Няма как да има златен талон, защото няма стаж зад волана\", репликираха от прокуратурата и допълниха , че Таскова е възнамерявала да пътува за Гърция след дни и да започне работа там. „Да, тя зимата е работела по зимни курорти, лятото по летните курорти. Това не е доказателство, че ще се укрие\", заяви защитата на Цвета Таскова. Пред съда стана ясно, че през 2016 г. тя е задържана за шофиране след употреба на алкохол. Адвокатът на Таскова разказа, че тя е съсипана от случилото се и тежко го преживявала. Психиатри и психолози са работили с нея, защото имало данни, че може да посегне на живота си докато е в ареста. Искам да изкажа искрени съболезнования, не мога да опиша съжалението. Не очаквам да ме разберат, но съжалявам, съжалявам\", каза през сълзи пред съда Цвета. Близо зад банката, на първите редове бяха и родителите й, които едва сдържаха емоциите си. Стана ясно, че баща й, който в момента е пенсионер и ходи с бастун, е обучавал авиатори, а майка й е подготвяла медицински кадри. Тя също се разплака и изрази съболезнования на роднините на жертвите. Междувременно от столичната болница \"Св. Анна\" съобщиха, че състоянието на настанените там пострадали в петък се подобрява. Те са вече контактни и дишат самостоятелно. Няма пряка опасност за живота им, но все още са възможни усложнения, уточниха от болничното заведение.", "date": "2018.04.16", "title": "ОБЗОР: Оставиха шофьорката от \"Тракия\" в ареста"}
{"url": "http://standartnews.com/balgariya/trima_postradaha_v_sblasak_na_taksi_i_marshrutka_v_ovcha_kupel-370543.html", "text": "Трима души са пострадали при катастрофа между такси и маршрутка в ж.к. „Овча купел\". Пътният инцидент е станал на кръстовището на ул. „Монтевидео\" и бул. „Президент Линкълн\". Пострадалите са пътували в маршрутката.", "date": "2018.04.16", "title": "Трима пострадаха в сблъсък на такси и маршрутка в \"Овча купел\""}
{"url": "http://standartnews.com/balgariya/obnovyavat_manastir_sas_zatrupana_cherkva-370541.html", "text": "Близо 625 хиляди лева ще бъдат инвестирани в ремонт и реконструкция на манастира „Света Петка\" в трънското село Пенкьовци. Строително-обновителните работи вече започнаха. Средствата се предоставят безвъзмездно от Програмата за развитие на селските райони  след защитен проект, предвиждащ обновление на манастирските сгради и облагородяване на дворното пространство, където растат вековни дървета. Пенкьовци е пръснато на махали село в Краището. Административно се числи към община Трън, но е по-близо до Земен, а в миналото е било и към Радомирска околия. Местните добре знаят и тачат църквата \"Св. Петка\", но и сред тях има такива, които не знаят, че на това място е имало манастир. За сметка на това в района е добре познато преданието, че за да бъде опазен от кощунствени посегателства,  храмът е престоял години наред затрупан под могила от земя. Историята на Пенкьовския манастир се корени в далечното минало. Кога точно е бил основан не се знае, но от исторически източници става ясно, че в Смята се, че самото село е възникнало през втората половина на 13 век. Предание разказва, че по време на османската инвазия по тези земи се заселили трима братя – боляри, бегълци откъм Търново и сложили началото на три села  – Пенкьовци, Докьовци и Одраница, а населението им дълго пазило самосъзнанието си за болярското потекло. За някогашния манастир сега напомнят вековни дъбове и оцелялата черква. Храмът на света Петка е от по-късно време и се свързва с традиционно силния култ на местното население към светицата. В почти всяко населено място в района има предание, че тя лично е минавала и престоявала по тези места, макар това да не съвпада по време със същинското житие на света Петка.  Местните разказват, че черквата е стояла дълги години затрупана под могила от пръст, за да бъде спасена от посегателства на злосторници. Един ден, когато в селото нямало живи хора, помнещи и знаещи за затрупаната черква, пастир забелязал, че една от козите му ближе нещо метално. Оказало се, че това е кръстът от купола на старата черква.  Хората я изровили от пръста, а в средата на 19 век пристроили кръгъл притвор, характерен само за този район на страната. През същия период към югозападната фасада е изграден открит притвор. Към дървените колони са изградени и декоративни висящи аркади, характерни за архитектурата на този край, но в момента вече ги няма. Стенописите са от 1867 г. и но в храма има и по-стари фрагменти, някои от които покрити с дебел слой мазилка. През 20 години на 20-ти век е вдигната камбанария от масивно дърво, дело на местен дърводелец, който е правил дограмите на царския дворец в София. Дълго време неговите потомци се грижеха за черквата, но сега там има монах. Близо до  църквата има стара двуетажна сграда с няколко стаи, където е имало килийно училище, а по-късно и местни младежи са били обучавани за духовници. Запазени са свидетелства, че тук четири години до 1856 г. е учил изтъкнатият български възрожденски духовник, просветен деец и революционер архимандрит Зиновий Поппетров, родом от близкото село Враня стена. По-малко е известно обаче, че в село Пенкьовци е служил като свещеник св. Софроний Софийски. По сведения на  българския книжовник от средните векове поп Пею, подгонен от турско насилие, енорийският свещеник на село Пенкьовци Стефан избягал в София със жена си. По това време по тези места са вилнели черкези и според  преданията те са опожарили черквата „Св. Никола\", чиито руини  сега са между стари  дървета в селското гробище. Поп Стефан  по-късно забегнал  чак във Влашко при великия влашки войвода Радул. Там жена му починала и той приел монашество с името Софроний.  Подир смъртта на войводата Радул калугерът  се завърнал отсам Дунава в родината си и се поселил в манастир близо до  Русе. Смята се, че това е бил Бесарбовския манастир. Там монахът Софроний и милостиня.  В житието му се разказва как дяволът не изтърпял неговите монашески подвизи и настроил против него един манастирски слуга, който го ударил с брадва по главата и така го лишил от живот. Три години по-късно Софроний се явил на живеещите в манастира, които изпълнили неговото внушение, разкопали гроба му и намерили мощите му нетленни и благоуханни. Те ги поставили в ковчег за всеобщо поклонение. Предполага се, че преподобни Софроний е живял през втората половина на ХV век и началото на ХVІ век, към второто десетилетие на който трябва да е пострадал. Българската православна църква почита паметта му на 28 май, а за година на неговото успение е приета 1515 г. Името на светията при монашеското си пострижение е получил и калугерът, който сега бие камбаната в Пенкьовци. Отец Софроний се подвизава на това благодатно място от няколко години и в пост и молитва пребъдва в монашеското си старание за общение с Бога. В неговите трудове по грижата за манастира му помагат местни благочестиви хора и бизнесмени с корени от селото. Непосредствено до входа към манастирския двор се издига вековен дъб, за който се смята, че е на повече от 800 години. Дървото също се радва на внимание, защото има хора, които идват при него от години, за да черпят енергия, обгръщайки го, но и за да проумеят, че благодатта на това място е от Бога. Друг вековен дъб се издига до сградата на някогашното училище, където сега са покоите на монаха Софроний. Под него местните хора и пръснатите по различни краища техни потомци си правят селския събор.", "date": "2018.04.16", "title": "Обновяват манастир със затрупана черква"}
{"url": "http://standartnews.com/balgariya/tsvetanov_lesno_e_da_si_prezident__samo_namirash_kusuri_obnovena-370545.html", "text": "Лидерът на парламентарната група на ГЕРБ Цветан Цветанов контрира президента Румен Радев и неговото изказване от днес, че липсва прозрачност при харченето на публични средства. „Най-хубаво е да си президент в България. Нищо не зависи от теб, само намираш кусури\", коментира Цветанов. \"Уважавам президентската институция, но за съжаление Румен Радев, заедно с БСП, има антиевропейско поведение,  каза Цветанов пред журналисти в Смолян. „Наскоро имаше заседание при премиера във връзка с усложнената международна обстановка. Позицията, с която излязохме впоследствие, кореспондираше с тази на ЕС. Не бива да обслужваме чужди интереси. Гарантирането на сигурността ни минава през членството в ЕС и НАТО. Който си мисли друго е в голяма заблуда\", подчерта Цветанов. Макар и президентът да е посещавал различни общини в България, колко от проблемите им е решил, попита Цветанов и припомни случая в Свищов, когато беше изолиран от срещата на Радев с кмета на града. „Когато обаче после стана време за същинското решаване на проблемите, кметът дойде при нас. Той бе независим кандидат, подкрепен от БСП, но това означава ли, че не трябва да работим заедно? Не е важно от коя партия си, а дали те е грижа за хората\", посочи Цветанов. \"БСП още не могат да преодолеят загубата, която понесоха на парламентарните избори. Те още смятат, че ако успеят да създадат криза, ще се стигне до служебен кабинет, назначен от президента Радев, и по този начин те ще могат да влязат служебно във властта, иначе не могат, допълни Цветанов при посещението си в Смолян. Цветанов сподели разочарованието си от поведението на опозиционните партии. „В момента никоя от тях не мисли как да реши проблемите на хората. Това въобще не им е на дневен ред. Те мислят само за влизане в управлението\", обясни зам.-председателят на ГЕРБ. По думите му на въздействието с компромати спрямо ГЕРБ може да се отговори само с дела. „Запомнете - всяко обещание, което даваме, хората след време ще си го потърсят\", призова Цветанов.", "date": "2018.04.16", "title": "Цветанов: Лесно е да си президент - само намираш кусури /ОБНОВЕНА/"}
{"url": "http://standartnews.com/balgariya/tema_ot_denya_bez_opashki_za_1_klas-370536.html", "text": "Без опашка от нервни родители, чакащи денонощно поне седмица, за да запишат децата си в 1 клас, осъмна най-желаното училище в София - 133 СУ \"А. С. Пушкин\". От години то бе емблема за трудностите на хората от квартала за класират децата си, тъй като сред водещите критерии бе поредността на записване. Тази година за първи път кампанията за 1 клас в столицата тръгна по новата система. Тя се основава на принципа на уседналост и така най-голям шанс да бъдат приети, имат децата, живели в района на училището през последните 3 години. Опашките пред най-добрите школа секнаха. Близо 12 000 първолаци очаква София наесен. Те се борят за 176 общински училища. Водещ е адресът на детето. При изписването му от родилния дом, то се води на адреса на майката. Ако в последните 3 години настоящият й дом съвпада с този на постоянния й адрес и е в територията на училището, малчуганът има максимален брой точки - 43. При подаването на документите това се удостоверява с бележка, издадена от съответната общинска администрация преди датата на класиране и лична карта на един от родителите. Четири групи уседналост има в София. В първата са деца кореняци - живели повече от 3 години в района на училището. След тях се нареждат хлапетата, установили се край школото си преди от 1 до 3 години. В третата група влизат тези, които в последния момент са променили адреса си. Последни остават деца, живеещи извън района на училището. Териториите на софийските школа са разписани в сайта на столична община - в системата за прием за 1 клас. Много точки получава хлапето, ако адресът му е в административния район на училището. Повече точки - 22, но от допълнителните критерии, носят и братя или сестри, които вече учат в желаното училище. Така се слага край на несправедливостта от предните години братя и сестри да учат в различни училища без родителите им да могат да променят това. Близнаци вече се класират заедно над утвърдения брой ученици в паралелката, ако поне един от тях е приет. Системата дава точки и по социални критерии. 22 т. получава дете с двама починали родители. Напред в класирането са и малчугани с трайни увреждания, с един починал родител, както и хлапета от многодетни и приемни семейства. Деца, завършили подготвителна група в училището или които живеят в граничен на училището район, също получават по-голям шанс за прием. Документи за кандидатстване се приемат до 16 май. Първото класиране излиза на 4 юни в 17 ч., сочи графикът на регионалния инспекторат по образование в София. От 5 до 7 юни е записването. На 8 юни се обявяват свободните места за второ класиране. Всяко дете ще бъде записано, може би не по първо желание, но няма да няма да има първолаци без места, увери пред БНТ вчера зам.-кметът по образование и култура в София Тодор Чобанов. 7-8 училища ще са по-натоварени при приема, но ще има и такива, в които ще останат свободни места, съобщи той. Според него \"единната система за прием в първи клас за град като София няма как да удовлетвори всекиго, но тя се приема на база всеобщата нужда на града\". Чобанов определи като рисков критерия за месторабота на родителите, защото мнозина успявали \"да си издействат документ за работно място, в което не работят\".", "date": "2018.04.16", "title": "ТЕМА ОТ ДЕНЯ: Без опашки за 1 клас"}
{"url": "http://standartnews.com/balgariya/bal_vav_venetsiya_za_tisho_ot_eliseyna-370537.html", "text": "Бал във Венеция ще има заедно с приятелите си и абитуриентът Тихомир от село Елисейна, община Мездра. Той и майка му Росица Стоянова останаха без дом на връх Цветница. Къщата им изгоря до основи, заедно с имуществото и дрехите вътре. Оттогава момчето спи при роднини, а майката – в оцелялата от пламъците каруца в двора на къщата си. Съучениците на Тихомир организираха кампания в негова подкрепа. Младежите събраха 200 лв., които ще бъдат обърнати в евро и така момчето ще разполага със средства за лични разходи, с които да отиде заедно с класа си на абитуриентска вечер във Венеция. Отделно те са събрали още над 500 лв. В училището бе отворена касичка, в която учители и ученици пускаха дарения за пострадалото семейство. Младежите от Червения кръст и приятели пък дадоха на момчето 141 лв. Сумата е определена след разпределение на събраните дарения от кампанията „Цветница 2018\", насочена към абитуриенти сираци и полусираци, към която бе добавен младежът. Дарители от цялата страна помагат на Росица и Тихомир за нова къща. Такава се продава в момента точно до изгорелия техен дом. Досега в сметката на община Мездра, публикувана на сайта й, са събрани 1617 лв. Дарители са дали от 20 до 1000 лв. От страната пристигат и колети за Росица и Тихомир – от Силистра, Нова Загора, Варна, София.", "date": "2018.04.16", "title": "Бал във Венеция за Тишо от Елисейна"}
{"url": "http://standartnews.com/balgariya/veche_nyama_pryaka_opasnost_za_zhivota_na_naytezhko_ranenite_pri_katastrofata_kray_vakarel-370517.html", "text": "През изтеклата нощ има позитивна промяна в състоянието на пострадалите при катастрофата до край Вакарел на магистрала \"Тракия\", настанени в КАИЛ на УМБАЛ \"Св.Анна\"-София АД. Това съобщиха от пресцентъра на лечебното заведение. Именно в бившата Окръжна болница бяха настанени най-тежко ранените след трагедията, при която автобус се обърна на магистрала \"Тракия\" и шестима души загинаха. Общо десет души бяха приети в \"Света Анна\", като четирима бяха с опасност за живота. Пациентите са стабилизирани и контактни и вече всички са на собствено дишане. \"Няма пряка опасност за живота им, но все още са възможни усложнения\", уточняват от болничното заведение. Ако състоянието на пациентите позволява, още днес ще бъдат направени нови операции. М.Д. ще бъде оперирана заради фрактура на китка и гръбначни прешлени. Г.М. ще бъде оперирана заради фрактура на раменна кост. Пред Канал 3  състоянието на пациентите коментира и пиарът на УМБАЛ \"Св. Анна\" Антон Луков. \"Имаме добра новина. Имаме леко подобрение, но подчертавам леко. Защото все още са възможни усложнения. Добрата новина е, че всичките пет пациенти вече са на собствено дишане. Това е добър знак, така че няма пряка опасност за живота им, но са възможни всякакви усложнения\", коментира Луков.", "date": "2018.04.16", "title": "Вече няма пряка опасност за живота на най-тежко ранените при катастрофата край Вакарел"}
{"url": "http://standartnews.com/balgariya/tsvetanov_na_sreshta_s_kmetove_ot_smolyansko-370512.html", "text": "Срещи с кметове от Смолянско прави днес председателят на ПГ на ГЕРБ и заместник-председател на партията Цветан Цветанов. Той ще разговаря с градоначалниците и кметски наместници от в офиса на ГЕРБ в града. След това заедно с кмета на Смолян Николай Мелемов ще направи оглед на ул. „Проф. Асен Василев\", на която предстои да бъдат изградени подпорни стени. Час по-късно Цветан Цветанов ще разговаря с кметове на общини в област Смолян от ГЕРБ, ръководители на общинските структури от областта и общински съветници. В срещата ще участват и депутатите от ГЕРБ-Смолян д-р Даниела Дариткова и д-р Красимир Събев.", "date": "2018.04.16", "title": "Цветанов на среща с кметове от Смолянско"}
{"url": "http://standartnews.com/balgariya/zapochva_kampaniyata_za_priem_v_parvi_klas-370515.html", "text": "Днес стартира кампанията за прием в първи клас в общинските училища. Родителите на кандидат-първолаците могат да подават документи. На 30 март всички общински училища обявиха свободните си места. Заедно с проекта на Система за прием за първи клас, бяха внесени и прилежащите райони, които са определени от районните администрации съвместно с директорите на школата. Уседналостта и близостта на дома до училището е водещ критерий за прием в първи клас, като за него няма да се дават точки, а кандидатите ще се разпределят в четири групи. В първата ще са децата, чийто постоянен или настоящ адрес в прилежащия район на училището не е променян в последните над три години. Те всъщност ще имат и най-голяма преднина. Във втората група ще са кандидатите, при които уседналостта е от една до три години. В третата пък ще бъдат децата, които в последната година живеят в близост до желаното училище. В четвъртата група ще са първокласниците, които живеят извън прилежащия район на училището. Най-напред ще се приемат децата от първата група и при наличие на свободни места постепенно ще се преминава към следващите. Предвидени са и четири допълнителни критерии. До тях обаче ще се прибягва само в случай, че броят на кандидатите в определена група надхвърля план-приема.", "date": "2018.04.16", "title": "Започва кампанията за прием в първи клас"}
{"url": "http://standartnews.com/balgariya/tryabva_li_da_razreshat_otnovo_pusheneto_v_zavedeniyata-370518.html", "text": "За пореден път се прокарва идеята за пушене в заведенията. Този път неин автор е вицепремиерът Валери Симеонов. Според него не трябва да се приемат закони, които се нарушават непрекъснато. Миналата седмица в интервю за БНТ той нарече сегашното пълно табу за цигарен дим „двуличие\" и разпалената полемика по темата започна отново. „Държавите в Европа, където не се пуши в заведенията, се броят на пръсти. У нас тази идея се превърна в нещо несериозно - да се обяснява колко е вредно да се пуши, а да взимаш огромни пари от акцизи\", коментира в „Здравей, България\" режисьорът Андрей Слабаков. По думите му човек сам решава дали да пуши, или не и не иска „малцинството\" от непушачи да определят къде е позволено да се прави. „Като лекар няма как да съм „за\" връщането на пушенето в заведенията. Статистика на Евробарометър от 2014 г. доказа, че след закона за пълната забрана за тютюнопушенето има 3% спад на пушачите в България\", каза от своя страна д-р София Ангелова, специалист по белодробни болести. По думите й това, че закон не се спазва не означава, че трябва да бъде отменен.", "date": "2018.04.16", "title": "Трябва ли да разрешат отново пушенето в заведенията?"}
{"url": "http://standartnews.com/balgariya/borisov_i_karakachanov_na_poseshtenie_v_kosovo-370491.html", "text": "Премиерът Бойко Борисов ще бъде днес на посещение в Прищина. Той ще проведе среща с президента на Косово Хашим Тачи, на която ще бъдат обсъдени възможностите за задълбочаване на евроинтеграцията на страните от Западните Балкани и гарантирането на мира и сигурността в региона. На срещата ще бъдат поставени и проектите за инфраструктурна и дигитална свързаност между шестте балкански страни и Европейския съюз. В рамките на визитата си премиерът Борисов ще се срещне и с министър-председателя на страната Рамуш Харадинай, както и с ръководителя на делегацията на ЕС в Косово Наталия Апостолова. В делегацията на министър-председателя ще бъде и вицепремиерът и министър на отбраната Красимир Каракачанов.", "date": "2018.04.16", "title": "Борисов и Каракачанов на посещение в Косово"}
{"url": "http://standartnews.com/balgariya/avtobus_s_detsa_se_preobarna_kray_veliko_tarnovo-370514.html", "text": "\"За съжаление, още една безсънна нощ. Снощи късно в района на Велико Търново имаше катастрофа на автобус, пълен с деца между 15-16 години. Пак има обръщане, пак автомобил го е засякъл. Има пострадали, но няма убити\". Това обяви пред БНТ зам.-министърът на транспорта Ангел Попов. Инцидентът е станал след 21 часа. \"Не може без колани. Ще задължим всички автобуси да имат колани, защото в някои не са монтирани фабрично\", обясни той. \"Когато българинът пътува в чужбина, той е изключително внимателен, а когато навлезе в територията на България, той обича да нарушава пътните правила\", каза Попов. \"Нещо може би не правим, както трябва, в обучението на младите шофьори\", заключи той по повод зачестилите в последните дни тежки пътни инциденти.", "date": "2018.04.16", "title": "Автобус с деца се преобърна край Велико Търново"}
{"url": "http://standartnews.com/balgariya/bivshiyat_ministar_petar_moskov_se_izpravya_pred_sada-370516.html", "text": "Бившият министър на здравеопазването от кабинета „Борисов 2\" Петър Москов се изправя пред съда днес. Той е обвинен за безстопанственост в особено големи размери заради закупени ваксини. Москов е обвинен в три престъпления – сключване на неизгодна сделка, неизпълнение на служебните му задължения и безстопанственост. Прокуратурата смята, че като министър на здравеопазването не е изпълнил служебните си задължения, като е приел дарение от Министерството на здравеопазването на Турция – 100 хиляди дози ваксина за деца, които не са разрешени за употреба на територията на България. Според обвинението с тези си действия Москов е нанесъл вреди за над 325 милиона лева. Освен Петър Москов с обвинения е и заместникът му Адам Персенски.", "date": "2018.04.16", "title": "Бившият министър Петър Москов се изправя пред съда"}
{"url": "http://standartnews.com/balgariya/kakvo_shte_e_vremeto_do_kraya_na_april-370519.html", "text": "Днес ще бъде облачно, с максимални температури между 19° и 24°, по Черноморието -  от 10 до  12°.  Вятърът ще е слаб, в Източна България – до умерен от югоизток. В  следобедните часове на места в Западна, а през нощта – и в Централна България, ще превали слаб дъжд. Във вторник и сряда в много райони от страната ще се развива купеста и купесто-дъждовна облачност и на много места ще има превалявания, придружени и с гръмотевици. В сряда вятърът ще бъде от северозапад, във вечерните часове ще се ориентира от североизток, ще се усилва и с него ще нахлува по-хладен въздух. В четвъртък и петък с прекъсвания ще превалява дъжд. Ще бъде ветровито, особено в  Източна България, където ще духа умерен, временно силен вятър от север-североизток. Максималните температури ще се понижат още и ще се доближат до обичайните за сезона. През почивните дни вятърът ще се ориентира от северозапад. Облачността ще е променлива, почти без валежи. В неделя ще има повече слънчеви часове и бързо ще се затопля. В началото на следващата седмица ще бъде предимно слънчево, с купеста облачност в следобедните часове и условия  само за  локални краткотрайни превалявания. Вероятност за захлаждане и по-интензивни валежи ще има около 26 април. В края на месеца вероятността за валежи намалява. Ще  започне и повишение на температурите.", "date": "2018.04.16", "title": "Какво ще е времето до края на април?"}
{"url": "http://standartnews.com/balgariya/zahlazhdane_i_dazhd-370493.html", "text": "Днес ще се захлади, но ще остане топло. От запад облачността ще се снишава и в следобедните часове на места в Западна България ще превали слаб дъжд. През нощта срещу вторник ще превали и в централните райони над страната. Вятърът ще  е слаб, в Източна България до умерен, от югоизток. Минималните температури ще са между 8 и 13 градуса, дневните ще се понижават и ще достигнат 19-24 градуса, по Черноморието 11-12. Атмосферното налягане  ще се понижава, но ще остане малко по-високо от средното за месеца.", "date": "2018.04.16", "title": "Захлаждане и дъжд"}
{"url": "http://standartnews.com/balgariya/karayancheva_shte_svalya_amerikanskite_vizi_pri_poseshtenieto_si_vav_vashington-370524.html", "text": "Председателят на Народното събрание ще договаря отпадане на американските визи за България при посещението си в Съединените щати, съобщава Нова тв. Цвета Караянчева пристигна във Вашингтон в неделя, а днес започва официалната й програма. Караянчева ще участва на форум на Световната банка и ще се срещне с шефа на Камарата на представителите Пол Раян. Той е вторият по влияние републиканец след президента Доналд Тръмп. Снощи председателят на парламента разговаря с хора от българската общност във Вашингтон. В делегацията участва и председателят на комисията по бюджет в парламента Менда Стоянова. „Смятам да поставя въпроса за американските визи, защото отношенията, които имат България и Америка, са много добри и това предполага, че във визовия режим отношенията трябва да се подобрят в полза за българските граждани. Досега на парламентарно ниво не е поставян въпросът за визите\", заяви Караянчева. Решението на въпроса с визите зависи от Конгреса, който е приел закон, според който за да паднат визите за една страна, отказите за тях трябва да са под 3%. За България този процент варира между 9 и 17, разказва Нова тв. Освен за визите, българите във Вашингтон питаха кога ще е готово онлайн гласуването и електронните услуги за български граждани.", "date": "2018.04.16", "title": "Караянчева ще сваля американските визи при посещението си във Вашингтон"}
{"url": "http://standartnews.com/balgariya/sluzhiteli_na_nap_izlizat_na_protest_v_sofiya-370520.html", "text": "Служители на Националната агенция по приходите (НАП) излизат на протест в София. Причината са планираните масови съкращения в системата. Данъчните ще направят шествие от столичната териториална дирекция на НАП до централното управление с искане за лична среща с изпълнителния директор Галя Димитрова. Съкращенията предвиждат звеното „Оперативни проверки\" да бъде закрито, а договорите на всички близо 300 служители, работещи в него, да бъдат прекратени от 1 май. Решението е в отговор на акцията на специализираната прокуратура в края на март, при която бяха арестувани 20 данъчни служители от същото звено по обвинение за участие в организирана престъпна група и изнудване на търговци.", "date": "2018.04.16", "title": "Служители на НАП излизат на протест в София"}
{"url": "http://standartnews.com/balgariya/prezidentat_lipsva_prozrachnost_pri_harcheneto_na_publichni_sredstva-370529.html", "text": "Неефективна е институционалната среда, нямам доверие и в съдебната система. Днес е Денят на Конституцията. Тя въвежда и отстоява важни идеи и принципи на демокрацията и отговорното управление. Нашата Конституция ясно задава основните институции в държавата, ясното разделение на властите и дължимото сътрудничество между тях. Това заяви президентът Румен Радев. Тези институции трябва да гарантират най-важното, от което се нуждае българския предприемач, инвеститор и данъкоплатец, а това е защита предвидимост, сигурност. Без тях нямаме как да имаме нужната среда за успешна икономика. Българският парламент е основната гаранция за демократичността на нашата политическа система, ние трябва да го подкрепяме, но не и безкритично. Искрено желая да имаме силен и успешен парламент, но когато имаме много чести и хаотични промени в законодателството, това води до непредвидимост и нестабилност. Съчетано с ниска степен на контрол, всичко това въздейства негативно на бизнес средата, допълни президентът. Липсва прозрачност и собственост на управленски решения и харченето на публични средства е друг основен проблем на бизнес средата, добави Радев. Например, взето решение на половин милиард без ясно решение и дебат. Когато едни и същи фирми печелят обществени поръчки за водни цикли и магистрали служебно, каза Радев. Ясно е, че младите и предприемачите и немалко чуждестранни инвеститори напускат строителната площадка и търсят друга, по-светла, крайно време е да включим прожекторите. Това е най- важното и неотложно, което трябва да направим за България, за да я има - да осветлим процесите в държавата, да има прозрачност на собственост на управленски решения, на харчене на публичен ресурс, да има ясно установени правила, които да важат за всички, категоричен е Радев. Прокуратурата и съдът имат последен шанс да върнат доверието в тях и в България, като погнат безкомпромисно крадците, корумпираните, престъпилите закона, независимо дали са от управляващи, опозиция, от собствените магистрати. Когато изискваме и установим ясни и прозрачни правила и демократични принципи, когато върнем доверието в държавата, тогава съм сигурен, че инициативата и предприемчивостта на българина бързо ще доведе до желаните икономически резултати, подчерта още президентът. Президентът коментира и външнополитическата ситуация. \"Във времена на конфронтация трябва да се стремим да поддържаме диалога и да снижаваме напрежението, заяви той. - Българският културен, световен и цивилизационен принос не може да става залог на политически конфликт. Точно във времена на конфронтация ние трябва да поддържаме диалога, трябва да търсим общите интереси в борбата с тероризма и как да снижаваме това напрежение. Така че в тази връзка мисля, че диалогът и каналите за диалог трябва да бъдат запазени. Основната цел на България е постигане на диверсификация – на газови и енергийни доставки като източници и като маршрути. В това отношение ние трябва да правим всичко възможно да получаваме отколкото може повече места и маршрути енергия – това означава по-голяма сигурност, повече опции и по-ниски цени. Затова България трябва да бъде активна в тези дейности\", каза още той и посочи, че все още се уточняват точни дати за визитата му в Москва. „Но това, което мога да кажа засега, е 21-22 май\", обясни държавният глава.Президентът Румен Радев коментира и идеята за посещение на руския президент Владимир Путин в България, като уточни, че за момента това само се обсъжда и все още няма насрочени дати за такава визита.", "date": "2018.04.16", "title": "Президентът: Липсва прозрачност при харченето на публични средства"}
{"url": "http://standartnews.com/balgariya/tsatsarov_iska_opasnite_prestapnitsi_v_edin_zatvor-370526.html", "text": "Най-опасните престъпници трябва да бъдат концентрирани в един затвор, който да е технически обезпечен, с високо ниво на сигурност. Това заяви в Пловдив главният прокурор Сотир Цацаров. По думите му състоянието на надзорно-охранителния състав в  местата за лишаване от свобода в момента е такова, че рано или късно бягство като на двамата осъдени Владимир Пелов и Радослав Колев е щяло да се случи. Според обвинител номер 1 надзирателите с основание протестират за ниските си заплати и срещу недостатъчното щатни бройки. \"В момента има затвори, в които един надзирател отговаря за 19 лишени от свобода, но в други съотношението е 1/20, 1/39 и така нататък, посочи Сотир Цацаров. Той бе в Пловдив в Деня на Конституцията и присъства на раздаването на дипломите на абсолвентите от Юридическия факултет на ПУ \"Паисий Хилендарски\". Главният прокурор връчи скулптура на лъв и фототипно издание на \"История славянобългарская\" на отличника на випуск 2017 Кристиян Райчев.", "date": "2018.04.16", "title": "Цацаров иска опасните престъпници в един затвор"}
