{"url": "http://standartnews.com/lyubopitno/british_amerikan_tabako_puska_novo_pozdravoslovno_ustroystvo_za_pushene_v_balgariya-376828.html", "text": "Американската компания Бритиш американ табако (БАТ) пусна на българския пазар glo™ – най-новото устройство за пушене чрез нагряване на тютюна, т.е. спадащо към т.нар. „здравословни\" алтернативи при употребата на тютюна. То предлага потенциално по-малко рискова възможност, тъй като при употребата му тютюнът се нагрява на 240 градуса, а не изгаря на 900, както е при конвенционалните цигари. glo™ е основният продукт на БАТ в категорията устройства за нагряване на тютюн. glo™ е уникален продукт по отношение на своя изчистен дизайн и практичност на използване: има един единствен бутон, който свети, а веднъж заредено, glo™ може да се ползва до 30 сесии. Устройството нагрява тютюна до приблизително 240°C. Не го изгаря и затова не се образува пепел, като миризмата е много по-малко. Като резултат от нагряването се формира пара, която съдържа около 90-95% по-малко токсични вещества спрямо дима от конвенционална цигара, като това прави този процес потенциално по-малко рисков спрямо тютюнопушенето. glo™ използва Dunhill Neostiks™ – специални тютюневи стикове, разработени ексклузивно за устройството, така че да предоставят на потребителите автентичен тютюнев вкус с нагряващата технология на glo™. На българския пазар са налични три разновидности на стиковете: Navy Blue, Yellow и Green. „Изключително сме горди, че БАТ България се присъединява към глобалната трансформация на тютюневата индустрия. glo™ е технология на бъдещето, която отговаря на очакванията на потребителите. Едно от основните му предимства е, че е иновативен и потенциално по-малко вреден премиум продукт, който е модерен и изключително лесен за употреба. Именно това го прави революционен продукт\" – коментира Мила Маречкова, управител и директор маркетинг и търговия, БАТ България. Технологията на glo™ е разработена в центъра за проучвания и развойна дейност на БАТ в Саутхямптън, Великобритания, и е резултат от работата на над 100 учени и експерти в различни области. „През последните 6 години сме инвестирали над 2.5 млрд. долара в продуктите ни от следващо поколение, сред които е и glo™ – коментира д-р Джеймс Мърфи, ръководител направление „Намален риск\" на БАТ. – Провели сме редица обширни и задълбочени проучвания, които показват, че тези наши продукти отделят значително по-малко и по-ниски нива на токсични вещества в сравнение с конвенционалните цигари, а резултатите ни съответстват с тези на редица уважавани световни здравни организации.\" С пускането на glo™ на пазара в България страната се присъединява към нарастващия списък от държави, където устройството на Бритиш американ табако е вече в продажба. Сред тях са Япония, Южна Корея, Швейцария, Канада, Русия, Румъния, Италия, Сърбия, Хърватия, Казахстан, Украйна, Гърция, Чехия и Полша. „Намираме се в много значим момент за нашата компания, а glo™ е част от основния ни фокус като компания – заяви Едуардо Кастанеда, Изпълнителен директор на БАТ България. – Българският пазар е изключително важен за БАТ в глобален аспект и вярваме, че най-важното нещо е, че glo™ може да донесе резултати в няколко насоки – за потребителите, които ще могат да избират между различни продукти с потенциално намален риск, както и за обществото, за което ще има резултат от потенциален прогрес за намаляването на вредата от тютюнопушенето.\"", "date": "2018.10.18", "title": "Бритиш американ табако пуска ново по-здравословно устройство за пушене в България"}
{"url": "http://standartnews.com/lyubopitno/balgarite_imat_slab_interes_kam_naukata-376820.html", "text": "Българите се отнасят към науката и научните постижения като към високо престижна, благородна и значима за бъдещето на обществото и отделния човек дейност, но в личен план се интересуват относително слабо от тях. Това показва проучване на „Алфа Рисърч\". Докато 53% от гражданите на ЕС проявяват интерес и любопитство към науката, то за България този дял е едва около 35%. Хората с по-високо образование, с по-широк хоризонт и гледащи по-напред в бъдещето - младите, висшистите, заетите във високотехнологични и основани на знанието сектори, се вълнуват най-силно от науката и са най-големи оптимисти за нейното развитие. Цялостните обществени нагласи към науката и нейната роля в обществото са позитивни, но оценките за развитието на науката в България са по-сдържани. Една пета от хората смятат, че през последните пет години науката у нас се развива в положителна посока. Също толкова – в отрицателна. Мнозинството заема неутрална позиция. Въпреки всички проблеми през последните години БАН остава най-силно разпознаваемата чисто научна институция. Непосредствено след нея анкетираните поставят университетите. Най-голяма е убедеността на гражданите, че БАН е силна като „научен център\" (67.9%). Позициите й като „експертно-консултативен център\" са в относително отстъпление (52.6%), а мненията за това дали трябва да бъде духовен център са силно поляризирани. 73% от анкетираните са на мнение, че БАН трябва да изпълнява своята мисия, като развива успоредно и балансирано фундаменталната и приложната наука. По отношение на съпътстващите дейности най-високи очаквания има към изработването на прогнози – почти три четвърти от пълнолетните българи са на това мнение. Следват дейности, свързани с образованието на ученици и студенти (57.4%), както и консултантски дейности за разработване на политики (51.7%). Сред българските граждани доминира мнението, че науката и научно-приложните дейности трябва да бъдат национален приоритет, защото те са в основата на по-доброто развитие на страната. Противоположната теза – България първо да стане по-богата и едва тогава да започне да отделя повече средства за наука и научно приложни дейности, се споделя от почти двойно по-малко хора. Същевременно 67% от анкетираните смятат, че развитието на науката, подобно на другите страни в ЕС, трябва да бъде приоритет и за България. Позитивният извод от проучването е, че науката, научните институции, БАН запазват престижа си в българското общество. Науката присъства в регистъра на престижното и ценното, дори когато ежедневието я „загърбва\". Поради това е налице и висока обществена подкрепа за приоритетно финансиране на науката, за необходимостта от сериозен ангажимент към нея от страна на правителството и медиите. Негативният извод от проучването е, че относително малко хора се интересуват от наука, а образователната система слабо стимулира учениците да се занимават с нея. Като резултат е налице съществен риск през следващите години човешкият потенциал в науката рязко да намалее, а с това и общата образованост и информираност на хората, което от своя страна да доведе до намаляване и на подкрепата за развитието на науката. Проучването на „Алфа Рисърч\" е направено в периода 8-25 юни чрез пряко стандартизирано интервю лице в лице сред 1200 души.", "date": "2018.10.18", "title": "Българите имат слаб интерес към науката"}
{"url": "http://standartnews.com/svyat/borisov_za_brekzit_vazhno_e_da_namerim_naydobriya_izhod_za_vsichki-376805.html", "text": "Премиерът Бойко Борисов изрази надежда да бъде избегната възможността Великобритания да напусне ЕС без споразумение. Министър-председателят е в Брюксел, където тази вечер се провежда среща на върха по темата. \"Важно е да намерим възможно най-добрия изход за всички. Англичаните си тръгнаха, не ние, това е техният избор. Не бива да се подвеждаме по емоциите, защото след това ще страдат хиляди хора, а и със сигурност ще се отрази на финансите, икономиката, на всичко в Европа\", коментира Борисов. \"Английските служби са от най-добрите в света. Особено в тази сфера, по линия на службите, ще настоявам по никакъв начин да не се промени координацията в работата между европейските и английските служби\", поясни премиерът. Попитан каква може да бъде подготовката за раздяла без сделка с Лондон, той заяви, че това е лошият вариант, като финансово-икономическата криза. \"Няма как да се подготвиш за подобно нещо. Видяхме в САЩ се подготвиха за урагана Майкъл - стотици изчезнали\", коментира премиерът. Борисов съобщи, че на днешната среща на лидерите от Европейската народна партия е получил извинения за реакцията на убийството на Виктория Маринова. \"Запознах всички колеги, едно голямо извинявай от всички, подред, за това, че се подадоха на базата на фалшиви новини - подобна реакция, да се очерни една държава\", коментира още министър-председателят. По неговите думи на днешното заседание на ЕНП е било обсъдено положението с партията Фидес на унгарския премиер Виктор Орбан. \"Казах, че за университетите и неправителствените организации, за някои негови изказвания, винаги съм му казвал в очите, че съм против. Никога не бих го направил и не го правим в България, но за миграцията той беше единственият, когато обяснявах как трябва да го направим и за радост сега всички отчитат, че моделът за справяне с миграционна криза на външна граница на ЕС е България\", отбеляза премиерът. По повод кавгите в част от управляващата коалиция у нас той посочи, че има коалиционно споразумение, където ясно пише какво трябва да се прави четири години. Попитан дали България ще прогони руски дипломати заради случая \"Скрипал\", премиерът отговори, че \"към този момент това не стои на дневен ред, но много внимателно, с пълния обем енергия на службите, работим по всеки сигнал по всички тези въпроси\".", "date": "2018.10.18", "title": "Борисов за Брекзит: Важно е да намерим най-добрия изход за всички"}
{"url": "http://standartnews.com/biznes/na_parvo_chetene_povishiha_danaka_za_stari_avtomobili_-376815.html", "text": "Без никакви дебати депутатите приеха на първо четене промените в Закона за корпоративното подоходно облагане, с които се изменят други данъчни закони. Така те решиха на първо четене от следващата година данъкът за леките коли да зависи от замърсяването, което автомобилът причинява. Очаква се данъкът за автомобилите, които са над 15 години, да се повиши, а на новите – да падне. С приетите на първо четене промени се променя и закона за местните данъци и такси. Така данъкът за колите ще се определя по специална формула с два компонента – имуществен и екологичен. Имущественият компонент ще отчита мощността и годината на производство на автомобила, а екологичният – екологичната му категория. \"По-старите коли с евросертификат под евро 3 ще имат утежнение в данъка, за сметка на по-новите със сертификати 5 и 6\", коментира председателят на бюджетната комисия в НС Менда Стоянова. Изненадващо никой не пожела да вземе отношение по темата и промените минаха без дебат на първо четене. Едва след това депутатът от левицата Иван Иванов направи коментар от трибуната, като заяви, че така ще бъдат подложени на \"още едно изпитание най-уязвимите социални групи\", който карали автомобили над 15 години. \"Колко български граждани могат да си позволят да си купят нов екологичен автомобил, та да ползват отстъпките, които предвидихте да се правят\", попита той. В кулоарите на парламента председателят на бюджетната комисия в НС Менда Стоянова обясни какво предвиждат промените. \"По-старите коли с евросертификат под евро 3 ще имат утежнение в данъка, за сметка на по-новите със сертификати 5 и 6\", коментира тя и подчерта, че стъпката е умерена и не повече от 20-30 на сто ще бъде ръстът на данъка на старите коли, като се има предвид че те по принцип са с по-нисък данък и това няма да е голяма сума, която да утежни хората. \"От друга страна, мисля, че като общество е крайно време да решим дали искаме да продължаваме да се тровим с този въздух, който дишаме ние и нашите деца, дали да даваме повече и повече пари за здраве в резултат на това и дали ще продължим да се превръщаме в пазар на коли втора употреба от Европа. Да толерираме това с данъчни закони ми се струва неправилно. Мисля, че по-скоро в обществото има консенсус за това, че трябва да има комплексни мерки за подобряване на въздуха в големите и малките градове и въвеждане на екологичната компонента е част от тези комплексни мерки\", каза Стоянова. Предвижда се още да не се прилага данъчното облекчение за основно жилище и данъка върху недвижимите имоти да се определя в пълен размер за всички жилища на данъчно задълженото лице, когато повече от едно жилище е декларирано като основно. Идеята е промените да влязат в сила от началото на следващата година.", "date": "2018.10.18", "title": "На първо четене: Повишиха данъка за стари автомобили"}
{"url": "http://standartnews.com/svyat/borisov_mnogo_ot_partiite_se_opitvaha_da_izpolzvat_politicheski_brutalniya_sluchay_s_viktoriya-376804.html", "text": "Ще настоявам да не се промени координацията между европейските институции. Няма как да се подготвим за вариант, ако няма сделка за Брекзит. И в САЩ се готвиха за урагана Майкъл, но стотици са изчезнали. Това заяви премиерът Бойко Борисов, който пристигна Брюксел за редовното заседание на ЕС. \"Не мога да предизвестя изхода на този съвет сега. Едно голямо \"Извинявай\" от всички, защото на базата на фалшиви публикации се направиха коментари за България\", каза още той. \"Мисля, че сега всички ще си пуснат туитове. В защитата на Орбан, казах, че за някои негови изказвания съм бил против\", допълни Борисов. \"Да не повтарям упреците ми към него. Много от партиите се опитваха да използват политически бруталния случай с убийството в Русе. Имаше голямо извинявай и от страна на Вебер, и от другите колеги\", заяви Борисов \"Ние имаме коалиционно споразумение, в което ясно е разписано какво трябва да правим четири години. В коалицията „Обединени патриоти\" си имат свои правила, за които аз нито се интересувам, нито съм информиран, нито ми е работа да съм информиран\", заяви премиерът. „Отделно преди два или три дни г-н Сидеров беше с мен с Николай Бареков в МС, днес говорих един час с вицепремиерите Симеонов и Каракачанов по темите, по които им какво да правим заедно\", каза още той. „Оттук нататък, те вече толкова ежедневни станаха техните спорове, че не намирам за интересно дори да ги коментирам\"", "date": "2018.10.18", "title": "Борисов: Много от партиите се опитваха да използват политически бруталния случай с Виктория"}
{"url": "http://standartnews.com/biznes/sport_depot_s_kampaniya_2__3-376785.html", "text": "Ексклузивна кампания в магазини SPORT DEPOT до края на октомври Искате ли да подновите гардероба си за новия сезон и да се сдобиете с нова спортна екипировка? До края на октомври в магазини SPORT DEPOT ще получите повече стоки отколкото плащате! Само в периода от 15.10 до 31.10.2018 г. може да се възползвате от кампанията Купи 2 продукта и вземи 3-ти БЕЗПЛАТНО. Какво трябва да направите?  Елате на място в някой от магазини SPORT DEPOT  Изберете си 3 продукта от новата колекция на марките аdidas, Puma, Nike, Reebok, Lotto, Champion, Converse, Skechers, Under Armour, Asics, Brille, Vans, New Balance, които са на редовна цена (не участват в друга промоция) и платете на касата стойността само на 2 от тях.  Безплатно получавате продукта с най-ниска цена. Промоцията е валиднa САМО на място в магазини SPORT DEPOT до 31.10.2018 Копирано от standartnews.com", "date": "2018.10.18", "title": "Sport Depot с кампания 2 = 3"}
{"url": "http://standartnews.com/biznes/fibank_s_prestizhna_nagrada_ot_mezhdunaroden_konkurs_za_inovatsii-376818.html", "text": "Fibank (Първа инвестиционна банка) спечели второ място в категорията „Иновации\" на конкурса „Efma-Accenture DMI Awards 2018\", събрал част от най-изявените световни институции и компании в ритейл сегмента. На провелата се на 17 октомври 2018 г. в Лисабон церемония наградата от името на Fibank приеха главният изпълнителен директор на банката - г-н Неделчо Неделчев, Теодор Петров - директор „Картови разплащания\" и Илона Станева - директор „Маркетинг и реклама\". Организаторите от Efma и авторитетно международно жури оцениха достойно реализираната за първи път на българския пазар от Fibank иновация – микрочип към дебитните карти за деца и тийнейджъри, както и програмата на банката за ранно финансово образование. Конкуренцията в категорията, в която се състезаваше Първа инвестиционна банка, включваше полската банка Alior, която бе избрана за победител и британската HSBC, която се класира на трето място. Класирането на финала беше определено изцяло на базата на зрителския вот.", "date": "2018.10.18", "title": "Fibank с престижна награда от международен конкурс за иновации"}
{"url": "http://standartnews.com/svyat/20_stanaha_zhertvite_sled_strelbata_v_kolezh_v_kerch-376800.html", "text": "Продължава разследването на трагедията в колежа в Керч на Кримския полуостров. 20 души бяха убити в сряда, като сред тях е и нападателят, който се самоуби. Ранени са повече от 50 души, 10 от тях са в тежко състояние. Установено е, че 18-годишният ученик Владислав Росляков притежавал законно оръжие, за което получил разрешително миналия месец. При нападението той задействал самоделно взривно устройство, а след това стрелял с пушка. На този етап няма данни нападателят да е имал съучастници, но тази версия все пак се проверява. Засега не е установен мотивът на нападението.", "date": "2018.10.18", "title": "20 станаха жертвите след стрелбата в колеж в Керч"}
{"url": "http://standartnews.com/biznes/bez_tvardi_goriva_koito_ne_otgovaryat_na_normite_za_sadarzhanie_na_syara_pepel_i_vlaga-376829.html", "text": "На българския пазар няма да се допускат твърди горива, които не отговарят на нормите за съдържание на сяра, пепел и влага. Това каза министърът на околната среда и водите Нено Димов в отговор на депутатско питане за промените в Закона чистотата на атмосферния въздух. Министърът отговаряше на въпроси на народните представители от парламентарната комисия по околната среда и водите. Според него законът дава възможност за въвеждане на норми за съдържание на сяра, пепел и влага в твърдите горива, като изискването е всеки вносител или производител да предостави сертификат от лицензирана фирма на територията на ЕС за съдържанието на тези компоненти. От своя страна Държавната агенция по метрологичен и технически надзор ще прави документална проверка и при съмнение ще извършва лабораторни анализи. Изобщо на територията на страната няма да достигат горива, които не отговарят на тези норми, коментира министърът. Той посочи, че е много трудно проблемът да се реши на 100 процента и допълни, че се опитват да го решат в най-големите градове. Ако се справим със ситуацията в София, Пловдив и Варна, където живеят половината от българските граждани, ще сме решили 50 процента от проблема, каза той. Не трябва да се създават двойни стандарти не само при храните, но и при колите, защото и те засягат живота и здравето на хората, каза министърът за вноса на дизелови автомобили, които не отговарят на определени европейски стандарти. Той посочи още, че не могат да спрат административно вноса на старите коли, защото ще бъде засегнат един от фундаменталните принципи на ЕС - за свободното движение на стоки. Според министъра този проблем трябва да бъде решен на наднационално ниво, защото засяга целия ЕС. Колата, която не е годна за Кьолн или Мюнхен, не е годна и за България. Когато тя стане годна за Западна Европа, ще е годна и за страните от Източна, това каза министър Димов, който говори за мерките, които предприемат заедно с колегите си от другите източни страни за невъзможността старите автомобили да се внасят тук. Решаването на проблема трябва да се прави там, където той е възникнал, а не да се прехвърля на Изток, уточни Димов.", "date": "2018.10.18", "title": "Без твърди горива, които не отговарят на нормите за съдържание на сяра, пепел и влага"}
{"url": "http://standartnews.com/biznes/vitsepremierat_zaharieva_tazi_godina_e_vazhnata_za_balgariya-376817.html", "text": "Тази година е най-важната за България, откакто е член на Европейския съюз, защото през нея е първото Председателство на Съвета на ЕС, а страната е и председател на Дунавската стратегия. Това каза вицепремиерът и министър на външните работи Екатерина Захариева на пресконференция по повод откриването на Срещата на министрите с ресор туризъм от дунавските държави, която се провежда в София. Целите на България по време на тези две събития бяха постигане на стабилност, просперитет, сигурност и сближаване, посочи Захариева. Дунавската стратегия включва 14 държави, като пет не са в ЕС, три са в Западните Балкани. Основата ни задача беше да дадем европейската перспектива тези държави и да фокусираме вниманието на ЕС върху тези наши съседи и приятели, каза външният министър. Историческото наследство, културата и туризма бяха след приоритети на Българското председателство и на Съвета на ЕС, посочи Захариева. Дунавската стратегия обединява едни от най-богатите райони в ЕС с тези с най-ниски икономически показатели и като искаме сближаване и свързаност на страните, каза Захариева. Постигнахме съгласие да се обединим около 11 приоритета и през следващия програмен период да имаме видими цели за сближаване на страните участници в Дунавската стратегия, каза още Захариева като уточни, че за целта ще бъдат заделени 262 млн. евро. Фокус на форума е туризмът, като двигател за икономически растеж и териториално сближаване. Той ще разгледа ключови теми за региона, свързани с опазване на културното и историческото наследство, използването на нови технологии и дигитализация на туристическия сектор, транспортната свързаност и мобилност, безопасност и сигурност при предлагане на туристическите продукти и услуги, и други. Министърът на регионалното развитие и благоустройството Петя Аврамова каза по време на пресконференция, че след 2020 г. би било удачно да се осигурят нови допълващи и гъвкави форми на финансиране на Дунавската стратегия. Нужна е силна политическа подкрепа от всички държави и институции при познаване на основните стратегически приоритети и осигуряване на инвестиции за тяхното изпълнение чрез комбиниране на различни финансови механизми, на европейско ниво трябва да търсим тази промяна заедно, каза министърът. Министърът на туризма Николина Ангелкова съобщи, че на министерската среща е приета съвместна декларация на министрите, отговарящи за туризма и за културата от региона, да бъде насърчено представянето му чрез общи инициативи в областта на културно-историческото наследство, съвместни проекти, свързани с традициите, фестивалите, винопроизводството.", "date": "2018.10.18", "title": "Вицепремиерът Захариева: Тази година е важната за България"}
{"url": "http://standartnews.com/biznes/nad_50_hilyadi_sa_zaetite_v_avtomobilnata_industriya_u_nas-376819.html", "text": "Броят на заетите в автомобилната индустрия продължава да нараства, като надхвърля 50 хиляди. Общият приход, реализиран от сектора през 2017 г., е близо 2,5 милиарда евро и представлява 5 на сто от БВП на България. Това заяви заместник-министърът на икономиката Лъчезар Борисов по време на международната автомобилна конференция „Automotive Forum Sofia 2018\", организирана от Аутомотив Клъстер България. Заместник-министър Борисов подчерта, че към момента в България оперират над 170 фирми, които произвеждат компоненти и системи за водещите международни автомобилни марки. „През последния месец две компании от автомобилния сектор обявиха инвестиции за над 100 млн. лв. и се очаква да бъдат разкрити над 3000 работни места, в региони с висока безработица\", изтъкна Борисов. Икономическият заместник-министър заяви, че за периода от 2005 до сега по Закона за насърчаване на инвестициите са издадени 31 сертификата в автомобилната промишленост. Като 26 от тях са за клас А, 3 за клас Б и 2 за приоритетен инвестиционен проект. „Общият размер на инвестициите по проектите е над 1 млрд. лв., а генерираната заетост е 14209 нови работни места\", поясни Борисов. „През последните години автомобилния сектор в България отчете значителен възход и е обект на засилен интерес от страна на потенциални нови инвеститори и доставчици на компоненти за автомобили\", заяви Борисов. По думите му може категорично да се заяви, че България е на международната карта на автомобилостроенето с установени традиции и развита подходяща базова инфраструктура за нуждите на производствената индустрия.", "date": "2018.10.18", "title": "Над 50 хиляди са заетите в автомобилната индустрия у нас"}
{"url": "http://standartnews.com/biznes/dhl_express_otkri_nov_logistichen_tsentar_v_sofiya-376821.html", "text": "Водещият в световната логистична индустрия DHL Express откри своя нов логистичен център, разположен в непосредствена близост до Терминал 2 на Летище София. В новото съоръжение се помещава високотехнологична автоматична система, която има капацитет на сортиране от 3000 пратки на час. Toва ще увеличи значително скоростта за обработка на същите по внос и износ. Освен това, новият център е оборудван с последно поколение поточни линии, технологии за разчитане на баркодове, система за автоматична проверка на тегло и размери и рентгенови апарати, осигуряващи най-високо ниво на сигурност. „Инвестираме в голям проект, който значително ще подобри логистичната индустрия в България. Към днешна дата автоматизирани системи за обработка на пратки, има в над 100 държави по света. Подобни системи се използват от повече от 10 години, а в момента в глобален мащаб, компанията инвестира в над 40 проекта в различни държави. Горди сме, че вече и у нас имаме първата автоматизирана система, която има потенциал да се превърне в един от най-големите разпределителни хъбове за куриерски доставки и карго в региона\", каза управителят на DHL Експрес България Румен Иванов. Новата сграда се разпростира на площ от над 10 000 кв. м и в нея работят над 300 служители. Проектът е реализиран в отговор на нарастващите обеми, които обработва компанията и към момента няма аналог в страната. Най-големите подобни автоматизирани системи се намират в основните разпределителни хъбове на DHL в Лайпциг (Германия), Брюксел (Белгия), Ийст Мидландс (Англия), Бергамо (Италия), Синсинати (САЩ), Хонг Конг (Китай). DHL Eкспрес България реализира сериозни инвестиции и в своята регионална мрежа, като за период от три години, офисите в Пловдив, Бургас, Монтана и Велико Търново са изцяло обновени. DHL диктува тенденциите не само в логистичния бизнес, а и в света на модата. Следвайки традицията ежегодно да си партнира със Седмицата на модата из целия свят, по време на откриващата церемония бяха представени официални рокли в корпоративните цветове на компанията - жълто и червено. Моделите са дело на българския моден дизайнер Антъни Лангунтин и бяха представени за първи път в есенно-зимното издание на Sofia Fashion Week. Впечатляващото ревю допълни перфектно събитието, като беше последвано от стилен коктейл и много приятни изненади за гостите.", "date": "2018.10.18", "title": "DHL Express откри нов логистичен център в София"}
{"url": "http://standartnews.com/biznes/poveche_ot_28_miliona_turisti_ot_dunavskiya_region_posetili_balgariya_prez_2018_g-376823.html", "text": "Дунавският регион е изключително важен за българския туризъм, заяви министърът на туризма Николина Ангелкова на Седмия годишен форум на Стратегията на ЕС за Дунавския регион. Ангелкова отбеляза, че развитието на туризма е изключително важно, за създаването на условия за взаимодействие на всички, които живеят на територията на Дунавския регион, както и за развитието на съвместни проекти. „По време на срещата обсъдихме именно такива възможности, като се обединихме и приехме съвместна декларация на министрите на туризма и културата в Дунавския регион за насърчаване на региона чрез общи инициативи в областта на културно-историческото ни наследство и създаване на съвместни проекти, свързани с традициите и фестивалите\", обяви тя. „Това, около което всички се обединихме е, че туризмът като хоризонтална политика дава възможност, освен да се сближават хората и да опознават своите история и култура, също така и за едно много голямо икономическо развитие на регионите\", отбеляза Ангелкова. „Разбира се това няма кака да се случва, ако не се развиват всички други проекти по Дунавската стратегия по отношение на транспорта, околната среда, образованието. Всеки един проект или инициатива, за да се реализира, има нужда от хора, които да работят по нея и винаги сме коментирали, че едно от основните предизвикателства пред сектора е свързано с кадрите\", коментира министър Ангелкова. По думите й Дунавският регион е изключително важен за българския туризъм. „Повече от 2,8 милиона туристи през първите 8 месеца на годината са именно от Дунавския регион\", отчете тя. По-думите й декларацията, която предстои да бъде приета е израз на силна политическа воля да бъдат постигнати резултати. „Вярвам, че Румъния като следващ председател ще продължи фокуса върху туризма и културата\", допълни още Ангелкова. „Министър Николина Ангелкова е двигател за срещата днес тук, на която може да обсъдим Дунавската стратегия. Искам да ѝ благодаря, че поставя фокус на тази близо близа до мен тема\", заяви Корина Крецу, еврокомисар по регионалната политика. Тя допълни, че е Дунавският регион е един от най - великите и може да стане двигател на туризма. „Инвестициите в туризма ще бъдат по устойчиви, ако са част от един общ план за даден регион\", посочи още Крецу. По думите ѝ планът за развитие на Дунавския регион може да се включи, като водещ и в целите за местно икономически развитие на ЕК. „Дунав и притоците ѝ имат голям потенциал за развитие и са пример как координацията и сътрудничеството оказват силно положително влияние за напредък\", коментира още еврокомисарят.", "date": "2018.10.18", "title": "Повече от 2,8 милиона туристи от Дунавския регион посетили България през 2018 г."}
{"url": "http://standartnews.com/balgariya/ploshtad_sv_nedelya_e_lipsvashtoto_zveno_ot_peshehodnite_vrazki_v_sofiya-376831.html", "text": "\"Вече един път се съгласихме с условията на Камарата на архитектите и редуцирахме изискванията към кандидатите наполовина. Първоначално заложените критерии бяха изключително високи, защото идеята ни беше да привлечем хора, които имат съответния опит и могат да довършат проекта от идеята до най-малкия детайл. Въпреки всичко, колегите изразиха желание да бъдат намалени още условията, така че да няма финансова тежест и икономически изисквания към кандидатите\", заяви главният архитект на София Здравко Здравков в интервю за БНР. „Направихме сериозна и задълбочена среща при госпожа Фандъкова, при която постигнахме споразумение да направим така, че да може да се случи този конкурс с  максимален брой участници, но е важно да се отбележи, че запазваме формата на конкурса - не правим открит конкурс, а ще продължим да работим по ограничен конкурс\", обясни още Здравков по повод прекратения конкурс за новия облик на пл. „Света Неделя\". Той обясни, че на първата фаза ще се явят максимален брой кандидати, но ще има класиране и само 7 от тях ще останат във втората фаза. „Единствено се отваря възможността на по-голям брой колективи да участват в първата фаза\", обясни той. „Не искаме да правим грешките, които са правени в досегашните конкурси - 1999-а година и 2013-а - без включване на краен победител - просто винаги се е задействала една предпазна клауза, в която не е имало първопремиран проект. Именно затова създадохме тази форма на ограничения конкурс, в която да се даде възможност да има едно състезание между ограничен брой хора, екипи и колективи, които сме убедени, че могат да се справят със задачата\". Площадът сега е ограден заради безопасността на хората заради проведените археологически проучвания. Коментирано е да се направи временен парапет, така че да може да бъде разглеждана археологията, докато приключи работата по конкурса. „Важно е да се отбележи, че част от булевард „Витоша\" беше затворена за пешеходци. Тази част от булеварда, заедно със самия площад и свързването през улица „Съборна\", до Градската градина, ще създадат добра пешеходна свързаност в центъра на София. Идеята на този конкурс беше и продължаване на пешеходната зона в посока „Площад Независимост\", преминаването през Ларгото и бъдеща връзка в посока бул. „Мария Луиза\" -  доста сложна и тежка задача. Има да се решават и транспортни проблеми. Очакванията ни към този конкурс са наистина големи и очаквам да се случи добро решение. Археологията е важна част от задачата. Именно затова сме заложили единият от професионалистите в екипа да е работил по подобен тип обекти. Считам, че при действащия ЗОП, този вариант на конкурс е най-доброто, което може да получим като резултат\". Ако имаме победител и избран изпълнител в конкурса, ще се търсят възможности реализацията на проекта да стартира още преди местните избори, изтъкна главният архитект на София. „Убеден съм, че когато хората припознаят това място, ще знаят, че то е добре трансформирано посредством архитектурата. Архитектурата е правилният начин за решаване на проблеми. За мен, независимо от политическото решение - дали ще бъде 2019-а или 2020-а, този площад трябва да се случи, защото той е липсващото звено от пешеходните връзки в София\". „Първите два конкурса – 1999-та и 2013 година не са завършили успешно, защото са предвиждали сериозни и скъпо струващи намеси в центъра на София. Един от критериите ще бъде целесъобразност на решението и неговата изпълнимост\". \"Когато се махнат колите, но не се създаде човешкият план, хората не припознават мястото като свое. Пешеходците все още избягват пространството на освободения булевард \"Витоша\" пред съдебната палата, защото не се чувстват добре там\", изтъкна Здравков. По повод разпита в съда по делото на бившата кметица на „Младост\" Десислава Иванчева, Здравков каза: \"Многобройни жалби постъпваха от граждани по отношение на забавянето на работата с администрацията в района. Всички жалби, които постъпваха в писмен вид, ги изпратих към комисията в Общинския съвет - Постоянната комисия по архитектура, достъпна среда и жилищна политика. Естествено, след две изслушвания в комисията, когато остава на лице бездействие, съм преценил и с моя юридически екип да сезирам компетентните за това органи да извършат проверка. Считам, че работата в района просто беше забавяна. Благодаря на колегите, които наследиха цялата тази тежка администрация, че успяха да се справят в рамките на няколко месеца с всички тези забавени преписки, така че в момента нещата вървят изключително добре\".", "date": "2018.10.18", "title": "Площад Св. Неделя е липсващото звено от пешеходните връзки в София"}
{"url": "http://standartnews.com/balgariya/milka_hristova_proverkata_na_fandakova_po_skandala_s_relsite_na_grafa_nyama_da_promeni_fakta_che_zakonat_e_narushen-376850.html", "text": "Искаме оставката на г-жа Фандъкова, тъй като в конкретния случай вече не става въпрос за феномена \"ремонт на ремонта\", не става дума и за иновацията на кметската администрация \"контрол на контрола\", нито за естетически различия по отношение вида на извършваните ремонти. Тук става дума за грубо погазване на закона за обществените поръчки, което е недопустимо в  една правова държава и никакви съображения за целесъобразност не могат да го оправдаят. Това каза заместник-председателят на СОС от БСП Милка Христова при участието си в предаването \"Тази сутрин\" по Би Ти Ви. \"При тази ситуация Йорданка Фандъкова какво очаква да получи като резултат от назначената проверка, попита риторично Милка Христова. - Извинявайте, но кметът нито има необходимата компетенция, нито дирекцията \"Вътрешен одит\" разполага с нужните експерти, нито пък има законово основание да извърши проверката, за която обяви във вчерашното си изявление във Фейсбук. Скандалът, който избухна покрай ремонта на улица \"Граф Игнатиев\" не ни изненадва. След него обаче единственият начин за понасяне на отговорност е подаване на оставка. Поискахме кметът Фандъкова да се оттегли и поради обстоятелството, че Столична община отказва да признае проблема с изпълнението на Инвестиционната си програма и най-вече с качеството й. Само преди две седмици управляващите в СОС приеха касовото изпълнение на общинския бюджет за 2017 г. и на Инвестиционната програма, която е изпълнена по-малко от 50% при това с лошо качество. А в отчета, забележете, нямаше нито една дума нито за проблемите, нито за евентуални мерки за отстраняването им\". Милка Христова беше категорична, че при смяната на материала, използван за шумоизолиране на релсовия път по ул. \"Граф Игнатиев\", е било задължително да бъде направена нова поръчка. \"Основният критерий в направената обществена поръчка е максималното намаляване на вибрационно-шумовото въздействие поради спецификата на ул. \"Граф Игнатиев\", по която трамвайните релси са разположени в изключителна близост до сградите, обясни Милка Христова. - В самото техническо задание, по което е проведена обществената поръчка, се набляга основно на материала, който трябва да бъде използван. А ключов в избухналия скандал е фактът, че промяната на материала би довел до промяна на класирането и до промяна на допуснатите участници. Тъжната истина прозира от доклада на инж. Тасев и аз искам да цитирам: \"При материала, с който е одобрена поръчката, се ползват еластични скрепления, които трудно се поставят и искат сложна логистика\". Затова той предлага гумената подложка, при която се ползва околорелсов ботуш. В първия вариант, при който би била гарантирана вибрационната и шумоизолацията, работата щеше да бъде два пъти по-бавна, щяха да са необходими голям брой компоненти и това би създало логистични проблеми. Така е избран вторият вариант, който е по-евтин, по-лесен и по-безпроблемен. Но при него няма никакви гаранции, че ще изпълни целта на поръчката, тоест ще осигури вибрационна и шумоизолация\". Според Милка Христова, доводите за целесъобразност, с които управляващите в Столична община се опитват да оправдаят некомпетентността си, не може да бъдат определящи, когато става въпрос за приложение на закона. \"Законът за устройство на територията (ЗУТ), който е приложен, разписва процедурата тогава, когато има съществени изменения – такъв е нашият случай в момента. От това следва, че трябва да се разработи нов инвестиционен проект, обясни тя. - Реално процедурата по ЗУТ не е нарушена. Нарушена е процедурата по Закона за обществените поръчки. А ремонтът на ул. \"Граф Игнатиев\" се прави по този закон\".", "date": "2018.10.18", "title": "Милка Христова: Проверката на Фандъкова по скандала с релсите на \"Графа\" няма да промени факта, че законът е нарушен"}
{"url": "http://standartnews.com/balgariya/puskat_desislava_ivancheva_i_bilyana_petrova_pod_domashen_arest-376830.html", "text": "Обрат настъпи днес в процеса срещу бившия кмет на район „Младост\" в София Десислава Иванчева. Тя и заместничката й Биляна Петрова излизат под домашен арест. Това реши специализираният съд. Решението ще влезе в сила, след като стане ясно дали прокуратурата ще обжалва. В ареста остава третият обвиняем – Петко Дюлгеров. От 25 октомври обвинените за подкуп бивша кметица на \"Младост\" Десислава Иванчева и заместничката й Биляна Петрова излизат от килиите и ще бъдат под домашен арест. Това определи съдията от спецсъда Иво Хинов в края на днешното заседание, на което бяха разпитани 11 свидетели на обвинението. Досега съдът отказваше да промени мярката им за неотклонение с по-лека с мотиви, че предстои разпит на свидетели и да не им бъде оказано влияние, въпреки че и Иванчева и Петрова бяха отстранени от длъжност. Днес, след като бяха разпитани свидетелите, това основание отпадна. Смекчената мярка - домашен арест, ще влезе в сила от следващото заседание на съда - на 25 октомври, когато бъде разпитан последният свидетел посочен от прокуратурата, сегашният и.д. кмет Румен Русев. Тогава се очаква да бъде разпитана и столичният кмет Йорданка Фандъкова. Повечето свидетели днес бяха общински служители и никой от тях не каза да е чувал или знаел Иванчева да е искала пари. Главният архитект на София Здравко Здравков свидетелства, че тя е бавела много преписки за частни проекти, но и той отрече да е получавал сигнал за корупция срещу нея. Стана ясно още, че Здравков е делегирал права на Иванчева да задвижва тези преписки за строеж, което не било обичайна практика. В хода на разследването стана ясно, че срещу Иванчева е имало много сигнали и в Столична община са били наясно с проблемите в „Младост\". Здравко Здравков каза, че още през ноември 2017 г. е уведомил Специализираната прокуратура за забавени преписки от Иванчева. Той обясни, че първо два пъти е сезирал комисията по архитектура към Столичния общински съвет и едва след това се е обърнал към прокуратурата. „Става дума за 7 случая на забавени преписки от по 7 месеца. Подозирах, че има умишлени действия\", каза главният архитект. И допълни: „Как от 24 района в София само един не може да си свърши работата? Беше очевидно, че просто не иска да я свърши\". На предишното заседание на спецсъда, показания даде и основният свидетел по делото Александър Ваклин. Бизнесменът разказа тогава, че лично за пари с Иванчева не е говорил, а тези разговори водил с Дюлгеров, след като вече подал сигнал в прокуратурата. На първата им среща Дюлгеров му казал, че „сметките ги прави\" зам.-кметицата Биляна Петрова и обикновено бизнесмените трябвало да дадат на нея и на Иванчева суми, които се равняват на между 3 и 5% от разгърнатата застроена площ. След възмущение на Ваклин от прекомерно високата цена и пак с посредничеството на Дюлгеров, била договорена сумата от 500 000 евро за всички проекти на Ваклин в „Младост\".", "date": "2018.10.18", "title": "Пускат Десислава Иванчева и Биляна Петрова под домашен арест"}
{"url": "http://standartnews.com/balgariya/ochakvat_parvite_sluchai_na_tazgodishniya_grip_v_kraya_na_oktomvri-376827.html", "text": "От следващата година всички възрастни хора ще могат да се ваксинират безплатно срещу грип. Това заяви на пресконференция главният държавен инспектор д-р Ангел Кунчев, който представи традиционната преди зимния сезон информационна кампания. По думите на проф. Тодор Кантарджиев, директор на Националния център по заразни и паразитни болести, до края на месеца може да се очаква начална циркулация на грип. Кантарджиев подчерта, че през предстоящия грипен сезон не се очаква нещо необичайно. За имунизирането на пенсионерите са осигурени от държавата 2 млн. лв. за ваксини. Към този момент няма информация дали всички пенсионери в България ще се ваксинират. Очакванията на Кунчев са най-малко 10-15% от тази възрастова група да си сложат 4 валентната ваксина, която до голяма степен съвпада с вирусния щам. Няма грипни вируси в България, както е в Европа, успокои директорът на НЦЗПБ проф. Тодор Кантарджиев. В момента има случаи на инфекции от кашлица и дразнене в гърлото с хрема. Това са вирусни заболявания, които не причиняват грип. До края на месеца може да очакваме първите случаи на грипа. За бум може да се очаква в края на тази или началото на следващата година. Препоръката е да не се започва лекуване на грипа с антибиотици. До тях да се прибягва едва след 5-6 ден, когато се вижда, че няма отшумяване на настинката. Острата вирусна инфекция засяга 500 000 смъртни случая всяка година по света, отчете д-р Скендер Скала, ръководител на офиса на Световната здравна организация в България. Затова, от 2013 година се провежда активна информационна кампания. Като за начало на грипния сезон се смята месец октомври. Най-уязвими от заразяване са възрастните и бебетата. Най-често вирусът се предава по въздушно-капков път. Препоръката на лекарите е заразените да се движат с марля и да си стоят вкъщи.", "date": "2018.10.18", "title": "Очакват първите случаи на тазгодишния грип в края на октомври"}
{"url": "http://standartnews.com/balgariya/chastnata_ohrana_na_gradove_i_sela_premahnata_ot_zakonoproekt-376809.html", "text": "Половин година след като допуснаха градове и села да бъдат пазени от частни охранителни фирми, депутатите са на път да отменят тази възможност. Тя беше въведена с новия Закон за частната охранителна дейност (ЗЧОД), който влезе в сила на 31 март 2018 г. Още преди това да стане главният прокурор Сотир Цацаров, а после и президентът Румен Радев сезираха Конституционния съд с искания да обяви, че частната охрана на урбанизирани територии погазва основния закон. КС образува дело №5/2018 г, по което за докладчик беше определена проф. Мариана Карагьозва, то беше допуснато до разглеждане, но все още не е решено. Исканията за обявяване на частната охрана на градове и села за противоконституционна, бяха подкрепени от Върховния административен съд, Висшия адвокатски съвет и от представители на науката, като проф. Веселин Вучков. Обратната позиция застъпи Министерският съвет. Изненадващо чрез преходните и заключителни разпоредби на Закона за правната помощ, който разглежда на второ четене, парламентарната правна комисия гласува и промени в ЗЧОД, с които се отменя частната охрана на градове и села. Новият Закон за частната охранителна дейност регламентира охраната на урбанизирани територии от частни компании в четири свои разпоредби – чл. 5 ал. 1 т. 6, чл. 27, чл. 28 и чл. 29. Всички те да бъдат отменени са предложили шестима депутати от ГЕРБ, начело с Анна Александрова, чрез преходните разпоредби на Закона за правната помощ. А днес правната комисия гласува предложението им. Ако то бъде прието скоро от пленарната зала, КС ще прекрати делото за оспорените разпоредби, тъй като то ще остане без предмет. Депутатите от ГЕРБ правят и други промени в ЗЧОД чрез Закона за правната помощ. Те са свързани с издаването на лицензи за охранителна дейност. Новият закон предвиди, че фирмите, които са придобили такива по стария нормативен ред, трябва да подадат специални заявления, че продължават да извършват охранителна дейност и отговарят на минималните стандарти, предвидени за нея. Срокът за това беше 6 месеца. Той вече изтече, а бяха подадени не повече от 200 заявления за подновяване на лицензите. Затова сега в ЗЧОД се създава специална разпоредба, че издадените по стария ред лицензи запазват действието си.", "date": "2018.10.18", "title": "Частната охрана на градове и села премахната от законопроект"}
{"url": "http://standartnews.com/balgariya/svrahmoderna_zala_za_lechenie_na_aritmii_zaraboti_v_adzhibadem_siti_klinik_universitetska_bolnitsa-376853.html", "text": "С новооткритата ангиографска зала УМБАЛ Аджибадем Сити Клиник става едва трета болница в страната с три налични специализирани лаборатории за инвазивна диагностика и лечение на сърдечно-съдови заболявания. Свръхмодерната зала е оборудвана с единствени по рода си у нас технологии и системи за диагностика и лечение на ритъмно-проводни нарушения на сърцето. Сред тях е последно поколение система за триизмерно картографиране на сърцето - CARTO. Тя прави възможно лечението на сложни аритмии каквито са живото застрашаващите камерни тахикардии, както и на най-често срещаната аритмия - предсърдно мъждене. Освен системата за 3D картографиране на сърцето, новата зала разполага и с апаратура, която позволява лечение на предсърдно мъждене чрез замразяване на тъканите – криоаблация, и е също уникална за България. Екипът от висококвалифицирани електрофизиолози е воден от проф. Лазар Ангелков, световно признат специалист в областта с огромен опит в прилагането и лечението на сложни аритмии. В новата ангиографска залата всички пациенти с аритмии и електрофизиологични нарушения ще получават високоспециализирано изследване за оценка възбуднопроводната система на сърцето и определяне на патологичните зони. Като това позволява лечението на пълния спектър от ритъмно-проводни нарушения (включително тежки и живото застрашаващи аритмии и предсърдно мъждене). Освен провеждането на сложни електрофизиологични процедури, ангиографската зала предлага и пълен спектър от процедури, свързани с постоянната електрокардиостимулация. Третата ангиографска зала в Сърдечно-съдовия център на Аджибадем Сити Клиник е конструирана, така че в нея да могат да бъдат извършвани процедури едновременно от инвазивни кардиолози и хирурзи при комбинирани (хибридни) случаи. Изпълнявайки функцията и на хибридна зала, в нея ще могат да бъдат прилагани най-съвременните техники на минимално инвазивното лечение, което е бъдещето в развитието на хирургията и все по-често заменя големите отворени операции. Такива хибридни интервенции са минимално инвазивна смяна на аортна клапа (TAVI), както и реконструкция на митрална клапа (Mitral Clip). За първи път у нас и ще се имплантират съдови протези при аневризми и дисекации по цялата дължина на аортата.", "date": "2018.10.18", "title": "Свръхмодерна зала за лечение на аритмии заработи в Аджибадем Сити Клиник Университетска болница"}
{"url": "http://standartnews.com/balgariya/dvamata_balgari_ne_bili_oskvernili_memoriala_v_hiroshima-376811.html", "text": "Фалшива новина – така директорът на Софийската опера акад. Пламен Карталов определи в интервю за бТВ вандалския акт на сценичните работници, които надраскаха със спрей мемориала на жертвите на атомната бомба в Хирошима. „Едно самопроизвеждане на фалшива новина, която се възпроизвежда като инфекция. От сайтове и медии до България стига новина, която няма нищо общо с новините по японска телевизия. Това не е мемориал, това е една стена, ограда пред строеж. Тя е много далеч от мемориала, нашите колеги си позволяват да правят тези надписи, но това не е оскверняване\", каза акад. Карталов. Той посочи, че скандалът не е тръгнал от японските, а от българските медии. Той заяви, че инцидентът най-вероятно се е случил след употреба на алкохол от служителите на операта. Те бяха уволнени още вчера. „Аз трябваше да бъда в Канада, но се върнах по средата на пътя. Уволних ги, защото и до мен дойдоха такива хибридни новини, че нашите хора са поругали паметник, а паметникът е една стена. Няма да се откажем от нашето решение. Те са извадени от гастрола, освободени са от Софийската опера, но това излишно раздухване идва от нашата татковина\", посочи Акад. Карталов. Художественият ръководител на балета Сара-Нора  Кръстева заяви, че е разбрала за инцидента от българските медии. „Не ги оправдавам и няма да простя, защото те зашлевиха шамар на целия ни труд, на целия ни театър. Но трябва да правим разлика между вандализъм и поругаване. Полицията в Япония казаха, че за първи път им се случва чужденец да си признае и да се извини. Тяхната мярка е „леко хулиганство\", каза Кръстева. Над 25 хил. японци гледаха двата спектакъла „Кармен\" и „Турандот\" на Софийската опера и балет в Япония.", "date": "2018.10.18", "title": "Двамата българи не били осквернили мемориала в Хирошима"}
{"url": "http://standartnews.com/balgariya/vtoro_zasedanie_po_deloto_sreshtu_desislava_ivancheva-376801.html", "text": "Второ заседание по делото срещу бившия кмет на район \"Младост\" Десислава Иванчева. Тя и заместничката й Биляна Петрова бяха показно арестувани през април в центъра на София с белязани 70 000 евро. Сумата е искана като подкуп от строителния предприемач Александър Ваклин, за да му бъде предвидена преписка за разрешително за строеж. На миналото заседание показания даде самият Ваклин, който разказа, че през посредника Петко Дюлгеров, също бивш кмет на община \"Младост\", са му поискани парите. Служителка потвърди, че преписката за строеж е забавена от юни миналата година.", "date": "2018.10.18", "title": "Второ заседание по делото срещу Десислава Иванчева"}
{"url": "http://standartnews.com/balgariya/patsientka_v_sv_sofiya_mi_varnaha_vyarata_v_zhivota-376813.html", "text": "Напоследък зачестяват случаите на агресия към лекарите. Чуват се много  тежки думи, упреци и обиди към хората с бели престилки от недоволни пациенти или техни близки. Затова държа да оглася своята история и да изкажа голямата ми благодарност към лекарите от Многопрофилна болница за активно лечение по белодробни болести „Света София\" в столицата.  Казвам се Бистра Илиева, на 77 години съм, живея в Крумовград. Бях приета там в много тежко състояние- почти обездвижена и скована, със силни болки и неспираща суха кашлица.  Бях и психически обезсърчена и само категоричното настояване на дъщеря ми ме накара да потърся лечение в столичната болница. Настаниха ме във Втора клиника на МБАЛББ „Св. София\" с началник доцент д-р Стоян Иванов, който веднага ми обърна изключително внимание. Благодарение на неговата компетентна намеса и назначеното лечение още в началото веднага почувствах подобрение. Същото отношение получих и от  лекуващите лекари д-р Деница Димитрова и д-р Искра Бояджиева, които положиха огромни грижи за мен. Така, само след седмица престой, се почувствах много по-добре. Забравих за болките и започнах да се движа. И най-важното: д-р Иванов и тези две мили и млади лекарки ми върнаха волята за живот, дадоха ми кураж, че имам още хубави дни занапред.  Направиха го освен с голям професионализъм в лечението и с необичайна за днешните времена човещина и грижа.  Трогнаха ме с много неща, някои на пръв поглед малки, но мили жестове. Например, че лично ми помагаха да се събличам  при прегледа и винаги ми осигуряваха количка за придвижването, за да се чувствам максимално удобно. Правеха го от сърце,  с грижа,  без досада или по задължение. Затова искам много да им благодаря и да кажа на всички техни следващи пациенти, че са щастливци за това, че  толкова прекрасни лекари и хора ще се грижат за тях. Наскоро гледах как награждават най-добрите лекари в София за 2018 година. Сигурна съм, че един ден и моите ангели от болница „Св. София\" ще заслужат тази чест.  Защото те са големи професионалисти с много добри сърца. Благодаря им още веднъж ! И накрая искам да помоля всички хора да не хулят по принцип лекарите, които са останали в България, защото на мен лично ми става обидно и болно заради хора като доц. д-р Стоян Иванов, д-р Деница Димитрова и д-р Искра Бояджиева. Защото като тях има още много вликолепни и грижовни лекари, които заслужават само благодарност и уважение. Нека им го отдадем от сърце !", "date": "2018.10.18", "title": "Пациентка: В \"Св. София\" ми върнаха вярата в живота"}
{"url": "http://standartnews.com/balgariya/otkrivatelyat_na_spin_lyuk_montanie_shte_uchastva_v_mezhdunaroden_nauchen_forum_v_sofiya-376807.html", "text": "За шести път София става домакин на авторитетната Международна научна конференция \"Физика, химия и биология на водата\". В 13-тото издание на световния форум, с програма от днес до неделя включително, участие ще вземат 200 учени от цял свят, посветили работата си на тази тема. В конференцията ще участва и Нобеловият лауреат проф. Люк Монтание, откривател на вируса на СПИН. Монтание помогна с експертизата си на страната ни в съдебния процес срещу българските медицински сестри в Либия. В специално интервю за БНР Монтание коментира неясните моменти около процеса и липсата на съдействие от тогавашното правителство на Муамар Кадафи. \"Съществуват обаче още тъмни моменти относно това как тази епидемия е започнала в една-единствена детска болница в Бенгази - кой е човекът, който е внесъл тази зараза в болницата, как заразата е могла да се разпространи при деца, т.е. това си остава мистерия, защото не можаха да бъдат направени всичките проучвания, които изисквахме, поради факта, че тогавашното правителство на Кадафи проявяваше нежелание да ни дава информациите, пазеше ги. За да отговоря на въпроса ви, трябва да кажа, че за съжаление не можем да намерим всички отговори, защото режимът помете всичко\", каза пред националното радио Нобеловият лауреат проф. Люк Монтание. Вчера на проф. Люк Монтание беше връчен Златен почетен знак на БАН за постиженията му в научната и социалната дейност, както и за експертизата му, свързана с процеса срещу българските медици в Либия.", "date": "2018.10.18", "title": "Откривателят на СПИН Люк Монтание ще участва в международен научен форум в София"}
{"url": "http://standartnews.com/balgariya/advokati_zagubili_profesionalizma_i_morala_si_nyama_da_se_vrashtat_v_gildiyata-376808.html", "text": "Парламентарната правна комисия прие на второ четене промяна в Закона за адвокатурата (ЗА), с която дава в ръцете на гилдията възможност да не допуска в професията да се връщат хора, които са загубили професионалните и нравствените качества, които се изискват за упражняването ѝ, съобщава сайтът news.lex.bg. С 15 гласа „за\" комисията одобри предложение на трима депутати от левицата (Иван Иванов, Явор Божанков и Пенчо Милков), с което чрез Закона за правната помощ се изменя чл. 22 от Закона за адвокатурата. Той урежда кога адвокатът се отписва от колегията и в момента една от хипотезите (в т. 3) предвижда, че това става при лишаване от право да упражнява адвокатската професия по чл. 133, ал. 1, т. 4 и 5, т.е. за срок от 3 до 18 месеца или до 5 години. След изменението, направено от правната комисия, т. 3 на първата алинея на чл. 22  вече предвижда, че адвокатът се отписва от колегията „при лишаване от право да упражнява адвокатската професия по чл. 133, ал. 1, т. 4 и 5, поради загубване на качеството на адвокат, до нов прием по реда на Глава втора\". Положителните ефекти от промяната Тази проста добавка има два много съществени ефекта. Първият е, че слага край на споровете дали това адвокат да е временно лишен от правото да упражнява професията означава само „замразяване\" за определен период на възможността той да практикува, или води до загубването на качеството на адвокат. Сега вече ЗА предвижда, че наказанието с временно лишаване от права е загубване на качеството на адвокат. Вторият ефект от изменението идва от това, че законът вече предвижда, че след като се е стигнало до временно лишаване от права, ако наказаният желае отново да се впише в колегията, ще трябва да премине през цялата процедура и проверка по прием, която се провежда за нов адвокат. Законът за адвокатурата поставя серия от условия, на които трябва да отговаря всеки, който иска да стане адвокат. Той трябва да е правоспособен юрист, да има най-малко две години юридически стаж, да е издържал изпит за адвокат. Има и още едно важно условие – законът изисква той „да притежава необходимите нравствени и професионални качества за упражняване на адвокатската професия\". Тази проверка сега ще може да извърши съответната колегия, когато неин наказан с временно лишаване от права член, поиска отново да практикува. И ако установи, че той е вече не притежава морала или професионализма на адвокат, ще откаже да го приеме обратно в редиците си. Дори и при действащите разпоредби има колегии, които при доказани множество драстични нарушения – най-вече злоупотреба с доверието на клиенти или практикуване, докато е бил лишен от права, са постановявали откази такива хора да се впишат отново. А те са били потвърждавани последователно от Висшия адвокатски съвет (ВАдС) и Върховния касационен съд. Но не всички адвокатски съвети са на мнение, че имат право да се произнасят за наличието на професионални и нравствени качества у техен лишен от права колега и застъпват позицията, че възстановяването в професията става автоматично след изтичането на срока на наказанието. Негативните последици Изменението на чл. 22 от ЗА обаче крие в себе си и рискове. Нещо повече – то поставя адвокатите в положение, което е без прецедент за останалите свободни правни професии. Такива последици след налагане на наказание „временно лишаване от права\" не предвиждат нито Законът за нотариусите и нотариалната дейност, нито Законът за частните съдебни изпълнители. Така формулираната нова т. 3 на чл. 22, ал. 1 ЗА не разграничава последиците от временно лишаване от права на адвоката за 3-4 или 5 месеца, което се налага за леко провинение, от тежките случаи, при които той е санкциониран със забрана да практикува за 4 или 5 години, защото повторно е погазил закона. Освен това прием наново в професията след наказание ще означава, че адвокатът не само пак ще доказва, че отговаря на изисквания като завършено юридическо образование, правоспособност и най-малко две години юридически стаж, но и ще трябва да плати нова вноска за вписване в съответната колегия и встъпителна такава към Висшия адвокатски съвет. Само встъпителната вноска към ВАдС е 1500 лв. (600 лв. за хора с до 3 години юридически стаж). Отделно се плаща за вписване и в дадената колегия, като в София например (според юридическия стаж) сумата варира от 1100 лв. до 2500 лв. Има градове, в които достига 3000 лв. Това кара адвокати да се опасяват от неоснователно налагане на наказание „лишаване от право да упражнява адвокатска професия\" за определен срок, само за да могат колегиите да събират приходи от последвалото ново вписване.", "date": "2018.10.18", "title": "Адвокати, загубили професионализма и морала си, няма да се връщат в гилдията"}
{"url": "http://standartnews.com/balgariya/ataka_mozhe_da_poiska_ostavkata_na_vitsepremiera_valeri_simeonov-376812.html", "text": "Напрежението в редиците на „Обединените патриоти\" остава. След като в сряда НФСБ сне доверието си от Волен Сидеров, днес неговите съпартийци заявиха, че може да поискат оставката на вицепремиера Валери Симеонов. „Това е една прекрасна проява на лош вкус от страна на колегите. Има си място, където тези неща може да се коментират и това е коалиционният съвет. След като е повдигнат въпросът за оставката на г-н Сидеров, защо да не се иска оставката и на г-н Симеонов?\", запита риторично депутатът от „Атака\" Николай Александров. Заместник-председателят на НФСБ Борис Ячев отказа да коментира думите на Александров с аргумента, че това не е изложено като официална позиция на представляваната от него партия. Неразбирателството между Патриотите започна, след като НФСБ свали доверието си от Волен Сидеров. Като причина за това от партията посочиха посланията и „лъжите\", отправени към Симеонов и Цветан Цветанов по партийната телевизия на „Атака\". Депутатите на Симеонов обявиха, че Сидеров работи срещу интереса на България и за разпад на коалицията. „Този, който разваля коалицията, се казва Валери Симеонов. Това, което прави, не е от сега, защото аз имам пред себе си негови изявление още от времето, когато преговаряхме. Той отдавна работи с човек от ГЕРБ, но няма да казвам с кого\", заяви лидерът на „Атака\".", "date": "2018.10.18", "title": "Атака може да поиска оставката на вицепремиера Валери Симеонов"}
{"url": "http://standartnews.com/balgariya/severin_krasimirov_e_v_ruse_ochakva_da_mu_predyavyat_obvinenie-376814.html", "text": "Задържаният за убийството на телевизионната водеща Виктория Маринова Северин Красимиров бе транспортиран в следствения арест в Русе. Това е станало около 12,45 ч., информират от прокуратурата. Там ще се води процесът срещу него. Ще му бъдат повдигнати обвинения за изнасилване и убийство с особена жестокост. Назначен му е служебен адвокат, който също трябва да се яви в полицията в Русе, за да присъства на всички процесуално-следствени действия. Северин тепърва трябва да бъде разпитан и от местната полиция. В идните дни предстои да бъде направен и следствен експеримент с негово участие. Всичко това обаче зависи от неговото съгласие и това на адвоката му. Северин пристигна на Летище София в сряда. Окръжна прокуратура в Русе ще предприеме действия по предявяване на постановлението за привличане като обвиняем на Северин Красимиров и провеждане на неговия разпит в присъствието на защитник. В рамките на днешния ден Окръжната прокуратура е планирала извършване на освидетелстване на обвиняемия с участието на съдебен лекар. Повече информация за действията на прокуратурата ще бъде предоставена на по-късен етап.", "date": "2018.10.18", "title": "Северин Красимиров е в Русе, очаква да му предявят обвинение"}
{"url": "http://standartnews.com/balgariya/priyateli_na_ubitiya_v_borisovata_gradina_georgi_ignatov_zvaneli_na_112-376822.html", "text": "Съдът заседава по делото за убийството на Георги Игнатов в Борисовата градина на 2 юни 2015 година. Подсъдим за тежкото престъпление е 21-годишният Йоан Матев, съобщи Дарик. Магистратите изслушаха аудиозаписи от системата за спешни повиквания 112 от деня на убийството. Според обвинителния акт Матев е наръгал с нож Игнатов, което е довело до тежка кръвозагуба и смъртта на момчето. Матев избягал от местопрестъплението и бе заловен през февруари миналата година. След като  на миналото съдебно заседание показания дадоха родителите на жертвата, днес съдът се запозна с веществените доказателства по делото, а именно записи от системата на спешния телефон 112 от деня на убийството - 2 юни 2015 година. От записите стават ясни разговорите на приятелите на Игнатов, които сигнализират за състоянието му и търсят спешна помощ. Първа на телефон 112 се обажда приятелката на Георги - Лора. Момичето отчаяно съобщава за намушкания с нож младеж и многократно призовава диспечерите \"Бързо\". Следва телефонно обаждане на приятеля на Игнатов Константин Малчев, който се опитва да навигира линейката, която трудно открива мястото. По делото следват разпити на свидетели, сред които се откроява Патрик Първев - осъден за нанасяне на телесна повреда на 3-годишно дете. Родителите на Игнатов предявиха граждански искове за 400 000 лева за нанесени морални щети. Матев беше задържан за убийството повече от година и половина след престъплението - през февруари 2017-а.  Тогава бе обявено, че братът на Матев съобщил, че Йоан му признал за извършеното. Според разследващите Матев е променил значително външния си вид. Докато тече делото подсъдимият е в ареста. Ако бъде признат за виновен, се очаква наказанието му да бъде редуцирано, тъй като в момента на извършване на престъплението той е бил непълнолетен.", "date": "2018.10.18", "title": "Приятели на убития в Борисовата градина Георги Игнатов звънели на 112"}
{"url": "http://standartnews.com/balgariya/ninova_preizchislyavaneto_na_vsichki_pensii_shte_struva_na_byudzheta_nad_1_mlrd_lv_-376824.html", "text": "Над 1 млрд. лв. ще струва на бюджета преизчислението на всички пенсии. Това каза лидерът на БСП Корнелия Нинова по време на пресконференция след среща с пенсионери, цитирана от Агенция Фокус. „Знаем, че ще ни се отговори, че няма пари в държавата. Не, пари има и доказателство са последните няколко години, когато лично премиерът Борисов харчи извън бюджетни по негово усмотрение средства над 1,5 млрд. Пари има, важно е какви приоритети си поставя един политик, една партия за изразходването на тези пари. За нас грижата за възрастните хора е един от основните приоритети\", каза Нинова. На въпрос дали отново ще използва протестите на хората за политически цели, Нинова отговори: „Не, няма да използваме отново исканията на пенсионерите за политически цели, както не сме ги използвали 2008 г., когато преизчислихме пенсиите. С действия сме доказали, че ние стоим зад тази политика и зад тези отношения на възрастните хора\", заяви още Нинова. По думите й решението на проблемите на пенсионерите трябва да станат с приемане на Закон от Народното събрание и като партия БСП поема този ангажимент. Валентина Николова, председател на Съюза на пенсионерите-2004 г., призова всички пенсионерски организации и пенсионерски структури да застанат под исканията за преизчисляване на пенсиите, за Закон за възрастните хора, който досега е предлаган пет пъти и е отхвърлян дори след първо четене. „От 12 години се опитваме да променим статута на българския пенсионер, оказа се много тежка процедура\", допълни още тя и обърна внимание, че вчерашният протест няма да е последния. Националният координатор на „Социална солидарност\" и председател на Националния пенсионерски съвет Венелин Новаков допълни: „Ние нямаме политическа ориентация. Поканихме вчера всички на митинга. Многократно сме се обръщали, давали сме меморандуми, петици, десетки отговори как се обяснява, че нямат средства\". По думите му тези средства се използват по неправилен начин.", "date": "2018.10.18", "title": "Нинова: Преизчисляването на всички пенсии ще струва на бюджета над 1 млрд. лв."}
{"url": "http://standartnews.com/balgariya/rumen_radev_se_sreshtna_s_elizabet_vtora_pokani_ya_da_poseti_balgariya-376825.html", "text": "Президентът Румен Радев е отправил покана към кралица Елизабет Втора при възможност тя или член на кралското семейство да посети България. Отправих покана към кралица Елизабет Втора при възможност тя или член на кралското семейство да посети България, във връзка и със 140-годишнината от установяването на дипломатически отношения с Великобритания, която ще отбележим догодина, а и на място да се запознае с нашата богата история, с вековните културни традиции на нашия народ, които присъстват и в Британския музей, в Британската библиотека, съобщи държавният глава днес пред журналисти след аудиенцията си при кралицата в Лондон. Поканата за аудиенция е знак за приятелските отношения между Великобритания и България, отбеляза президентът. Двамата са обсъдили теми, важни за двустранните ни отношения. Радев определи срещата като топла и сърдечна и каза, че кралица Елизабет Втора е проявила жив интерес към историята и културата на нашата страна. Между България и Великобритания има стратегическо партньорство, отличен политически диалог, активно сътрудничество в редица области, посочи президентът. Румен Радев беше помолен от журналисти да коментира и темата за Брекзит. Той каза, че отношенията между Великобритания и ЕС са важни и за двете страни и Брекзит не може да промени това. Затова нашата обща цел трябва да бъде да запазим и да развиваме близките отношения с най-голям приоритет - запазване на правата на гражданите и от двете страни, отбеляза президентът.", "date": "2018.10.18", "title": "Румен Радев се срещна с Елизабет Втора, покани я да посети България"}
{"url": "http://standartnews.com/balgariya/parlamentaristi_balgariya_i_rumaniya_sa_nespravedlivo_tretirani_za_shengen-376816.html", "text": "Към момента България и Румъния са несправедливо третирани по отношение на Шенген, е заключението на вътрешните парламентарни комисии на двете държави. Темата е обсъдена на среща между Цветан Цветанов и Дорел Къпрар, председател на Комисията по отбрана, обществен ред и национална сигурност на Камарата на депутатите на румънския парламент. Към момента има несправедливост по отношение на България и Румъния за присъединяване към Шенгенското пространство, важна е взаимната подкрепа, обобщи пред журналисти в НС председателят на вътрешната комисия Цветанов. И двете държави желаем да се присъединим, защото изпълнихме задълженията си и продължаваме да ги изпълняваме по отношение на ЕС, на свой ред отбеляза Дорел Къпрар. Цветанов добави, че северната ни съседка спазва своя ангажимент към НАТО и отделя вече две на сто от БВП за отбрана като така изпреварва България в изпълняване на задълженията си за модернизация на румънската армия. В рамките на година и половина са проведени няколко съвместни заседания на вътрешните комисии на двете страни - в Русе и в Букурещ. Това, по думите на Цветан Цветанов, е дало възможност за надграждане на парламентарното взаимодействие по тема \"Сигурност\". Той напомни, че от януари 2019 г. Румъния поема председателството на ЕС и темата на българското председателство за Западните Балкани ще продължи и при румънското. Комисията по вътрешна сигурност и обществен ред е провела днес в Народното събрание съвместно заседание с Комисията по отбрана, обществен ред и национална сигурност на Камарата на депутатите на румънския парламент. Това съобщиха от пресцентъра на парламента. Румънската делегация, водена от председателя на Комисията по отбрана, обществен ред и национална сигурност Дорел Къпрар, е на работно посещение в България по покана на председателя на Комисията по вътрешна сигурност и обществен ред Цветан Цветанов. \"За нас е изключително удоволствие да посрещнем водената от г-н Къпрар делегация от Комисията по отбрана, обществен ред и национална сигурност на Камарата на депутатите на румънския парламент. Преди 3 месеца българската и румънската комисия направиха съвместно заседание в Букурещ, което бе изключително ползотворно\", е посочил Цветан Цветанов. Той е благодарил на румънската страна за подкрепата за парламентарното измерение на Българското председателство на Съвета на ЕС и е пожелал успех на Румъния по време на тяхното председателство, което ще започне на 1 януари 2019 г. \"Срещите помежду ни стават все по-чести, което е показателно за нивото на нашето сътрудничество. Българският и румънският парламент могат да бъдат пример за съвместна работа. Към процеса на развиване на нашите икономически, политически и дипломатически отношения бихме могли да привлечем и още страни и така дори да надградим отличното ни сътрудничество\", е заявил председателят на Комисията по отбрана, обществен ред и национална сигурност Дорел Къпрар. По думите му България и Румъния може и да са малки държави, но когато са единни, гласът им може да се чува много силно в Европа.", "date": "2018.10.18", "title": "Парламентаристи: България и Румъния са несправедливо третирани за Шенген"}
{"url": "http://standartnews.com/balgariya/borisov_poluchi_pozdravleniya_za_nachina_po_koyto_stranata_ni_pazi_granitsite-376826.html", "text": "На срещата на върха в Брюксел държавните и правителствени ръководители на страните от Евросъюза днес обсъждат миграцията и сигурността. Българският премиер Бойко Борисов отново е получил поздравления за начина, по който страната ни пази външните граници на общността. Според него сега миграционният натиск към България идва от гръцката граница. Борисов коментира, че много важни са споразуменията с африканските държави, които да спират миграцията към Европа. Следващата седмица той ще води разговори по темата в Кайро. „По темата миграция отново запознах всички, поканих ги да дойдат в България. Едно по едно нещата вече се подреждат. Не можем да говорим за вторично разпределение преди да сме решили въпроса с външните граници. Чухме въпросите и проблемите, които имат и Испания, и Италия, и Франция, но в същото време им задавах четирите стълба, според които всяка една държава може да се справя, подпомагана от ЕС. Първият е да има политическа воля – всяка една държава да си инвестира в своята гранична сигурност. Дали в огради, заграждения, армия, гранична полиция, кораби, моряци, термокамери, проходими машини, командироване на полицаи от вътрешността на страната – това, което е направено в България\", коментира Борисов и уточни, че второто, което зависи от целия ЕС, е споразумение с трети държави. „Както ние имаме с Турция, така и с други, откъдето тръгват миграционните процеси. Трето, ако е необходимо, както за България се дадоха 160 млн. евро за техника, за термокамери и всичко останало, да се подпомогне така и всяка една държава, която поиска определена сума. Виждате че на фона на милиардите, за които се говори, и ние сме изхарчили около 80-85 млн. евро от цялата сума до момента. Само педи една седмица дадохме 341 нови джипове\", допълни Борисов и обясни, че на базата на тези три неща вече ще се говори за вторичното разпределение, солидарността, хуманността и всичко останало. „Заключенията са такива. Има три групи държави – едните, които казват, че категорично не искат мигранти, други, че символично биха взели, но да се реши въпроса с външната граница. Третата група са залетите от мигранти – Германия, Швеция, Австрия, които искат вторичното преразпределение. Дадох пример с това, че до този момент близо 3000 афганистанци сме извозили със самолет и обратно. Изказах своето притеснение, че в момента огромният натиск върху България идва от гръцката граница. За пореден път обявих, че моята солидарност на България е да пазим външната граница така, както всеки чужденец, който дойде да види, да си тръгват с едно и също нещо, че страната ни се справя прекрасно с този проблем\", заяви той. Попитан дали има изгледи за споразумение с трети държави, той отговори: „Мисля, че това е тема, по която е некоректно да се говори. Нашият нюх по темата се е оказал верен\".", "date": "2018.10.18", "title": "Борисов получи поздравления за начина, по който страната ни пази границите"}
{"url": "http://standartnews.com/balgariya/nfsb_konfliktat_mezhdu_valeri_simeonov_i_volen_siderov_ne_e_lichen-376810.html", "text": "Депутатите на вицепремиера Валери Симеонов свалиха доверието си от парламентарния лидер на Обединените патриоти Волен Сидеров. Причината за това били клеветите по адрес на Симеонов по партийната телевизия на \"Атака\". \"Този конфликт не трябва да се представя като личен между Волен Сидеров и Валери Симеонов. Атаките на Сидеров подкопават доверието и усилията на представителите от Обединени патриоти в изпълнителната власт. Той се опитва да срине рейтинга на управляващото мнозинство с поредица от скандали\", заяви пред Нова телевизия зам.-председателят на НФСБ Борис Ячев. Той добави, че до решението на депутатите от НФСБ се е стигнало сред поредица от разговори. По негови думи през цялото лято е имало атаки към Валери Симеонов. Ячев заяви, че русофилството е в основата на политиката на Атака. Тази тема не е била предмет на коалиционното споразумение. \"Нека НСО даде информация дали Волен Сидеров или други политици ходят лично в сараите на Ахмед Доган\", заяви Ячев. Волен Сидеров коментира по телефона, че това, което се е изписало по партийната телевизия на Атака, е самата истина. Той добави, че критикува дейностите на Симеонов като вицепремиер. \"Този, който разваля коалицията, се казва Валери Симеонов. Омръзна ми да ме обвиняват, че създавам интриги\", заяви Волен Сидеров. Ячев отговори на обвиненията на Сидеров, че Симеонов работи с депутати от ГЕРБ, като каза, че те са коалиционни партньори и това е нормално.", "date": "2018.10.18", "title": "НФСБ: Конфликтът между Валери Симеонов и Волен Сидеров не е личен"}
{"url": "http://standartnews.com/balgariya/sadat_zasedava_po_deloto_za_ubiystvoto_v_borisovata_gradina-376803.html", "text": "Съдът заседава по делото срещу Йоан Матев. Той е обвинен за убийството на Георги Игнатов в Борисовата градина. При предишните разпити стана ясно, че учениците и учители в училището на Йоан са го разпознали от излъчените след убийството кадри. Директорката пък била влизала в час, за да иска извинителна бележка за Йоан за деня на убийството.", "date": "2018.10.18", "title": "Съдът заседава по делото за убийството в Борисовата градина"}
{"url": "http://standartnews.com/balgariya/temperaturi_pod_nulata_i_snyag_vazmozhni_do_sedmitsa-376806.html", "text": "Топлото и сухо време от последните седмици, което някои наричат циганско лято, е на път да приключи в следващите дни. Още днес се очакват превалявания, които ще започнат в Югоизточна България и ще се движат на северозапад в рамките на деня. В западната половина на страната ще остане предимно сухо, но облачно. Температурите през деня ще са до 23 градуса в най-южните райони. В планините валежите ще са в Странджа, Сакар, източните Родопи и източните дялове на Стара планина. В по-ниските планински райони термометрите ще гонят 15-16 градуса, а по по-високите места - около 9. През почивните дни у нас ще навлезе хладен въздух от север, благодарение на антициклон над Централна Европа. В началото на седмицата в източните части на Средиземноморието ще се развие и мощен циклон. В резултат на всичко това дневните температури ще паднат до към 13-16 градуса, а в Западна и Южна България ще се излеят първите по-значителни есенни дъждове. Първият сняг се очаква да падне до средата на следващата седмица. Комбинацията от антициклон на север и циклон на юг ще донесе валежи от дъжд и по-ниски температури. В по-високите части на планините, над 1500 метра, температурата ще падне драстично в понеделник и вторник. Тогава там се очакват слаби валежи от сняг с покривка до няколко сантиметра. Ще побелее в Рила, Пирин, Западните Родопи и Централна Стара планина. В края на другата седмица, след 28 октомври, предстои силен приток на студен арктически въздух от север. Температурите и в по-ниските части на Западна България ще паднат около и под нулата. Отново се очаква снеговалеж, като покривката в планините може да достигне до 6-7 сантиметра. Валежи от сняг се очертават по цялата ни западна граница със Сърбия.", "date": "2018.10.18", "title": "Температури под нулата и сняг възможни до седмица"}
{"url": "http://standartnews.com/balgariya/zapochna_chetvartoto_izdanie_na_vivacom_regionalen_grant-376851.html", "text": "17.10.2018 г., гр. София. На специално събитие в „Хлебната къща\"  в София бе дадено началото на четвъртото издание на VIVACOM Регионален грант. Програмата подкрепя добрите идеи от всеки български град или село чрез безвъзмездно финансиране, за което могат да кандидатстват граждански организации, читалища, училищни настоятелства и настоятелства на детски градини. Програмата няма ограничение за сферите, в които ще се развиват идеите, важно е инициативите да са насочени към промяна, полезна за общността. Инициативата се провежда в партньорство с Български център за нестопанско право. Финансирането за всеки проект може да бъде до 5 000 лева, като няма ограничения на броя проекти, които една организация подава. Ако е била сред печелившите в предходна година обаче, трябва да кандидатства с различна от вече подкрепената идея. Общата стойност на VIVACOM Регионален грант тази година е 60 000 лева. Програмата ще финансира инициативи с продължителност до 1 година. Срокът за подаване на проектни предложения е 2 декември 2018 г. За кандидатстване е необходимо идеята и обосновката й да бъдат представени в  електронния формуляр: http://www.vivacomfund.bg/regionalgrant. Одобрените предложения ще бъдат обявени в края на януари 2019 г. Началото на четвъртото издание на VIVACOM Регионален грант беше поставено от членовете на журито с пресяване на брашно – както започва месенето на хляб. С помощта на житен клас всеки един от членоветe на журито изрисува в брашното изображение, което според него символизира Регионалния грант. Домакинът на откриващото събитие – „Хлебната къща\" София – е един от финалистите във второто издание на програмата, който през 2016 г. спечели журито с проекта си „Хляб на тъмно – месим, за да се смесим\". Тази година проектите ще бъдат оценявани от Веселка Вуткова (VIVACOM), Мария Чернева (журналист), Иван Кънчев (Сдружение „Българска история\"), Ива Дойчинова (журналист) и Надя Шабани (Български център за нестопанско право). При преценката на инициативите те ще вземат под внимание три критерия: •\tПолза  от реализирането на инициативата или решаването на проблем за конкретна общност; •\tВъвличане на местната общност; •\tНоваторство. „Във VIVACOM разбираме от мрежи и мога отговорно да споделя, че мрежата на Регионалния грант е наистина впечатляваща: стотици партньорства, донесли качествена промяна, решаващи проблеми и създаващи възможности. Резултатите на 39-те подкрепени от Регионалния грант проекти в сферите на културата, изкуството, образованието, местните общности, екологията, социалната сфера, спорта и здравето, многократно надхвърлиха безвъзмездната финансова помощ за програмата, осигурена от компанията ни, възлизаща на  179 389 лв.\" – това заяви  Веселка Вуткова, директор „Корпоративни комуникации\" във VIVACOM, отчитайки резултатите от изминалите три години на VIVACOM Регионален грант. \"Идеите, които получихме не са просто малки инициативи, това са решения на хората как да променят мястото, в което живеят към по-добро. Това е позитивен двигател, вдъхновение, ентусиазъм, обратното не бездействие, празник! До момента Програмата е достигнала до  18 000 души, във всички области на България. Всяко място има своята енергия, ние просто й даваме скорост\" – коментира Надя Шабани, директор на Български център за нестопанско право. Повече информация и условията за кандидатстване за Регионалния грант ще намерите на сайта www.vivacomfund.bg През изминалите три издания на VIVACOM Регионален грант са подкрепени 39 проекта, предимно от по-малки населени места. В тях са въвлечени близо 18 хил. души. Създадени са над 200 партньорства с бизнес, институции и други граждански организации. Част от резултатите: •\tИзградени, ремонтирани и облагородени са над 50 пространства от значение за местната общност като паркове, градини, спирки, междублокови пространства, класни стаи на открито, сцени на открито, училищни библиотеки и други. •\tНад 800 човека от различни възрасти са обучени от различни възрасти по теми като астрономия, програмиране, гмуркане и ветроходство, доброволчество, бизнес планиране и предприемачество и други. •\tПочистени и спасени са 9 природни забележителности и местности. Създадени са условия за развитие на екосъобразен туризъм в 4 места. Спасени от вредители са кестени в 3 града. •\tБлизо 1000 деца, младежи и възрастни са получили подкрепа от доброволци при престоя си в 4 болници в страната. •\tСъздадена е театрална постановка с участие на деца с увреждания. •\tПрочетени 5000 книги от деца в инициатива за насърчаване на четенето. И други. Информация за проектите, които получиха подкрепа през първото, второто и третото издание на програма, можете да видите на Информационния портал за неправителствените организации в България – https://www.ngobg.info/ и на сайта www.vivacomfund.bg.  Някои от проектите са представени по-подробно на НПО портала в рубриката Разкази за НПО.", "date": "2018.10.18", "title": "Започна четвъртото издание на VIVACOM Регионален грант"}
{"url": "http://standartnews.com/balgariya/ochakva_se_prokuraturata_da_povdigne_obvinenie_na_severin-376802.html", "text": "Очаква се прокуратурата да повдигне обвинение на 21-годишния Северин Красимиров. Уличеният за бруталното убийство на телевизионната водеща Виктория Маринова беше екстрадиран от Германия снощи. Задържан е за 72 часа. Веднага след кацането на самолета Северин беше конвоиран до Националното следствие за ДНК проби от Института по криминалистика и криминология. Работата по случая продължава в Русе, където ще бъде гледана мярката му за неотклонение. Все още обаче не е ясно кога точно ще се случи това.", "date": "2018.10.18", "title": "Очаква се прокуратурата да повдигне обвинение на Северин"}
{"url": "http://standartnews.com/balgariya/borisov_mnogo_ot_partiite_se_opitvaha_da_izpolzvat_politicheski_brutalniya_sluchay_s_viktoriya-376804.html", "text": "Ще настоявам да не се промени координацията между европейските институции. Няма как да се подготвим за вариант, ако няма сделка за Брекзит. И в САЩ се готвиха за урагана Майкъл, но стотици са изчезнали. Това заяви премиерът Бойко Борисов, който пристигна Брюксел за редовното заседание на ЕС. \"Не мога да предизвестя изхода на този съвет сега. Едно голямо \"Извинявай\" от всички, защото на базата на фалшиви публикации се направиха коментари за България\", каза още той. \"Мисля, че сега всички ще си пуснат туитове. В защитата на Орбан, казах, че за някои негови изказвания съм бил против\", допълни Борисов. \"Да не повтарям упреците ми към него. Много от партиите се опитваха да използват политически бруталния случай с убийството в Русе. Имаше голямо извинявай и от страна на Вебер, и от другите колеги\", заяви Борисов \"Ние имаме коалиционно споразумение, в което ясно е разписано какво трябва да правим четири години. В коалицията „Обединени патриоти\" си имат свои правила, за които аз нито се интересувам, нито съм информиран, нито ми е работа да съм информиран\", заяви премиерът. „Отделно преди два или три дни г-н Сидеров беше с мен с Николай Бареков в МС, днес говорих един час с вицепремиерите Симеонов и Каракачанов по темите, по които им какво да правим заедно\", каза още той. „Оттук нататък, те вече толкова ежедневни станаха техните спорове, че не намирам за интересно дори да ги коментирам\"", "date": "2018.10.18", "title": "Борисов: Много от партиите се опитваха да използват политически бруталния случай с Виктория"}
