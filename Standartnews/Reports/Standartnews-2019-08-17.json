{"url": "https://standartnews.com/svyat/reklama-na-chervilo-vzrivi-mrezhata-399532.html", "text": "Френската козметична компания, чието рекламно лице е моделът Криси Тейгън, разбуни духовете с реклама на ново червило. \"Сексът продава” е най-старият мит в рекламния бизнес. Колко е тънка границата между секси и сексистки става ясно от реакциите на хората, изгледали последния рекламен клип на козметичната компания. На него се вижда как червилото се променя и от наподобяващо пенис преминава в нормалната си форма с логото NARS. Цветът на червилото добавя още сексуален привкус към презентацията, която предизвика гневни реакции в социалните мрежи. Допълнение към клипа е и свободният превод на слогана, акцентиращ върху наситените телесни (Nude – англ.) цветове на червилото „Ако Nudes ви държи будни цяла нощ”. Компанията „NARS” е известна със своите находчиви и понякога скандални имена на своите продукти: най-известното червило е наречено „Оргазъм”. Въпреки това много потребители смятат, че фирмата е прекрачила границата на добрия тон, още повече, че много млади момите също купуват техните продукти. В социалните мрежи реакциите варират от „трябва да се смени екипът на рекламния отдел” до „тази реклама задоволи жаждата ми”. От „NARS” все още няма реакция по дебатите в социалните мрежи, но се предполага, че те са от полза за козметичната компания. Независимо дали клиентите смятат рекламата за сексистка или не, тя постигна точно това, което цели – много внимание.", "date": "2019.08.16", "title": "Реклама на червило взриви мрежата"}
{"url": "https://standartnews.com/svyat/arestuvakha-edin-ot-nay-krupite-nelegalni-trgovtsi-na-orzhie-v-sveta-399525.html", "text": "66-годишният белгиец Жак Мосю беше арестуван в Португалия, във ферма край португалския град Евора, заради страстта си към конете. Неплатена сметка от 2500 евро за транспортиране на коне от вилата му във Франция до Португалия дала възможност на полицията да го проследи. Смята се, че Мосю, известен с прякора Маршала, е съпричастен към доставката на оръжие на участниците във всички големи военни конфликти по света през последните 30 години. Белгийските власти ще поискат той да бъде екстрадиран от Португалия, след като през октомври 2018 г. беше осъден на 4 години затвор и глоба от 1.2 милиона евро от белгийския Апелативен съд за незаконен трафик на оръжие и участие в престъпна група. Мосю е осъден и на 23 месеца затвор в САЩ през 2010 г. за опит да внесе части за изтребители в Ирак. През 2002 г. пък съд в Брюксел осъжда Жак Мосю на 3 месеца зад решетките за продажба на оръжие, включително части за ракети на Иран, Китай, Еквадор, Босна и Херцеговина и Хърватия през 80-те и 90-те години.", "date": "2019.08.16", "title": "Арестуваха един от най-крупите нелегални търговци на оръжие в света"}
{"url": "https://standartnews.com/svyat/evrostat-228-000-napusnali-zapadnite-balkani-prez-2018-399510.html", "text": "228 хиляди граждани на страни от Западните Балкани са напуснали родината си през 2018 година и са се преместили в държави от Европейския съюз, сочат данни от Европейската статистическа служба (Евростат). Това предава македонската информационна агенция „Макфакс“, съобщи новини.бг. През 2018 г. 51 хиляди души са напуснали Сърбия, 62 хиляди - Албания, 55 300 - Босна и Херцеговина, 34 500 - Косово, 24 300 - Северна Македония и 3000 - Черна гора. От Северна Македония най-голяма е групата, установила се в Германия (11 500), следвана от Италия и Словения. Повечето напуснали родината си албанци са се преместили в Италия (23 000), Гърция (17 000) и Германия (10 000). Хората от Босна и Херцеговина отиват предимно в Германия (16 000), Словения и Хърватия. Сърбите също предпочитат Германия (16 000). Близо 19 хиляди косовари са избрали за свой нов дом Германия. Следват Словения и Италия. По отношение на населението, най-голям процент са напусналите Албания, страна с население от около 2,8 милиона. Напускането на 62 хил. души е равносилно на около 2,2% от общото население. Според статистиката броят на заминаванията от Македония е 2,1% от общото население, от Косово – 2%, от БиХ – 1,5%, а от Сърбия – 1,3%.", "date": "2019.08.16", "title": "Евростат: 228 000 напуснали Западните Балкани през 2018"}
{"url": "https://standartnews.com/svyat/izpravikha-ursula-s-vyatrt-na-promyanata-399504.html", "text": "С легендарната песен на „Скорпиънс” Wind of Change („Вятърът на промяната”) Бундесверът изпрати ресорния си министър Урсула фон дер Лайен, която става председател на Европейската комисия. Това стана на атрактивна церемония с \r\nфакли и оркестър в министерството в Берлин. Така германските въоръжени сили символично си взеха довиждане с Урсула, съобщи Ер Те Ел. Факлоносци от представителните части на армията и оркестър се включиха в събитието, като музикалният репертоар включваше Ave Verum на Моцарт и „Одата на радостта” на Бетховен. Специално, по желание на министър фон дер Лайен бе изпълнена и Wind of Change.  ", "date": "2019.08.16", "title": "Изпратиха Урсула с \"Вятърът на промяната\""}
{"url": "https://www.standartnews.com/lifestyle/megan-foks-voyuvala-za-spruga-si-399506.html", "text": "Съпругът на Меган Фокс – Брайън Остин Грийн, призна, че първоначално не проявил интерес към актрисата. Двамата се запознават на снимачната площадка на сериала „Hope & Faith“ през 2004-а, когато той е на 30, а тя на 18. Грийн съвсем наскоро бил скъсал с бившата си приятелка и нямал желание да се вижда с друг човек. „Беше забавна ситуация. Тя бе много упорита, а аз от началото се дърпах. Но един ден тя ми каза: „Добре, тогава ще започна да се виждам с други мъже“ и аз изведнъж осъзнах, че не искам това – явно все пак имах чувства към нея“, разказва актьорът. Меган допълва: „Той не беше сигурен дали нещата между нас ще се получат и заради възрастовата ни разлика. Трябваше да го убедя, че съм по-отговорна и интересна от връстничките ми.“ Двамата започват да излизат и две години по-късно правят годеж. През 2009-а късат за кратко, но след като изглаждат отношенията, се венчават на 24 юни 2010-а. Двойката има трима сина – Ноа на 6, Боди на 5 и Джърни на 3.", "date": "2019.08.16", "title": "Меган Фокс воювала за съпруга си"}
{"url": "https://www.standartnews.com/lifestyle/semeystvoto-na-liam-go-moli-da-zabravi-mayli-399508.html", "text": "Семейството на Лиам Хемсуърт го моли да прекрати всички контакти с Майли Сайръс. Според „The Sun“ близките на актьора се страхували, че звездите отново ще се съберат. Анонимен източник заяви: „Всички ги е страх, че двамата само са се „разделили“, а не „развели“. Това оставя вратата отворена за евентуалното продължение на връзката им, която не е здравословна от известно време насам. Те не са един за друг, но изглежда, че не го осъзнават.“ Майли и Лиам са заедно от 10 години. В този период те непрекъснато късаха и се събираха отново и отново. Звездите се венчаха само преди 7 месеца, а според някои световни медии раздялата била факт още през юни. Спекулира се, че купонджийският начин на живот, който Майли искала да води, вече не бил по вкуса на Лиам, който мечтаел да създадат истиснко семейство в истински дом.", "date": "2019.08.16", "title": "Семейството на Лиам го моли да забрави Майли"}
{"url": "https://standartnews.com/svyat/top-pilot-na-naskar-otselya-v-samoletna-katastrofa-399500.html", "text": "Един от най-известните пилоти в НАСКАР - Дейл Ърнхард-младши, съпругата му и дъщеря им оцеляха в самолетна катастрофа. При кацане на летището в Елизабеттаун, Тенеси, самолетът Cessna Citation е излязъл от пистата и се е запалил, съобщи Федералната агенция за гражданска авиация на САЩ. Машината се подпалила и изгоряла изцяло. Двамата пилоти и тримата пасажери, обаче, се отървали без сериозни наранявания. Летището и шосето бяха затворени след инцидента, като полицията каза, че разследва случая. Дейл Ърнхард-младши е двукратен шампион в състезанията NASCAR. Той приключи кариерата си след сезон 2017. Баща му, Дейл Ърнхард-старши, седемкратен шампион на НАСКАР, почина по време на състезание през 2001 година. Дейл Ърнхард Младши се отказа от спорта през 2017 г. Той беше абсолютният любимец на публиката и 10 години поред печели анкетата за най-популярен пилот в автомобилните серии НАСКАР, припомни Нова тв", "date": "2019.08.16", "title": "Топ пилот на НАСКАР оцеля в самолетна катастрофа"}
{"url": "https://standartnews.com/svyat/42-godini-ot-smrtta-na-elvis-399540.html", "text": "Почитатели на Елвис Пресли се събраха на гроба му в имението „Грейсланд“ в Мемфис, за да отбележат 42-рата годишнина от смъртта му, предаде Асошиейтед прес. Поклонници от цял свят се стичат всяка година към Мемфис, за да почетат живота, творчеството и паметта на Краля на рока в рамките на Седмицата на Елвис. Кулминацията й са традиционното шествие и бдението със свещи. Събралите се в „Грейсланд“ почитатели преминават мълчаливо край гробовете на Краля на рока, родителите му и баба му. Елвис Пресли си отиде от този свят на 16 август 1977 г., но името му е живо и до днес. Имението „  е водеща туристическа атракция, която привлича годишно около половин милион посетители.", "date": "2019.08.16", "title": "42 години от смъртта на Елвис"}
{"url": "https://standartnews.com/svyat/nova-strelba-v-sashch-ima-dvama-zaginali-399526.html", "text": "Двама души са загинали, а трима ранени при стрелба в близост до кампуса на Държавния университет в Алабама, съобщава Тайм, позовавайки се на полицията. Според полицейската информация една от жертвите е починала на място, а четирима ранени са били откарани в болница. Оказало се, че нараняванията на един от тях били фатални. Ръководителят на университета Куинтън Рос заяви, че стрелбата не се е състояла в кампуса, а в една от сградите в съседство. \"Университетските служители продължават да работят с полицията в Монтгомъри, за да разберат подробностите за инцидента\", каза той. Разследването е в начален етап.  ", "date": "2019.08.16", "title": "Нова стрелба в САЩ, има двама загинали"}
{"url": "https://standartnews.com/sport/etr-i-tsarsko-selo-ne-se-pobedikha-399543.html", "text": "Етър и Царско село направиха 1:1 във втория мач от 6-ия кръг на efbet Лига. В 8-ата минута на срещата при отлична атака и центриране отляво по атаката на Царско село, Георги Минчев се разписа с великолепен удар с глава. В 30-ата минута с елегантен удар Даниел Младенов направи резултата 1:1. През втората част домакините имаха няколко ситуации пред вратата на Царско село, но така и втори гол не падна. Царско село затвори двубоя като не допусна нов гол във вратата си и измъкна заслужена точка от Велико Търново. След спечелената точка и за двата тима позицията в класирането е следната Царско село е на 10-ото място с 5 точки, Етър е на 11-ти със същия точков актив. Двубоят във Велико Търново бе изгледан наживо от бившия треньор на тима и настоящ селекционер на националния тим Красимир Балъков.", "date": "2019.08.16", "title": "Етър и Царско село не се победиха"}
{"url": "https://standartnews.com/svyat/podavame-signali-za-falshivi-novini-v-instagram-399479.html", "text": "Потребителите на Инстаграм вече ще могат да сигнализират за публикации, които според тях са дезинформация, предаде Франс прес, като се позова на говорителка на компанията Фейсбук, която притежава тази социална медия, наблягаща на снимките. С няколко кликвания те ще привличат вниманието на независими проверители, които ще се заемат със случая. Тази опция се очаква да бъде на разположение за единия милиард потребители на Инстаграм до края на месеца. \"Още от днес хората ще могат да ни сигнализират, ако виждат в Инстаграм публикации, които смятат за фалшиви\", обяви говорителката на Фейсбук. Тя подчерта, че компанията \"инвестира сериозно, за да ограничи разпространението на фалшиви информации на всичките ни платформи\". Публикациите в Инстаграм, за които бъде подаден сигнал, няма да бъдат изтривани, ако не нарушават правилата на социалната мрежа, но няма да излизат при търсене. Фейсбук бе обвинена - и призна - че не е взела на сериозно достатъчно рано опитите на руски потребители, близки до Кремъл, да повлияят на президентските избори в САЩ през 2016 г. в полза на Доналд Тръмп.", "date": "2019.08.16", "title": "Подаваме сигнали за фалшиви новини в Инстаграм"}
{"url": "https://standartnews.com/svyat/dzhonsn-v-evropa-za-brekzit-399542.html", "text": "Британският премиер Борис Джонсън ще пътува през следващата седмица до Париж и Берлин, за да се срещне с френския президент Еманюел Макрон и с германския канцлер Ангела Меркел. Според дипломатически източници, цитирани от BuzzFeed News, Макрон и Меркел се надяват новият премиер на Великобритания да представи на тези срещи планове за избягване на Брекзит без сделка, като подчертават, че този вариант няма да бъде в интерес на никого. По-рано тази седмица Джонсън заяви, че има „ужасно сътрудничество“ между Европейския съюз и тези политици във Великобритания, които искат да блокират Брекзит на 31 октомври. Компромис с Брюксел е необходим, за да се избегне нерегламентирано оттегляне на Обединеното кралство от блока, което би предизвикало катастрофа не само в икономиката на Острова.", "date": "2019.08.16", "title": "Джонсън в Европа за Брекзит"}
{"url": "https://standartnews.com/svyat/pirati-pokhitikha-korab-399541.html", "text": "Пирати са нападнали кораб близо до бреговете на Камерун и са взели част от екипажа за заложници, съобщават световните медии. В района на пристанище Дуала в Камерун плаващият под флага на Антигуа и Барбуда кораб „Мармалайта“, собственост на компанията MarConsult Schiffahrt, е бил нападнат от пирати. Похитени са 8 души от 12-членния екипаж, сред които граждани на Русия, Украйна и Китай. До момента нападателите не са обявили своите искания. На останалите четирима членове на екипажа са заявили, че ще се свържат за откуп. След залавянето на кораба в Камерун са пристигнали представители на фирмата работодател, които ще водят евентуалните преговори с похитителите.", "date": "2019.08.16", "title": "Пирати похитиха кораб"}
{"url": "https://standartnews.com/svyat/trmp-iska-da-kupi-nay-golemiya-ostrov-na-sveta-399485.html", "text": "Доналд Тръмп има желание да закупи Гренландия - най-големия остров в света, който принадлежи на Дания, пише „Уол Стрийт Джърнал“, като се позовава на информирани източници в Белия дом. Според изданието президентът многократно е питал своите съветници дали САЩ могат да придобият Гренландия и слуша с интерес дискусиите за ресурсите на острова, неговата геополитическа значимост, включително възможността за разширяване на военното присъствие на САЩ в Арктика. Той дори помолил юридическия съветник на Белия дом да извърши правна проверка на идеята. Някои от съветниците на Тръмп подкрепили плана, като го нарекли икономически осъществим, докато други смятат, че това е „мимолетно увлечение“ на президента, което няма да се реализира. Доколко самият Тръмп възприема тази идея не се знае, признават авторите на материала. Държавният секретар на САЩ Майк Помпео трябваше да посети Гренландия през май, но пътуването беше отменено поради ситуацията в Иран. Изданието припомня, че това не е първият опит на Вашингтон да купи Гренландия. След Втората световна война президентът Хари Труман предложи на Дания сто милиона долара за това, но му беше отказано. Държавният департамент проучва възможността за придобиване на острова през 1867 г.", "date": "2019.08.16", "title": "Тръмп иска да купи най-големия остров на света"}
{"url": "https://standartnews.com/sport/kvalifikant-sprya-federer-v-sinsinati-399476.html", "text": "Носителят на 20 титли от Големия шлем в тениса Роджър Федерер загуби изненадващо още в III кръг на АТР Мастърс 1000 в Синсинати. Квалификантът Андрей Рубльов (Рус) го надигра с 6:3, 6:4 за малко над час на корта. Световният №70 проби два пъти Маестрото в първия сет за крайното 6:3. Във втория той реши всичко с пробив за 4:3. Това бе първи мач между швейцареца и 21-годишния Рубльов. Така в следващата фаза Рубльов очаква Данил Медведев. Другият руснак победи Ян-Ленард Щруф с 6:2, 6:1. За Федерер това беше последна проверка преди Откритото първенство на САЩ. До момента той имаше седем титли в Синсинати и това е сред любимите му състезания. Това бе и най-ранното отпадане на Маестрото в този турнир от 11 години насам. През 2008 година той отпадна в третия кръг, а оттогава до ден днешен е стигал винаги поне до 1/4-финалите на тази надпревара. Преди днешното си отпадане швейцарският ветеран бе в серия от три поредни финала в турнира, като два от тях спечели и загуби един, който бе през миналата година и тогава отстъпи на Новак Джокович. Ноле пък спечели с лекота мача си с Пабло Кареньо Буста - 6:3, 6:4.", "date": "2019.08.16", "title": "Квалификант спря Федерер в Синсинати"}
{"url": "https://standartnews.com/sport/slaviya-i-botev-vr-otkrivat-shestiya-krg-399477.html", "text": "Славия приема Ботев (Вр) в първия мач от шестия кръг на efbet Лига днес. Двубоят на стадиона в Овча купел е от 18,00 ч. Главен съдия ще е Георги Димитров. От 20,30 ч Етър е домакин на Царско село. Съдия на мача ще е Волен Чинков.", "date": "2019.08.16", "title": "Славия и Ботев (Вр) откриват шестия кръг"}
{"url": "https://standartnews.com/sport/napusna-ni-legendarna-basketbolistka-399511.html", "text": "След дълго боледуване на 69-годишна възраст си отиде една от легендите на българския женски баскетбол – голямата Пенка Стоянова. Родена на 21.01.1950 г. в Карлово. Баскетболната й визитка е повече от впечатляваща, като с изявите си по терена, с усмивката си, с позитивността си и съветите си остави огромна диря в сърцата на всички баскетболни фенове не само у нас, но и в Европа и света. С националния екип е сребърна медалистка от Олимпийските игри в Москва, СССР, през 1980 г., и бронзов от Игрите в Монреал, Канада, през 1976 г. Участва в 8 европейски първенства. Сребърна медалистка е на шампионата във Варна, България през 1972 г. и бронзова от Клермон Феран през 1976 г. Има 8 първи места от участие в 12 балканиади и още 2 трети места на младежки фестивал и универсиада. Три пъти (през 1972, 1976 и 1981 г.) е включена в сборния отбор на Европа, на който е и капитан. Има второто място на световния фестивал в Лима, Перу, през 1973 г. и в световните игри на турнира ,,R. W.  Jones” в Тайпе, Тайван, през 1983 г. с втория  отбор на  Италия. Трикратна шампионка на България с отбора на ,,Марица“ (Пловдив) през 1971, 1973 и 1974 г. с треньор Тенчо Начев. По четири пъти е сребърна и бронзова медалистка в първенството на България по баскетбол. С родния си клуб е и два пъти финалист за купа ,,Лиляна Ронкети“ – през 1979 г. и 1980 г. В националния отбор има записани 580 мача. Била е капитан на всички държавни гарнитури, а от 1974 г. до 1981 г. е капитан на представителния женски национален тим, в който е включена за първи път за Световното първенство в Прага, Чехия, през 1967 г. Пенка Стоянова е първата българска баскетболистка, която играе професионален баскетбол в чужбина. От 1981 до 1983 г. е състезател на италианския ,,Рома“. Включвана е в символичните петици на Европа от вестник ,,Кориере дело спорт“. През 1969 г. е наградена лично от президента на Италия на големия международен турнир в Авелино. Два пъти е избирана за спортист №1  на годината на Пловдив  През 1985 г. в нейна чест се организира за първи път бенефисен мач между националния тим на България и сборен отбор на Европа. Почетен гражданин на град Карлово от 1985 г. и на град Пловдив от 2000 г. Тя е сред факлоносците на олимпийския огън за игрите в Атина, Гърция през 2004 г. През 2007 г.  е включена в списъка на ФИБА от 35 състезатели, допринесли за развитието на световния баскетбол през второто петдесетилетие на 20-ти век. Поклон пред светлата й памет!", "date": "2019.08.16", "title": "Напусна ни легендарна баскетболистка"}
{"url": "https://standartnews.com/sport/cherno-more-vze-kholandets-399490.html", "text": "Левият краен защитник Фахд Актау е новото попълнение на футболния Черно море, съобщиха от клуба. Холандецът от марокански произход подписа договор с \"моряците\". \r\nАктау е 26-годишен и е роден в Амстердам, Холандия. Висок е 182 сантиметра и преминал през школите на холандските Аякс, Хаарлем и Хееренвеен, където започва и неговата професионална кариера през сезон 2012/13. През следващия сезон е преотстъпен на Алмере сити и изиграва 13 мача. През сезон 2014/2015 преминава в Хераклес (Алмело) и взема участие в 23 мача за своя тим. \r\nПрез миналия сезон Акту е бил под наем в Дордрехт, където през есента участва в 22 срещи, реализирайки и 1 гол. За последно е играл в италианския Юве Стабия.", "date": "2019.08.16", "title": "Черно море взе холандец"}
{"url": "https://standartnews.com/sport/loko-pd-vze-georgi-ivanov-za-sporten-direktor-399514.html", "text": "Един от най-успешните нападатели в българския футбол Георги Иванов - Гонзо бе назначен за спортен директор на родния си клуб Локомотив (Пловдив). Това стана след реванша на \"черно-белите\" със Страсбург. Иванов, чиято кариера започна в Локомотив (Пд) пътува за Франция заедно с президента на клуба Христо Крушарски и двамата гледаха мача отложите на \"Стад дьо ла Мено\". Очаква се Иванов да бъде представен много скоро пред медиите. Иванов заема поста на Чавдар Цветков (вляво на снимката с Гонзо), който от известно време е вече съветник на Крушарски.", "date": "2019.08.16", "title": "Локо (Пд) взе Георги Иванов за спортен директор"}
{"url": "https://standartnews.com/sport/otkrikha-aleya-na-olimpiyskata-ni-slava-v-sv-vlas-399521.html", "text": "Алея на Олимпийската ни слава бе открита днес в град Свети Влас. Целта на инициативата е да се остави спомен за всички спортисти, които са прославили името на България в различните олимпиади по света. Алея на олимпийската слава с образите на всичките златни олимпийци на България бе официално открита днес в град Свети Влас от председателя на БОК Стефка Костадинова и Йордан Динев, председател на Фондация „Българска памет – Братя Диневи“. „Златната“ алея ще пази спомена за златните олимпийци на България и ще мултиплицира постиженията им, поясниха мотивите за създаването на Алеята нейните инициатори. Алеята бе осветена с водосвет от сливенския митрополит Йоаникий, който специално благодари на Братя Диневи за спомоществователската им дейност в полза на България. \r\n \r\nВ Алеята са поставени барелефите на 48 български спортисти, извоювали 52 златни медала за България. Първият от тях е спечелен през 1956 г. в Мелбърн от бореца Никола Станчев, а последният – от гребкинята Румяна Нейкова през 2008 г. в Пекин. Барелефите на златните ни олимпийци са поставени  на една от най-оживените туристически улици в град Свети Влас. \r\n \r\nПри откриването Стефка Костадинова благодари на Йордан Динев за \r\nсъздаването на Алеята от името на БОК. „Това е много важна инициатива в България за нас, олимпийците, заради това искрено благодарим. Алеята ще съхрани постиженията на златните спортисти и ще ги мултиплицира,“ каза Стефка Костадинова. \r\n \r\nОлимпийският шампион по борба от 1972 г. Георги Мърков развълнувано благодари на БОК и Йордан Динев за Алеята с образите \r\nна златните олимпийци. „Вече намаляваме – някои вече си отидоха от този свят, други са болни, трети улисани в грижи, като че ли споменът за тези постижения се забравя. Инициативи като тази съхраняват паметта, заради това благодарим,“ каза Георги Мърков. \r\n \r\n„Целта на нашето начинание е да се остави спомен за всички спортисти, \r\nкоито са прославили името на България в различните олимпиади по света. \r\n \r\nКаквото и да направим за тях - нашите златни олимпийски шампиони, ще е недостатъчно, затова ние събрахме ликовете и постиженията на тези наши национални герои на едно място и ги поставихме на една от най-оживените улици в Свети Влас – в близост до средновековния храм „Свети Власий“ и паметника на хан Тервел, за да могат хората и най-вече чуждите туристи да видят златните постижения на България,“ обясни мотивите за създаването на Алеята Йордан Динев. \r\n \r\nФондация „Българска памет – Братя Диневи“ е създадена през 1990 г. и \r\nпрез последните 29 г. е изградила четири православни храма, множество войнишки паметници, сред които най-известният – шестметров монумент в Карлово, посветен на  воините, загинали в борбата срещу световния тероризъм, монументи на национални герои като петметровия паметник на хан Тервел, амфитеатър за 600 човека и др.", "date": "2019.08.16", "title": "Откриха Алея на Олимпийската ни слава в Св. Влас"}
{"url": "https://standartnews.com/sport/neymar-iska-15-mln-evro-po-malka-zaplata-399515.html", "text": "Нападателят на Пари Сен Жермен Неймар е готов да се завърне в Барселона и да получава с 15 млн. евро по-ниска заплата в каталунския клуб. Това съобщи Гуилем Балаге от BBC5. Тази седмица Барселона направи няколко предложения за бразилеца, включващи 100 млн. евро плюс футболисти. ПСЖ обаче отхвърли всички варианти и иска по-висока сума. \"Футболистът с радост е готов да приеме понижение на заплатата от 38 на 23 млн. евро. Ситуацията е интересна. Барселона знае, че трябва да направи всичко възможно, за да си върне Неймар. Лионел Меси, Жерард Пике и Луис Суарес искат неговото връщане, а президентът Хосеп Мария Бартомеу ще бъде още две години на поста и иска да остави голямо наследство след себе си\", коментира Би Би Си. В момента Неймар тренира индивидуално в Париж, изчаквайки решението на френския клуб за своето бъдеще. ", "date": "2019.08.16", "title": "Неймар иска 15 млн. евро по-малка заплата"}
{"url": "https://www.standartnews.com/sport/kvalifikant-sprya-federer-v-sinsinati-399476.html", "text": "Носителят на 20 титли от Големия шлем в тениса Роджър Федерер загуби изненадващо още в III кръг на АТР Мастърс 1000 в Синсинати. Квалификантът Андрей Рубльов (Рус) го надигра с 6:3, 6:4 за малко над час на корта. Световният №70 проби два пъти Маестрото в първия сет за крайното 6:3. Във втория той реши всичко с пробив за 4:3. Това бе първи мач между швейцареца и 21-годишния Рубльов. Така в следващата фаза Рубльов очаква Данил Медведев. Другият руснак победи Ян-Ленард Щруф с 6:2, 6:1. За Федерер това беше последна проверка преди Откритото първенство на САЩ. До момента той имаше седем титли в Синсинати и това е сред любимите му състезания. Това бе и най-ранното отпадане на Маестрото в този турнир от 11 години насам. През 2008 година той отпадна в третия кръг, а оттогава до ден днешен е стигал винаги поне до 1/4-финалите на тази надпревара. Преди днешното си отпадане швейцарският ветеран бе в серия от три поредни финала в турнира, като два от тях спечели и загуби един, който бе през миналата година и тогава отстъпи на Новак Джокович. Ноле пък спечели с лекота мача си с Пабло Кареньо Буста - 6:3, 6:4.", "date": "2019.08.16", "title": "Квалификант спря Федерер в Синсинати"}
{"url": "https://standartnews.com/sport/koreytsi-spryakha-kodzhabashesh-i-aleksandrov-na-asarel-open-399524.html", "text": "Българската двойка Теодор Александров и Денислав Коджабашев отпаднаха на четвъртфиналите в турнира „Асарел България Оупън“ в Панагюрище, който е с награден фонд 190 хиляди долара. Така приключи и българското участие. Участващите с \"уайлд кард\" национали отстъпиха на бившите водачи в световната ранглиста Джеун Юнгсик/Ли Сангсу от Южна Корея с 0:3 (5:11, 7:11, 1:11). Срещата продължи 17 минути. Александров и Коджабашев бяха най-равностойни на именитите си съперници във втория гейм, когато поведоха в средата му с три точки разлика, но не успяха да спечелят частта.", "date": "2019.08.16", "title": "Корейци спряха Коджабашев и Александров на Asarel Open"}
{"url": "https://standartnews.com/sport/andi-mri-propuska-us-open-399522.html", "text": "Звездата на британския тенис Анди Мъри обяви, че няма да вземе участие на Откритото първенство на Съединените щати по тенис (US Open) този месец, за да се концентрира върху възвръщане на най-добрата си форма на единично, вместо да се включи в надпреварата на двойки. Бившият №1 в света възнамеряваше да играе двойки на \"Флашинг Медоус\", но реши да участва следващата седмица на сингъл в Уинстън-Сейлъм. „Няма да играя на двойки на Ю Ес Оупън“, съобщи олимпийският шампион пред Би Би Си . „Целта ми е да се завърна на нивото, на което искам да бъда на сингъл, и реших да концентрирам енергията си в тази насока. Ю Ес Оупън, двойките и смесените двойки, могат да забавят този процес с още две седмици“. „Искам да натрупам необходимите мачове, затова реших да участвам в Уинстън-Сейлъм. Не чувствам, че трябва да играя в основната схема на всеки турнир от календара. Нямам особено голям брой срещи в последните две години и след разговори с щаба ми, реших да приключа с двойките засега. Трябва да се фокусирам върху това да изиграя колкото се може повече двубои на сингъл. Не остават много турнири до края на годината“, допълни той. Запитан относно това дали ще се включи в турнир от сериите Чалънджър по време на Ю Ес Оупън, Мъри не даде ясен отговор. „Зависи от това как ще протече Уинстън-Сейлъм. Чувството, което имах след първия си мач на сингъл (загубата от Ришар Гаске в първи кръг на Синсинати), бе че играх добре, но от физическа гледна точка се нуждая от още срещи до края на годината, за да съм готов за началото на следващия сезон. Така че, ако се представя добре в Уинстън-Сейлъм, ще знам със сигурност, че нивото ми е достатъчно добро и съм способен да печеля двубоя на АТП ниво, но ако се случи обратното, то тогава вероятно ще се включа в по-малки надпревари“, завърши той.", "date": "2019.08.16", "title": "Анди Мъри пропуска US Open"}
{"url": "https://www.standartnews.com/sport/yasni-sa-pretendentite-za-1-na-uefa-399474.html", "text": "Лионел Меси (Барселона), Кристиано Роналдо (Ювентус) и Върджил ван Дайк (Ливърпул) са тримата номинирани за наградата на най-добър играч на годината на УЕФА. Победителят в класацията, заедно с името на най-добрата футболистка, ще бъде обявен в Монако по време на тегленето на жребия за груповата фаза в Шампионската лига на 29 август. През миналия сезон звездата на Бара Лео Меси стана голмайстор на Шампионската лига и спечели \"Златната обувка\" за най-много голове в Европа, а каталунците станаха шампиони на Испания. \r\nРоналдо пък стана шампион на Италия с Ювентус и спечели с Португалия първото издание на новия турнир на УЕФА Лига на нациите, ставайки голмайстор на финалите на надпреварата. \r\nВан Дайк бе с ключова роля за триумфа на Ливърпул в Шампионската лига, като бе обявен за играч на мача след финала на турнира срещу Тотнъм. От УЕФА обявиха и играчите, които допълват първата десетка, като те са Алисон Бекер, Садио Мане, Мохамед Салах, Еден Азар, Матайс де Лихт, Френки де Йонг и Рахийм Стърлинг. Вратар на сезона: Алисон, Юго Лорис, Марк-Андре тер Щеген Защитник на сезона: Трент Алекзандър-Арнолд, Матайс де Лихт, Върджил ван Дайк Халф на сезона: Френки де Йонг, Кристиан Ериксен, Джордан Хендерсън Футболистка на сезона: Люси Бронз, Ада Хегерберг, Амандин Анри Играч на сезона в Лига Европа: Оливие Жиру, Еден Азар, Лука Йович. ", "date": "2019.08.16", "title": "Ясни са претендентите за №1 на УЕФА"}
{"url": "https://www.standartnews.com/sport/slaviya-i-botev-vr-otkrivat-shestiya-krg-399477.html", "text": "Славия приема Ботев (Вр) в първия мач от шестия кръг на efbet Лига днес. Двубоят на стадиона в Овча купел е от 18,00 ч. Главен съдия ще е Георги Димитров. От 20,30 ч Етър е домакин на Царско село. Съдия на мача ще е Волен Чинков.", "date": "2019.08.16", "title": "Славия и Ботев (Вр) откриват шестия кръг"}
{"url": "https://standartnews.com/sport/nashe-momiche-specheli-bronz-ot-svetovnoto-po-borba-399527.html", "text": "Сезен Белберова донесе първи медал за България от световното по борба за девойки в Eстония. \r\n \r\nЗа бронзовото отличие в категория до 55 кг националката прегази Анастасия Блейвс (Германия) с 8:0. Преди това Сезен успешно преодоля  репешажите след 5:0 срещу канадката Вирджини Гаскон. Отличието е трето за Белберова този сезон. Преди това тя взе бронз на европейското за девойки и на континенталния шампионат до 23 г.  Никълъс Сулев (63) и Мариян Маринов (87) запазват шансове да продължат на репешажите на световното за юноши в Талин, Естония. \r\nСулев записа две победи в категория до 63 кг на класическия стил - над индиеца Правеш Правеш с 8:0 и над Марлен Асикаев (Киргизстан) с 9:5, но на четвъртфиналите загуби от грузинеца Лери Абуладзе с 1:3. При успех на полуфиналите по-късно българинът ще се бори в репешажите утре. \r\nМаринов пък падна на старта от Бедирхан Тан (Турция) с 1:10, който също стигна полуфиналите. \r\nТеодор Домозинов (77) отпадна след 2:11 от поляка Патрик Бернерз. При девойките Таня Тенева (57) не успя да стигне до малкия финал след загуба в репешажите от Нурайда Анаркулова (Киргизстан) с 2:13.", "date": "2019.08.16", "title": "Наше момиче спечели бронз от световното по борба"}
{"url": "https://www.standartnews.com/sport/cherno-more-vze-kholandets-399490.html", "text": "Левият краен защитник Фахд Актау е новото попълнение на футболния Черно море, съобщиха от клуба. Холандецът от марокански произход подписа договор с \"моряците\". \r\nАктау е 26-годишен и е роден в Амстердам, Холандия. Висок е 182 сантиметра и преминал през школите на холандските Аякс, Хаарлем и Хееренвеен, където започва и неговата професионална кариера през сезон 2012/13. През следващия сезон е преотстъпен на Алмере сити и изиграва 13 мача. През сезон 2014/2015 преминава в Хераклес (Алмело) и взема участие в 23 мача за своя тим. \r\nПрез миналия сезон Акту е бил под наем в Дордрехт, където през есента участва в 22 срещи, реализирайки и 1 гол. За последно е играл в италианския Юве Стабия.", "date": "2019.08.16", "title": "Черно море взе холандец"}
{"url": "https://standartnews.com/sport/botev-vr-izmkna-tochka-na-slaviya-v-sofiya-399538.html", "text": "Славия пропиля два гола аванс и направи домакинско 2:2 срещу Ботев Враца в първия мач от шестия кръг на футболната efbet Лига. \r\nГостите започнаха по-добре и още в четвъртата минута Доминик Янков стреля опасно от дъгата пред пеналта, но Георги Георгиев плонжира в ляво и изби с една ръка. \r\nВ 12-ата минута Ботев беше много близо до откриване на резултата, но Валери Домовчийски удари страничната греда с удар от десетина метра след центриране от корнер от дясно. След силните начални минути Славия се възползва от първата си по-опасна атака и поведе. В 38-ата минута при контраатака, започната с дълга топка от вратаря Георги Георгиев, Давид Рибейро изчисти лошо в половината на гостите, Галин Иванов овладя и изведе Цветелин Чунчуков в чиста позиция в ляво в пеналта, а нападателят на домакините хладнокръвно реализира. \r\nСтоличани удвоиха преднината си при спорна ситуация в 59-ата минута. Георги Йомов беше изведен в дясно в наказателното поле и реализира с удар по тревата от десния ъгъл на наказателното поле. При попадението останаха сериозни съмнения за засада на голмайстора на \"белите\". \r\nБотев все пак отвърна бързо и в 65-ата минута Доминик Янков намали на 1:2 с прецизен удар по тревата от 20 метра. \r\nВ 79-ата минута гостите изравниха. Резервата Мирослав Будинов вкара с глава след центриране от ляво на Янков. \r\nСлавия пропусна златен шанс да поведе в 85-ата минута.Йомов намери Галин Иванов в добра позиция, но той стреля край целта почти от точката на дузпа. \r\n \r\nМалко по-късно подобна комбинация след пробив на Йомов от ляво отново завърши с удар на Иванов от десетина метра, но пак край целта. \r\n ", "date": "2019.08.16", "title": "Ботев (Вр) измъкна точка на Славия в София"}
{"url": "https://standartnews.com/sport/boryana-kaleyn-e-na-final-v-minsk-399528.html", "text": "Боряна Калейн се класира за финала с топка на световната купа по художествена гимнастика в Минск (Беларус). Възпитаничката на Мариана Памукова влезе сред осемтте най-добри с шеста по сила оценка - 21.250 точки. Втората ни представителка Невяна Владинова е първа резерева с девети резултат - 20.950 точки. При изпълненията с обръч Боряна Калейн допусна сериозни грешки и  не намери място сред първите осем (18.750 точки), а Невяна Владинова (19.400 точки) въпреки спокойната игра също допусна неточности и не попадна и в този финал . След изпълнението на първите два уреда (обръч и топка) за многобоя води Арина Аверина със сбор от 47.050 точки, след нея втора във временното класиране е нейната сестра  Дина Аверина със сбор от 46.750 точки, а трета  е представителката на Израел Линой Ашрам със сбор от 44.400 точки. Утре за индивидуалните гимнастички предстоят изпълненията с бухалки и  с лента", "date": "2019.08.16", "title": "Боряна Калейн е на финал в Минск"}
{"url": "https://www.standartnews.com/sport/napusna-ni-legendarna-basketbolistka-399511.html", "text": "След дълго боледуване на 69-годишна възраст си отиде една от легендите на българския женски баскетбол – голямата Пенка Стоянова. Родена на 21.01.1950 г. в Карлово. Баскетболната й визитка е повече от впечатляваща, като с изявите си по терена, с усмивката си, с позитивността си и съветите си остави огромна диря в сърцата на всички баскетболни фенове не само у нас, но и в Европа и света. С националния екип е сребърна медалистка от Олимпийските игри в Москва, СССР, през 1980 г., и бронзов от Игрите в Монреал, Канада, през 1976 г. Участва в 8 европейски първенства. Сребърна медалистка е на шампионата във Варна, България през 1972 г. и бронзова от Клермон Феран през 1976 г. Има 8 първи места от участие в 12 балканиади и още 2 трети места на младежки фестивал и универсиада. Три пъти (през 1972, 1976 и 1981 г.) е включена в сборния отбор на Европа, на който е и капитан. Има второто място на световния фестивал в Лима, Перу, през 1973 г. и в световните игри на турнира ,,R. W.  Jones” в Тайпе, Тайван, през 1983 г. с втория  отбор на  Италия. Трикратна шампионка на България с отбора на ,,Марица“ (Пловдив) през 1971, 1973 и 1974 г. с треньор Тенчо Начев. По четири пъти е сребърна и бронзова медалистка в първенството на България по баскетбол. С родния си клуб е и два пъти финалист за купа ,,Лиляна Ронкети“ – през 1979 г. и 1980 г. В националния отбор има записани 580 мача. Била е капитан на всички държавни гарнитури, а от 1974 г. до 1981 г. е капитан на представителния женски национален тим, в който е включена за първи път за Световното първенство в Прага, Чехия, през 1967 г. Пенка Стоянова е първата българска баскетболистка, която играе професионален баскетбол в чужбина. От 1981 до 1983 г. е състезател на италианския ,,Рома“. Включвана е в символичните петици на Европа от вестник ,,Кориере дело спорт“. През 1969 г. е наградена лично от президента на Италия на големия международен турнир в Авелино. Два пъти е избирана за спортист №1  на годината на Пловдив  През 1985 г. в нейна чест се организира за първи път бенефисен мач между националния тим на България и сборен отбор на Европа. Почетен гражданин на град Карлово от 1985 г. и на град Пловдив от 2000 г. Тя е сред факлоносците на олимпийския огън за игрите в Атина, Гърция през 2004 г. През 2007 г.  е включена в списъка на ФИБА от 35 състезатели, допринесли за развитието на световния баскетбол през второто петдесетилетие на 20-ти век. Поклон пред светлата й памет!", "date": "2019.08.16", "title": "Напусна ни легендарна баскетболистка"}
{"url": "https://www.standartnews.com/sport/loko-pd-vze-georgi-ivanov-za-sporten-direktor-399514.html", "text": "Един от най-успешните нападатели в българския футбол Георги Иванов - Гонзо бе назначен за спортен директор на родния си клуб Локомотив (Пловдив). Това стана след реванша на \"черно-белите\" със Страсбург. Иванов, чиято кариера започна в Локомотив (Пд) пътува за Франция заедно с президента на клуба Христо Крушарски и двамата гледаха мача отложите на \"Стад дьо ла Мено\". Очаква се Иванов да бъде представен много скоро пред медиите. Иванов заема поста на Чавдар Цветков (вляво на снимката с Гонзо), който от известно време е вече съветник на Крушарски.", "date": "2019.08.16", "title": "Локо (Пд) взе Георги Иванов за спортен директор"}
{"url": "https://standartnews.com/kultura/yun-makgregr-se-zavrshcha-kato-obi-uan-kenobi-399489.html", "text": "Юън Макгрегър ще се завърне в култовата си роля на Оби-Уан Кеноби в сагата „Междузвездни войни“. От „Deadline“ съобщиха, че актьорът ще участва в бъдещ сериал по новата стрийминг платформа „Дисни+“. Първоначално плановете били да се снима филм, посветен на героя, но продуцентите от Дисни в последствие решили да се възползват от новия си сайт и предпочели да започнат работа по все още неозаглавения сериал. За момента няма официален коментар от страна на актьора или Дисни. Не сме гледаи Юън като Кеноби от 14 години насам. Той се превъплъти в героя във втората трилогия за „Междузвездни войни“ от 1999-а до 2005-а. „Дисни+“ излиза на пазара през ноември. Това е третият сериал от света на космическата сага, който ще бъде излъчван. Макгрегър последно се появи на малкия екран във „Фарго“, за което спечели „Златен глобус“ и бе номиниран за „Еми“.", "date": "2019.08.16", "title": "Юън Макгрегър се завръща като Оби-Уан Кеноби"}
{"url": "https://www.standartnews.com/sport/neymar-iska-15-mln-evro-po-malka-zaplata-399515.html", "text": "Нападателят на Пари Сен Жермен Неймар е готов да се завърне в Барселона и да получава с 15 млн. евро по-ниска заплата в каталунския клуб. Това съобщи Гуилем Балаге от BBC5. Тази седмица Барселона направи няколко предложения за бразилеца, включващи 100 млн. евро плюс футболисти. ПСЖ обаче отхвърли всички варианти и иска по-висока сума. \"Футболистът с радост е готов да приеме понижение на заплатата от 38 на 23 млн. евро. Ситуацията е интересна. Барселона знае, че трябва да направи всичко възможно, за да си върне Неймар. Лионел Меси, Жерард Пике и Луис Суарес искат неговото връщане, а президентът Хосеп Мария Бартомеу ще бъде още две години на поста и иска да остави голямо наследство след себе си\", коментира Би Би Си. В момента Неймар тренира индивидуално в Париж, изчаквайки решението на френския клуб за своето бъдеще. ", "date": "2019.08.16", "title": "Неймар иска 15 млн. евро по-малка заплата"}
{"url": "https://standartnews.com/kultura/arni-gotvi-bodibilding-serial-399491.html", "text": "Арнолд Шварценегер възнамерява да се завърне към бодибилдинг корените си с нов сериал. Анонимни източници заявиха пред „Page Six“, че бившият Мистър Олимпия обмислял да превърне култовия си документален филм от 1977-а „Pumping Iron“ в телевизионна продукция. Арни искал да снима сага по сценарий, чието действие да се развива изцяло в този период от историята на световния бодибилдинг. Въпреки че не става ясно каква би била ролята на Шварценегер, според неизвестните говорители от продукцията вече се оглеждали за място, където да ситуират камерите. Разбира се, една от очевидните локации би била Мъсъл Бийч във Венис, Калифорния. От списанието се обърнаха към представител на бившия губернатор на слънчевия щат, но той заяви, че няма право да коментира активни преговори. За сега не е ясно кога можем да очакваме зрелището. Арни е най-младият съзтезател, който някога е печелил титлата „Мистър Олимпия“ – през 1970-а той отбеляза първата си победа на 23. След това печели златото още 6 пъти.  ", "date": "2019.08.16", "title": "Арни готви бодибилдинг сериал"}
{"url": "https://www.standartnews.com/sport/otkrikha-aleya-na-olimpiyskata-ni-slava-v-sv-vlas-399521.html", "text": "Алея на Олимпийската ни слава бе открита днес в град Свети Влас. Целта на инициативата е да се остави спомен за всички спортисти, които са прославили името на България в различните олимпиади по света. Алея на олимпийската слава с образите на всичките златни олимпийци на България бе официално открита днес в град Свети Влас от председателя на БОК Стефка Костадинова и Йордан Динев, председател на Фондация „Българска памет – Братя Диневи“. „Златната“ алея ще пази спомена за златните олимпийци на България и ще мултиплицира постиженията им, поясниха мотивите за създаването на Алеята нейните инициатори. Алеята бе осветена с водосвет от сливенския митрополит Йоаникий, който специално благодари на Братя Диневи за спомоществователската им дейност в полза на България. \r\n \r\nВ Алеята са поставени барелефите на 48 български спортисти, извоювали 52 златни медала за България. Първият от тях е спечелен през 1956 г. в Мелбърн от бореца Никола Станчев, а последният – от гребкинята Румяна Нейкова през 2008 г. в Пекин. Барелефите на златните ни олимпийци са поставени  на една от най-оживените туристически улици в град Свети Влас. \r\n \r\nПри откриването Стефка Костадинова благодари на Йордан Динев за \r\nсъздаването на Алеята от името на БОК. „Това е много важна инициатива в България за нас, олимпийците, заради това искрено благодарим. Алеята ще съхрани постиженията на златните спортисти и ще ги мултиплицира,“ каза Стефка Костадинова. \r\n \r\nОлимпийският шампион по борба от 1972 г. Георги Мърков развълнувано благодари на БОК и Йордан Динев за Алеята с образите \r\nна златните олимпийци. „Вече намаляваме – някои вече си отидоха от този свят, други са болни, трети улисани в грижи, като че ли споменът за тези постижения се забравя. Инициативи като тази съхраняват паметта, заради това благодарим,“ каза Георги Мърков. \r\n \r\n„Целта на нашето начинание е да се остави спомен за всички спортисти, \r\nкоито са прославили името на България в различните олимпиади по света. \r\n \r\nКаквото и да направим за тях - нашите златни олимпийски шампиони, ще е недостатъчно, затова ние събрахме ликовете и постиженията на тези наши национални герои на едно място и ги поставихме на една от най-оживените улици в Свети Влас – в близост до средновековния храм „Свети Власий“ и паметника на хан Тервел, за да могат хората и най-вече чуждите туристи да видят златните постижения на България,“ обясни мотивите за създаването на Алеята Йордан Динев. \r\n \r\nФондация „Българска памет – Братя Диневи“ е създадена през 1990 г. и \r\nпрез последните 29 г. е изградила четири православни храма, множество войнишки паметници, сред които най-известният – шестметров монумент в Карлово, посветен на  воините, загинали в борбата срещу световния тероризъм, монументи на национални герои като петметровия паметник на хан Тервел, амфитеатър за 600 човека и др.", "date": "2019.08.16", "title": "Откриха Алея на Олимпийската ни слава в Св. Влас"}
{"url": "https://www.standartnews.com/sport/koreytsi-spryakha-kodzhabashesh-i-aleksandrov-na-asarel-open-399524.html", "text": "Българската двойка Теодор Александров и Денислав Коджабашев отпаднаха на четвъртфиналите в турнира „Асарел България Оупън“ в Панагюрище, който е с награден фонд 190 хиляди долара. Така приключи и българското участие. Участващите с \"уайлд кард\" национали отстъпиха на бившите водачи в световната ранглиста Джеун Юнгсик/Ли Сангсу от Южна Корея с 0:3 (5:11, 7:11, 1:11). Срещата продължи 17 минути. Александров и Коджабашев бяха най-равностойни на именитите си съперници във втория гейм, когато поведоха в средата му с три точки разлика, но не успяха да спечелят частта.", "date": "2019.08.16", "title": "Корейци спряха Коджабашев и Александров на Asarel Open"}
{"url": "https://standartnews.com/regionalni/uchenitsi-ot-krdzhali-na-skautski-lager-v-istanbul-399497.html", "text": "Група от 40 ученици от 5 до 8 клас от община Кърджали ще бъдат на едноседмичен Международен скаутски лагер в Истанбул, Турция. Участието се осъществява със съдействието на кмета Хасан Азис. Тийнеджърите заминават на 19 август. Община Кърджали изпраща на лагер в Истанбул деца от 2005 година.Досега броят на летувалите в международния скаутски лагер ученици от Кърджали е 1100. Едноседмичното лагеруване е на палатки. Обучението се провежда съгласно учебно-възпитатални програми за скаутски отдих и туризъм. Младите скаути  участват в обучителните програми, провеждани при полеви условия, които включват ориентиране, туризъм, озеленяване, плуване, гребане, стрелба с лък, яздене на кон и много др. Престоят включва и ежедневна културна и развлекателна програма. \r\nВ рамките на престоя в южната ни съседка за децата се организира и екскурзия в мегаполиса Истанбул.  ", "date": "2019.08.16", "title": "Ученици от Кърджали на скаутски лагер в Истанбул"}
{"url": "https://www.standartnews.com/sport/etr-i-tsarsko-selo-ne-se-pobedikha-399543.html", "text": "Етър и Царско село направиха 1:1 във втория мач от 6-ия кръг на efbet Лига. В 8-ата минута на срещата при отлична атака и центриране отляво по атаката на Царско село, Георги Минчев се разписа с великолепен удар с глава. В 30-ата минута с елегантен удар Даниел Младенов направи резултата 1:1. През втората част домакините имаха няколко ситуации пред вратата на Царско село, но така и втори гол не падна. Царско село затвори двубоя като не допусна нов гол във вратата си и измъкна заслужена точка от Велико Търново. След спечелената точка и за двата тима позицията в класирането е следната Царско село е на 10-ото място с 5 точки, Етър е на 11-ти със същия точков актив. Двубоят във Велико Търново бе изгледан наживо от бившия треньор на тима и настоящ селекционер на националния тим Красимир Балъков.", "date": "2019.08.16", "title": "Етър и Царско село не се победиха"}
{"url": "https://www.standartnews.com/sport/botev-vr-izmkna-tochka-na-slaviya-v-sofiya-399538.html", "text": "Славия пропиля два гола аванс и направи домакинско 2:2 срещу Ботев Враца в първия мач от шестия кръг на футболната efbet Лига. \r\nГостите започнаха по-добре и още в четвъртата минута Доминик Янков стреля опасно от дъгата пред пеналта, но Георги Георгиев плонжира в ляво и изби с една ръка. \r\nВ 12-ата минута Ботев беше много близо до откриване на резултата, но Валери Домовчийски удари страничната греда с удар от десетина метра след центриране от корнер от дясно. След силните начални минути Славия се възползва от първата си по-опасна атака и поведе. В 38-ата минута при контраатака, започната с дълга топка от вратаря Георги Георгиев, Давид Рибейро изчисти лошо в половината на гостите, Галин Иванов овладя и изведе Цветелин Чунчуков в чиста позиция в ляво в пеналта, а нападателят на домакините хладнокръвно реализира. \r\nСтоличани удвоиха преднината си при спорна ситуация в 59-ата минута. Георги Йомов беше изведен в дясно в наказателното поле и реализира с удар по тревата от десния ъгъл на наказателното поле. При попадението останаха сериозни съмнения за засада на голмайстора на \"белите\". \r\nБотев все пак отвърна бързо и в 65-ата минута Доминик Янков намали на 1:2 с прецизен удар по тревата от 20 метра. \r\nВ 79-ата минута гостите изравниха. Резервата Мирослав Будинов вкара с глава след центриране от ляво на Янков. \r\nСлавия пропусна златен шанс да поведе в 85-ата минута.Йомов намери Галин Иванов в добра позиция, но той стреля край целта почти от точката на дузпа. \r\n \r\nМалко по-късно подобна комбинация след пробив на Йомов от ляво отново завърши с удар на Иванов от десетина метра, но пак край целта. \r\n ", "date": "2019.08.16", "title": "Ботев (Вр) измъкна точка на Славия в София"}
{"url": "https://www.standartnews.com/sport/boryana-kaleyn-e-na-final-v-minsk-399528.html", "text": "Боряна Калейн се класира за финала с топка на световната купа по художествена гимнастика в Минск (Беларус). Възпитаничката на Мариана Памукова влезе сред осемтте най-добри с шеста по сила оценка - 21.250 точки. Втората ни представителка Невяна Владинова е първа резерева с девети резултат - 20.950 точки. При изпълненията с обръч Боряна Калейн допусна сериозни грешки и  не намери място сред първите осем (18.750 точки), а Невяна Владинова (19.400 точки) въпреки спокойната игра също допусна неточности и не попадна и в този финал . След изпълнението на първите два уреда (обръч и топка) за многобоя води Арина Аверина със сбор от 47.050 точки, след нея втора във временното класиране е нейната сестра  Дина Аверина със сбор от 46.750 точки, а трета  е представителката на Израел Линой Ашрам със сбор от 44.400 точки. Утре за индивидуалните гимнастички предстоят изпълненията с бухалки и  с лента", "date": "2019.08.16", "title": "Боряна Калейн е на финал в Минск"}
{"url": "https://www.standartnews.com/sport/nashe-momiche-specheli-bronz-ot-svetovnoto-po-borba-399527.html", "text": "Сезен Белберова донесе първи медал за България от световното по борба за девойки в Eстония. \r\n \r\nЗа бронзовото отличие в категория до 55 кг националката прегази Анастасия Блейвс (Германия) с 8:0. Преди това Сезен успешно преодоля  репешажите след 5:0 срещу канадката Вирджини Гаскон. Отличието е трето за Белберова този сезон. Преди това тя взе бронз на европейското за девойки и на континенталния шампионат до 23 г.  Никълъс Сулев (63) и Мариян Маринов (87) запазват шансове да продължат на репешажите на световното за юноши в Талин, Естония. \r\nСулев записа две победи в категория до 63 кг на класическия стил - над индиеца Правеш Правеш с 8:0 и над Марлен Асикаев (Киргизстан) с 9:5, но на четвъртфиналите загуби от грузинеца Лери Абуладзе с 1:3. При успех на полуфиналите по-късно българинът ще се бори в репешажите утре. \r\nМаринов пък падна на старта от Бедирхан Тан (Турция) с 1:10, който също стигна полуфиналите. \r\nТеодор Домозинов (77) отпадна след 2:11 от поляка Патрик Бернерз. При девойките Таня Тенева (57) не успя да стигне до малкия финал след загуба в репешажите от Нурайда Анаркулова (Киргизстан) с 2:13.", "date": "2019.08.16", "title": "Наше момиче спечели бронз от световното по борба"}
{"url": "https://standartnews.com/kultura/mayli-sayrs-pusna-nova-pesen-sled-razdyalata-399493.html", "text": "Майли Сайръс пусна нова песен само седмица след раздялата си с Лиам Хемсуърт. „Slide Away“ разкрива бурните емоции на звездата и разказва за несбъднати мечти, съжаления, но и за продължаването напред в живота. Анонимен източник сподели пред „E!News“: „Тя се готви да се върне в играта и да тръгне на турне. Време е следващият етап от кариерата й да започне“. През май Майли зарадва феновете си с нов мини-албум „She Is Coming“, който е първият от бъдещата й музикална трилогия „She Is Miley Cyrus“. Следващите два ще бъдат озаглавени „She Is Here“ – който се очаква да излезе през това лято, и „She Is Everything“ – насрочен за есента. През юли Сайръс пусна и музикално видео за сингъла „Mother’s Daughter“.", "date": "2019.08.16", "title": "Майли Сайръс пусна нова песен след раздялата"}
{"url": "https://www.standartnews.com/sport/andi-mri-propuska-us-open-399522.html", "text": "Звездата на британския тенис Анди Мъри обяви, че няма да вземе участие на Откритото първенство на Съединените щати по тенис (US Open) този месец, за да се концентрира върху възвръщане на най-добрата си форма на единично, вместо да се включи в надпреварата на двойки. Бившият №1 в света възнамеряваше да играе двойки на \"Флашинг Медоус\", но реши да участва следващата седмица на сингъл в Уинстън-Сейлъм. „Няма да играя на двойки на Ю Ес Оупън“, съобщи олимпийският шампион пред Би Би Си . „Целта ми е да се завърна на нивото, на което искам да бъда на сингъл, и реших да концентрирам енергията си в тази насока. Ю Ес Оупън, двойките и смесените двойки, могат да забавят този процес с още две седмици“. „Искам да натрупам необходимите мачове, затова реших да участвам в Уинстън-Сейлъм. Не чувствам, че трябва да играя в основната схема на всеки турнир от календара. Нямам особено голям брой срещи в последните две години и след разговори с щаба ми, реших да приключа с двойките засега. Трябва да се фокусирам върху това да изиграя колкото се може повече двубои на сингъл. Не остават много турнири до края на годината“, допълни той. Запитан относно това дали ще се включи в турнир от сериите Чалънджър по време на Ю Ес Оупън, Мъри не даде ясен отговор. „Зависи от това как ще протече Уинстън-Сейлъм. Чувството, което имах след първия си мач на сингъл (загубата от Ришар Гаске в първи кръг на Синсинати), бе че играх добре, но от физическа гледна точка се нуждая от още срещи до края на годината, за да съм готов за началото на следващия сезон. Така че, ако се представя добре в Уинстън-Сейлъм, ще знам със сигурност, че нивото ми е достатъчно добро и съм способен да печеля двубоя на АТП ниво, но ако се случи обратното, то тогава вероятно ще се включа в по-малки надпревари“, завърши той.", "date": "2019.08.16", "title": "Анди Мъри пропуска US Open"}
{"url": "https://standartnews.com/kultura/slay-puska-nov-treylr-za-rambo-5-399492.html", "text": "Първият пълен официален трейлър за „Рамбо 5“ излиза на 20 август - това съобщи самият Силвестър Сталоун в своя Инстаграм. Актьорът качи снимка, на която виждаме главния герой в два различни кадъра – един от първия филм от 1982-а и един от предстоящата лента. Слай написа: „Когато нараниш семейството на един мъж, сам изкопаваш гроба си. Очаквайте новия трейлър първо тук!“  Постът бе харесан около 300 хиляди пъти. Новият материал ще излезе точно месец преди премиерата на дългоочаваната продукция и феновете показаха своето вълнение. Слай завъртя кратък трейлър на фестивала в Кан през май. Малко след това видеото беше пуснато и онлайн. В YouTube то събра около 20 милиона гледания. Сталоун работи по лентата още от 2008-а и очакванията са, меко казано, високи. Предполага се, че това да бъде последната глава от историята за Рамбо. В нея той ще трябва да загърби спокойния си живот в  семейното ранчо, за да замине за Мексико, където ще спасява дъщерята на приятел. Във филма участват още Ивет Монреал, Кармен Делгадо, Серхио Перис-Менчета, Адриана Бараза, Джени Ким, Хоакин Косио и други. „Рамбо 5“ тръгва на големия екран на 20 септември.", "date": "2019.08.16", "title": "Слай пуска нов трейлър за \"Рамбо 5\""}
{"url": "https://standartnews.com/regionalni/novi-besedki-po-iskane-na-grazhdanite-399501.html", "text": "Жителите на Благоевград харесаха инициативата кмета на общината Атанас Камбитов за поставяне на беседки за отдих по паркове и градинки и поискаха такива на повече места в града. Общината откликна на тяхното желание и започна поставянето на още нови беседки. Нови беседки има в квартал „Струмско“, на ул. „Братя Миладинови“ и местността „Бодрост“. Преди около месец беседки бяха разположени на различни места в квартал „Еленово“ и Централна градска част. \r\nТе са ситуирани на земя, общинска собственост и могат да се ползват от всички хора. Конструкцията е стабилна, а покривът е с битумни керемиди. Към беседките има прикрепени пейки и маси. Междувременно регулярно се почиства коритото на река благоевградска Бистрица от битови отпадъци. Продължава и работата по възстановяване на пътната настилка и тротоарните площи. Община Благоевград апелира за отговорно отношение и опазване на общинската собственост. При забелязване на нередности, може да бъде сигнализирано на 073/ 88 44 34, в работно време, както и на телефон 112.", "date": "2019.08.16", "title": "Благоевградчани поискаха още беседки за отдих"}
{"url": "https://standartnews.com/regionalni/poveche-ot-godina-chakat-remont-na-ptya-ardino-krdzhali-399512.html", "text": "От началото на септември започват ефективни безсрочни протестни действия за спешен ремонт на пътя Ардино-Кърджали. Това обявява  Инициативен комитет „Ремонт на пътя Ардино-Кърджали” в уведомително писмо до председателя на Народното събрание Цвета Караянчева с копие до зам.-министъра на регионалното развитие и благоустройството. В писмото се припомня, че през месец април 2018 година Инициативният комитет е подел кампания, като е събрал и внесъл подписка с подписи на над 600 граждани на общините Ардино, Неделино, Баните и Мадан, но въпреки уверенията на институциите, че в най-кратки срокове ще бъде извършен цялостен ремонт на пътя Ардино–Кърджали, към средата на август 2019 година подобен проект не се реализира. \r\n     \r\nВ момента пътят е в окаяно състояние, очакванията на хилядите жители на Община Ардино и съседни общини, ползващи пътното трасе, остават, посочват още родопчани.  ", "date": "2019.08.16", "title": "Повече от година чакат ремонт на пътя Ардино-Кърджали"}
{"url": "https://standartnews.com/regionalni/varna-se-lyubuva-na-festivala-na-khvrchilata-399517.html", "text": "Огромни цветни хвърчила и тази година ще изпъстрят небето над Аспаруховския плаж. На 17 и 18 август там ще се проведе Фестивалът на хвърчилата. Традиционно той се провежда през третия уикенд на август. Организатор на проявата е Клуб „Асто–Въздушни чудеса“ с подкрепата на Община Варна чрез фонд “Култура“. \r\nОбикновено фестивалът на хвърчилата привлича в града многобройни гости от страната и чужбина. С всяка изминала година фестивалът се разраства и става все по-атрактивен и успешен, а със своя международен характер това новаторско и атрактивно културно събитие допринася за изграждането на специфичния облик на града, пише Petel.bg. Тази година фестивалът ще отбележи седмата си годишнина, като двата фестивални дни във Варна  ще бъдат последвани от демонстрации на хвърчила в Приморско (21 -22 август, плаж Приморско) и Синеморец (24 – 25 август, плаж Велека). По този начин фестивалът ще обхване три различни локации на българското Черноморие и ще продължи 9 дни. Основен акцент на фестивала са демонстрациите на международните кайт клубове, които представят своите уникални модели хвърчила, често достигащи впечатляващи размери; състезанията с управляеми модели хвърчила и детските работилници, където малчуганите изявяват талантите си и се забавляват. От 10.00 до 17.00 ч. през обявените фестивални дни професионалните клубове на участниците ще показват най-новите си творения, включително атрактивните за децата обемни модели на различни животни – мече, тигър, октопод, калинки и много други, допълва Petel.bg.  Очакваме да станем свидетели и на майсторско управление на спортни хвърчила – това са модели за напреднали, които летят много бързо и описват сложни фигури в небето. Парадът ще бъде съпътстван от приятна музика и други забавления за малки и големи. Тази година ще участват демонстратори и майстори на хвърчилата от пет държави – България, Турция, Хърватия, Естония и Украйна. Всяко издание на фестивала отправя различни послания, като например свързани с чистотата на околната среда, опазването на застрашени видове птици и природата като цяло. Тази година гости на фестивала ще бъдат активисти от WWF – България, които  ще представят каузата си за опазване на живота в морето и застрашените водни обитатели. Те ще пристигнат с истинско рибарско корабче с образователни игри на борда и надуваема есетра в реален размер – цели 5 метра. Понеже мотото на Международен фестивал на хвърчилата - Варна 2019 е „Не на пластмасовите отпадъци!“, на гостите на фестивала ще бъде предоставяна вода, свободна от опаковка за еднократна употреба. Ще се забавляваме, без да оставяме следи от отпадък за поколения напред.", "date": "2019.08.16", "title": "Варна се любува на Фестивала на хвърчилата"}
{"url": "https://standartnews.com/sport/yasni-sa-pretendentite-za-1-na-uefa-399474.html", "text": "Лионел Меси (Барселона), Кристиано Роналдо (Ювентус) и Върджил ван Дайк (Ливърпул) са тримата номинирани за наградата на най-добър играч на годината на УЕФА. Победителят в класацията, заедно с името на най-добрата футболистка, ще бъде обявен в Монако по време на тегленето на жребия за груповата фаза в Шампионската лига на 29 август. През миналия сезон звездата на Бара Лео Меси стана голмайстор на Шампионската лига и спечели \"Златната обувка\" за най-много голове в Европа, а каталунците станаха шампиони на Испания. \r\nРоналдо пък стана шампион на Италия с Ювентус и спечели с Португалия първото издание на новия турнир на УЕФА Лига на нациите, ставайки голмайстор на финалите на надпреварата. \r\nВан Дайк бе с ключова роля за триумфа на Ливърпул в Шампионската лига, като бе обявен за играч на мача след финала на турнира срещу Тотнъм. От УЕФА обявиха и играчите, които допълват първата десетка, като те са Алисон Бекер, Садио Мане, Мохамед Салах, Еден Азар, Матайс де Лихт, Френки де Йонг и Рахийм Стърлинг. Вратар на сезона: Алисон, Юго Лорис, Марк-Андре тер Щеген Защитник на сезона: Трент Алекзандър-Арнолд, Матайс де Лихт, Върджил ван Дайк Халф на сезона: Френки де Йонг, Кристиан Ериксен, Джордан Хендерсън Футболистка на сезона: Люси Бронз, Ада Хегерберг, Амандин Анри Играч на сезона в Лига Европа: Оливие Жиру, Еден Азар, Лука Йович. ", "date": "2019.08.16", "title": "Ясни са претендентите за №1 на УЕФА"}
{"url": "https://standartnews.com/svyat/gadzheto-na-boris-dzhonsn-se-pokazva-pred-mediite-399473.html", "text": "Днес ще бъде първата публична изява на партньорката на британския премиер Борис Джонсън, откакто прекрачи прага на Даунинг стрийт 10 в края на юли. Кари Саймъндс ще произнесе кратка реч по повод Седмицата на околната среда. Медиите имат известни затруднения как да титулуват Кари Саймъндс и я наричат Първо гадже, защото тя де факто не е първа дама. В историята на Великобритания няма премиер, който по време на мандата си да е живял с партньорка без сключен брак. Иначе Кари Саймъндс е добре позната фигура в редиците на торите, защото е бивш шеф на комуникациите в щабквартирата на Консервативната партия. Днес обаче тя ще използва PR уменията си в петминутна реч на конференция, посветена на любителите на птичия свят. И това не е случайно, защото след като 31-годишната приятелка на Борис Джонсън напусна партийната си работа миналата година, тя стана главен съветник в базираната в Съединените щати природозащитна група Oceana, като движи маркетинговите й операции в Лондон. Кари Саймъндс обаче се прочу по друг повод точно по време на премиерската кампания на Борис Джонсън, когато бе повикана полиция в дома на приятеля й. Тогава медиите съобщиха, че полицията е реагирала на обаждане на съседи, обезпокоени от шумната кавга в апартамента, включваща писъци, крещене и чупене на предмети.", "date": "2019.08.16", "title": "Гаджето на Борис Джонсън се показва пред медиите"}
{"url": "https://standartnews.com/biznes/startirat-testovete-na-tol-sistemata-399481.html", "text": "От днес започват тестовете на тол системата. Системата за електронно събиране на пътни такси на база изминато разстояние – тол, за пътните превозни средства с тегло над 3,5 тона, е в пълна готовност да започнат тестовете й. На терен ще се отчитат реални данни от бордови устройства и маршрутни карти, за да се добие представа за разходите на превозвачите, съобщиха от АПИ. Тол системата ще стартира с около 6000 км от републиканската мрежа. Това ще са основно автомагистрали, първи и част от пътищата втори клас, както се договори премиерът Бойко Борисов на среща с превозвачи през месец май. Очакваните приходи от тол такси са около 700 млн. лв. на година и общо около 1 млрд. лв. приходи заедно с продажбите на винетки. Системата предвижда три начина за тол таксуване: маршрутна карта, GPS тракери и бордови устройства. Маршрутната карта е подходяща за шофьорите, които по-рядко пътуват. Тя ще важи за 24 часа от момента на активирането й. Може да се купи един или 7 дни предварително в зависимост от това дали ползвателят на пътя е регистриран в системата. Той ще трябва да подаде и 4 междинни точки, освен началната и крайната точка на маршрута. Бордовите устройства и GPS тракерите са за редовните ползватели на републиканските пътища. Маршрутните карти ще се продават чрез познатите канали – сайта www.bgtoll.bg, мобилното приложение, физически в офиси, и в терминалите за самотаксуване. Разработен е и калкулатор, който ще бъде публикуван на www.bgtoll.bg след окончателно приемане на тарифите и обхвата на пътищата с тол такса. Целта е всеки превозвач бързо и точно сам да може да изчисли таксата си съобразно характеристиките на превозното средство и маршрута, по който ще премине.", "date": "2019.08.16", "title": "Стартират тестовете на тол системата"}
{"url": "https://standartnews.com/biznes/khotelite-v-turtsiya-ne-se-otkazvat-ot-ol-inkluziva-399482.html", "text": "Турските хотели няма да изоставят системата ол инклузив (all inclusive), тъй като има голямо търсене сред туристите, заяви пред РИА Новости шефът на Съюза на средиземноморските хотелиери Еркан Ягджа, коментирайки искането на сънародници-търговци да ограничат прилагането на тази услуга. Според него в Турция никой няма право да задължава хотелите да прилагат тази или онази система за обслужване на клиенти - всеки хотел прави собствен избор и никой не може да се намеси. Системата ол инклузив е създадена от пазара и пазарът решава дали е успешна или не. Ако има търсене, тогава ще има оферта. В Турция има голямо търсене на тази услуга, което означава, че ще я прилагат всички хотели, които я смятат за оптимална“, каза Ягджа. Според него Турция е една от онези страни, в които тази система се прилага най-успешно и исканията за нейната отмяна нямат разумна основа.", "date": "2019.08.16", "title": "Хотелите в Турция не се отказват от ол инклузива"}
