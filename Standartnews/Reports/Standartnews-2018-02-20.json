{"url": "http://standartnews.com/biznes/turizmat_inkasira_rekordnite_6895_mlrd_lv-368498.html", "text": "Приходите от международен туризъм в България през 2017 г. възлизат на 6,895 млрд. лв., сочат данните на БНБ. Това е с 9,3% повече спрямо рекордната до момента 2016 г., когато според ревизираните данни приходите са стигнали 6,311 млрд. лв. Това е чудесно постижение и доказва ефективността на нашите усилия да надграждаме постигнатото и да работим за устойчивото развитие на България като целогодишна дестинация, коментира министърът на туризма Николина Ангелкова. Тя припомни, че през цялата 2017 г. чуждестранните посещения на туристи у нас са били близо 8,9 млн., което е със 7,6 на сто повече от 2016 г. За пазари като Гърция и Румъния тези визити са били по над 1 млн. Много добри резултати са постигнати и на входящи пазари Германия, Турция и другите балкански страни, Великобритания, Украйна, Молдова, Израел, Полша и пр. Значимите достижения на България в туризма бяха приветствани от участниците в срещата на министрите на туризма от страните членки на ЕС „Туризъм и икономически растеж\" през миналата седмица в София. В неформалния форум се включиха еврокомисарят по вътрешен пазар, промишленост, предприемачество и малки и средни предприятия Елжбиета Биенковска, генералният секретар на Световната организация по туризъм към ООН Зураб Пололикашвили, представители на Европейския парламент и Европейския комитет на регионите, ръководители на сектора и експерти от над 30 държави. Всички те оцениха високо приноса на страната ни да бъде фактор за сигурност и интеграция на Балканите включително чрез създаване на съвместни продукти и услуги в туризма.", "date": "2018.02.19", "title": "Туризмът инкасира рекордните 6,895 млрд лв"}
{"url": "http://standartnews.com/biznes/uoran_bafet_kupi_knizha_ot_sobstvenika_na_aktavis-368491.html", "text": "Милиардерът Уорън Бъфет си е купил акции от фармацевтичния гигант Teva, съобщиха световните агенции. Мултинационалната компания, чиято централа е в Израел, е собственик на българската фирма \"Актавис\". Бъфет е придобил книжа от Teva за 358 милиона долара през миналото тримесечие, без да се притеснява от падащата тогава цена. Новината е една от причините за възстановяването на индексите на \"Уолстрийт\", които се покачиха с близо 5% през изминалата седмица след гигантския срив в началото на февруари, коментира Цветослав Цачев от \"Елана Трейдинг\". За Бъфет е известно, че влага в компании, които имат добра перспектива дори след 10-20 г., обясниха от \"Елана\". Покупката на акции няма да се отрази върху управлението на \"Актавис\" у нас.", "date": "2018.02.19", "title": "Уорън Бъфет купи книжа от собственика на \"Актавис\""}
{"url": "http://standartnews.com/sport/taekuondoto_vrachi_nagradite_si_za_2017_g-368493.html", "text": "Призът за таекуондист на годината получи Влади Далаклиев с треньор Пламен Трънски, след като през 2017г. Влади записа историческия за родното такуондо бронз от Световното първенство в Корея. Той бе и единственият българин, донесъл медал от световно първентсво при мъже от олимпийски спорт и в олимпийска дисциплина през 2017. Влади не бе на място да получи наградата си, тъй като участва в престижния турнир Fujairah Open, където също пожъна успех. Александър Джорджев също бе отличен, като таекуондист на годината в категория кадети, след като стана световен шампион и то със счупена ръка на Световното в Египет За съдия на 2017г. наградата на БФТ отиде при Димитър Димитров, който е едни от най-добрите съдии с показатели за развитие както на държавно, така и на международно ниво. Заслужили таекуодисти за 2017г. станаха кадетите, който показаха резултати и трудът им се увенча с успех. Кристиян Златев в кат. до 65кг. - бронзов медалист от Световното първенство за кадети в Шарм Ел Шейх – Египет. Даниел Ладжев - Европейски шампион при кадети в кат. до 45 кг. Христо Богданов – бронзов медалист от Европейското за кадети в Унгария. Христо е възпитаник на клуб „Кентавър\", чийто треньор е бащата Николай Богданов, заслужи мястото си в националния отбор на кадетите, и го оправда, като спечели бронзов медал на Европейското. Отбор по пумсе с треньори Христо Върбанов и Румен Димитров - Пресияна Сърбинова, Ния Цанкова и Милица Птрова са момичетата, които се представиха изкючително добре по време а Европейското първенство по Пумсе в Родос, и наредиха страната ни на престижното трето място. Млад състезател на 2017г. стана Шади Абуд , който взима уастие, както в спаринг състезанията, така и в категория пумсе. Състезателят, който стана част и от националния демонстративен отбор на България . Отличени бяха и клуб с най-много картотекирани състезатели за 2017г. Клубът, който е спомогнал за правилната работа на БФТ в развитието на таекуондо, който е набавил най-много картотекирани състезатели . Това е клуб – „Кондор 2000\" Клуб с най-много отворени зали на територията на страната. Призът за клуб, спомогнал за развитието и популяризирането на таекуондо, клубът развиващ своята дейност и допринасящ за разрастването на спорта и в частност таекунодо. Това е клуб „ Похион\"", "date": "2018.02.19", "title": "Таекуондото връчи наградите си за 2017 г"}
{"url": "http://standartnews.com/kultura/obzor_kak_kelner_kupi_nova-368505.html", "text": "Най-богатият чех купи Нова тв за 185 милиона евро. Собственик на телевизията вече е милиардерът Петр Келнер. Шведската компания \"Модърн Таймс Груп\" (Modern Times Group – MTG) продаде \"Нова Броудкастинг Груп\" на чешката \"ПиПиЕф Груп\" (PPF Group), съобщиха двете страни вчера. Реално МTG е продала своите 95% от акциите в българската медийна група, а PPF е придобила останалите 5% \"Ийстърн Юръпиън Медия Холдингс\" (Eastern European Media Holdings), се уточнява в съобщението на чешката група. Сделката оценява 100% от бизнеса при стойност на дружеството в размер на 185 млн. евро и е част от продължаващата стратегическа трансформация на MTG от традиционен национален ефирен ТВ оператор в глобална дигитална развлекателна група, съобщи на сайта си Нова тв. Плащането ще се извърши изцяло в брой, допълват от MTG. През 2008 г. шведската компания MTG плати 620 млн. евро за кабелния канал \"Нова\" и 80% от списание \"Ева\", собственост на гръцката \"Антена груп\". Преди това \"ЕмТиДжи\" притежаваше само тв канала \"Диема\". Нова Броудкастинг Груп (NBG) e най-голямата мултиплатформена медийна и технологична компания на българския пазар, се казва в съобщението на Нова. Продажбата на компанията ще доведе до нетен капиталов приход, който ще бъде осчетоводен като позиция, оказваща влияние върху съпоставимостта след приключването на сделката. Финансов консултант на MTG по сделката е Citigroup Global Markets. Тя трябва да бъде одобрена от регулаторни органи, като се очаква да бъде приключена през първата половина на 2018 г, уточниха от телевизията. Компанията на чешкия милиардер е специализирана в банкирането и финансовите услуги. Също така има огромен опит в телекомуникациите, недвижимите имоти и биотехнологиите. Говори се, че PPF Group може да придобие и българското телеком подразделение на норвежката \"Теленор\", заедно с бизнеса й в Сърбия и Черна гора. Превърнахме Нова Броудкастинг Груп във водещата комерсиална медийна група в България с дял от активната зрителска аудитория в размер на 33% и собственик на едни от водещите дигитални брандове в страната. Под отличното ръководство на Дидие Щосел и неговия мениджърски екип Нова Броудкастинг Груп бързо се превърна във водещата дигитална развлекателна компания на пазара. Бих искал да благодаря на всички, които помогнаха това да се случи. Инвестициите на MTG са съсредоточени върху нашия развлекателен бизнес в Скандинавския регион, студиа и глобални дигитални развлекателни дейности. Ето защо намерихме нов дом за българските ни служители с партньор, който ще инвестира в бъдещето на Нова Броудкастинг Груп. Пожелаваме на Дидие и целия му екип да продължат с успехите си в бъдеще. Нова телевизия започва излъчване като ефирен регионален телевизионен канал в София на 16 юли 1994 г. Основите полагат сръбски телевизионери, а първият собственик е сърбинът Дарко Таминджич. Първият кадър в програмата на телевизията е българският игрален филм „Всичко е любов\", а на 7 август 1995 година е излъчена първата новинарска емисия „Календар\". На 17 септември 1997 г. е първият брой на първия сутрешен блок по телевизията „Почна се\". През 2000 година телевизията е продадена на гръцката медийна компания „Antenna Group\". На 18 юли 2003 г. Нова телевизия получава лиценз за национално ефирно разпространение на своята програма и става третата национална телевизия в България (след Канал 1 и БТВ). На 19 септември 2005 г. Нова телевизия представя ново лого, нова музика и графична опаковка, заедно с новата си програмна схема. На 31 юли 2008 Нова телевизия е купена от шведският медиен гигант Modern Times Group срещу 620 млн. евро. Новата компания вече се нарича \"Нова Броудкастинг Груп\", в която влизат каналите DIEMA - DIEMA, DIEMA 2, DIEMA FAMILY, NOVA SPORT, четирите платени канали – TV 1000 Balkan, Viasat History, Viasat Explore, Viasat Nature, както и списание ЕVA. В пакета влизан и сайтовете netinfo. Роденият на 20 май 1964 г. Петр Келнер започва бизнес кариерата си с търговия с копирни машини Ricoh. През 1992 г. основава \"Първи приватизационен фонд\" PPF, малко след като чешкото правителство обявява раздържавяване с ваучери. Той приватизира и инвестира в над 200 корпорации с номинална стойност 5 млрд. чешки крони. През годините PPF се разраства до огромна инвестиционна компания с разнообразни интереси. Групата се занимава с банки, застраховане, биотехнологии, земеделие и имоти. Чрез различните си бизнеси присъства в много държави като Русия, Словакия, Китай, Румъния, САЩ, Франция, Виетнам и др. Келнер вече има опит и в телекомуникациите. Той държи над 80% от О2, най-големия оператор в Чешката република и номер три в Словакия, с общо над 7 млн. абонати на мобилни услуги в двете страни. Собственик е и на компанията за телекомуникационна инфраструктура Cetin. През 2007 г. Келнер подписва договор с \"Дженерали Застраховане\" за джойнт-венчър между застрахователното подразделение на PPF и италианския застраховател в близо 15 държави включително и България. Келнер става член на борда на Дженерали. 6 години по-късно Дженерали плаща 2,5 млрд. долара за притежаваните 49 на сто от дяловете на PPF и става едноличен собственик. Според Форбс състоянието му се оценява на 11,4 млрд. долара, като това го прави най-богатия чех и 102-и в света по богатство. През 2013 г. Келнер притежава 98,94 на сто от фонда, с който купува Нова телевизия.През 2006 г. Форбс оценява PPF на 3 млрд. долара. Келнер първо притежава Gulfstream G500, а през 2010 г. купува Боинг 737-700BB като свой бизнес самолет. Живее в голяма резиденция в село Подкожи край Прага,но притежава няколко имения в различни държави. Собственик е на една от най-големите колекции фотографии на Йозеф Судек.", "date": "2018.02.19", "title": "ОБЗОР: Как Келнер купи НОВА"}
{"url": "http://standartnews.com/sport/oshte_medali_ot_taekuondoto_i_shansove_za_klasirane_v_seriite_na_gran_pri-368494.html", "text": "Два нови медала за България днес завоюваха Владимир Далаклиев и калоян Бинев. Това се случи във Фуджейра (ОАЕ), където България представят трима от най-добрите ни таекуондисти на престижния турнир с ранг G1 - FUJEIRAH OPEN. Звездата на родното таекуондо Владимир Далаклиев взе среброто, след 3 успешни битки. В първия мач Далаклиев категорично се наложи над представителя на Латвия с 17 на 8 в кат. до 68кг.  Във втората среща игра с представител на Русия,  и с победа с \"златна точка\" премина към следващата битка срещу представителя на домакините от  Арабските Емирства. Нашето момче отново надделя с 20 на 9.  За златото Влади срещна олимпийския шампион от Йордания Абугхауш Ахмад, който усети сериозната съпротива на Влади, но нокрая надделя. Калоян Бинев също се представи повече от отлично, след като още в първия мач елиминира представителя на домакините от ОАЕ  с 25 на 10.  Това го изпрати в битка с представителя на Дубай, който Кало победи с категоричното 22 на 2.  На полуфинала Бинев се изправи срещу таекуондист от Русия, който спечели срещата с точка в последната секундаа. Българинът показа невероятна игра, и събра аплодисментите на публиката в \"Sheikh Zayed Sports  Hall\". Третият наш представител Митко Джорджев в първата си среща отказа противникът си от игра във втория рунд, когато водеше с 9 на 0. В следващата фаза Джорджев отново се изправи срещу представител на домакините, но три точки го лишиха от победата. Така от общо трима състезатели България спечели два медала между 550 учасници от цял свят, което атестат за влизане на поне двама българи в серийте Гран При. След тези два медала активът за българсктие таекуондисти само за две седмици те спечелиха общо 17 медала и подобриха рекорда от 2017, когато за цялата година имат общо 13. От Европейското в Турция българите спечелиха 13 медала, от Турция Оупън още 2, и нови 2 от  FUJEIRAH OPEN -G1", "date": "2018.02.19", "title": "Още медали от таекуондото и шансове за класиране в сериите на Гран При"}
{"url": "http://standartnews.com/svyat/putin_i__erdogan_obsadiha_krizata_v_siriya-368495.html", "text": "Турският президент Реджеп Тайип Ердоган и президентът на Русия Владимир Путин са разговаряли днес по телефона. Според съобщението от пресслужбата на Ердоган двамата са обсъдили ситуацията в Африн и Идлиб. Основно са се информирали по процеса за създаване на нови наблюдателни постове за намаляване на напрежението в района на Идлиб. В разговора си били обсъдени подробностите по операцията Маслинова клонка, която турската армия провежда в района на Африн за прочистването на областта от считаните за тероростични групировки на сирийските кюрди, Сили за защита на народа /СЗН/ и Партията на демократичния съюз /ПДС/. Двамата лидери са се договорили да продължат с неослабваща решителност съвместната борба срещу терора, както и да се информират постоянно във връзка с развитието на ситуацията в района на военните действия в Сирия. Телефонният разговор между Ердоган и Путин е на фона на съобщенията, че сирийски правителствени сили са навлезли в северозападната провинция Африн,за да защитават кюрдските Сили за защита на народа, според събщенията на световните информационни агенции. Това може да доведе до промяна в театъра на военните действия в Африн, т.е. до сблъсък между турската армия и войниците на Башар Асад, ако те напреднат в Африн в подкрепа на сирийските кюрди. Турският външен министър Мевлют Чавушоглу заяви по този повод, че Турция ще се конфронтира със сирийските правителствени сили, ако те влязат в Африн.", "date": "2018.02.19", "title": "Путин и  Ердоган обсъдиха кризата в Сирия"}
{"url": "http://standartnews.com/mneniya/firmata_na_mask_izbra_sina_mi_sled_dva_stazha-368503.html", "text": "- Важно е да кажем, че в компанията „Спейс екс\" има още трима учени инженери от български произход, от които синът ми е най- младият. Сред тях е Маргарита Маринова, която работи там от доста време. Както знаете, на всички тях не им е позволено да дават интервюта. Такава е политиката на компанията. Синът ми дори малко се притесняваше да не излезе, че той дава интервюта. Тези дни той беше много зает, защото имаше изпитания на проекта, по който работи. Така че не знам дали е успял да види, че е предизвикал такъв интерес. - Орлин започна работа в „Спейс Екс\", когато беше на 21 години. Неотдавна навърши 23 и за много българи е изненадващо как толкова млад човек може да работи в такава компания. Ние като родители сме много горди с него, но това не е изключение за много семейства в САЩ, както и за много български семейства. Българите имат голям интерес към наука и обучение като професионални поприща. Ние познаваме много български семейства и всички те са изключително заинтересовани да изучат децата си. Дават мило и драго, както се казва на български, децата им да получат възможно най-доброто образование. Тук още от училище децата започват да изграждат биографията си, включително и нашият син. Когато първо се преместихме в САЩ, той видя, че ние с майка му много работим. Не сме упражнявали никакъв натиск върху него, но той според мен попи от нас този дух на усилена работа и желание да се издига професионално. Той завърши добро училище, математиката му вървеше, започна да се интересува от роботика. Искаше да стане инженер по роботика и да прави роботи, което също е много перспективна област. Ходеше по олимпиади, дискусионни клубове и има награди от тези изяви. След това беше приет в няколко университета, получи престижна държавна стипендия. Той избра университета „Джорджия Тех\", който не е много далеч от мястото, на което живеем в Северна Каролина. Избра този университет, защото искаше да е самостоятелен, но и да не бъде много далеч от семейството. Така че отиде в Атланта като студент по машинно инженерство. Идеята беше да специализира машинно инженерство и компютърни науки, за да се занимава с роботика. Докато беше там имаше висок успех, беше избран в ръководството на техния клуб по роботика, което е престижно за студент. Започна стаж, което за САЩ също е важно -  за да те вземат на работа, трябва да покажеш не само добър успех, но и практически постижения. Първите му два стажа бяха в „Джон Диър\", която е много добра компания, по- традиционна. След това получи покана за стаж в „Спейс Екс\", изкара го, върна се, завърши с ускорени темпове, един семестър по-рано. Въпреки че два семестъра беше на специализации, завърши по-рано. След това беше поканен отново на стаж в „Спейс Екс\", като междувременно той кандидатства за докторант по компютърни науки в „Джорджия Тех\". Беше приет и не само това, но и получи много престижна държавна стипендия от Националната фондация за наука на САЩ. Продължи в „Джорджия Тех\" с компютърни науки, като идеята бе да се специализира и в инженерство, и в компютърни науки, така че в бъдеще да прави роботи. Но междувременно в „Спейс екс\" му предложиха да остане. Такава оферта не се отказва и така той остана в Лос Анджелис и сега работи там. - Да, в следващите години кариерата му ще продължава там. От него зависи какво решение ще вземе в бъдеще. За един инженер в момента това е много добра възможност. В наше време всеки инженер в САЩ би мечтал да работи в две компании - „Тесла\" и „Спейс екс\". Те се смятат за най-съвременните и най-престижни компании. Не е лесно да се работи там, работата е много напрегната, работните дни са продължителни, очакват се резултати. Непрекъснато има изпитания, оценки на работата им. Не е лесно за един млад човек да работи такава работа, но той го прави с голям ентусиазъм. - Поради цялата тази конфиденциалност не мога да разкрия точно с какво се занимава. Работи по една подсистема на космически апарат, така може да се каже официално. Той има проект, свързан с определена система, която е свързана с космическата програма на „Спейс Екс\". Има много инженери и всички имат определени задачи. Ракетата и цялата космическа програма е много впечатляваща. Вече се мисли за друго поколение още по- големи ракети, за полети до Марс, космическа капсула Дракон, която е бъдещето на космическите кораби. Всички тези неща се развиват в момента в „Спейс Екс\" от млади специалисти като сина ми. - Да, той говори български, бих казал добре, но с акцент. Знае да чете кирилица, но никога не е писал ръкописно. Вече имаме българско училище в областта, но по негово време нямаше. Въпреки това той се научи да чете и да говори. Последните години бяха натоварени за него - училището, университета, \"Спейс Екс\". Помоли обаче, когато му дадат отпуска от „Спейс Екс\", да се върнем в България заедно. Просто той е вече на възраст, в която има интерес да види от къде произхожда, каква е културата в България, къде е роден баща му. Аз съм роден в Пловдив, но семейството ми е от София. Ако успее да си вземе отпуска през лятото, ще се върнем точно с тази цел, той да научи повече. Той е бил няколко пъти в България като по-малък, но досега никога не е гледал на това като културно преживяване. - Аз съм учен и в САЩ имам доста добра кариера. Завърших аспирантура в Софийския университет при много добри и световноизвестни учени. Това, което исках да направя и го направих в голяма степен, е да започна независима кареиера. Аз се интересувах от нанотехнологии и по тази причина реших просто да продължа със самостоятелна кариера. Наистина, когато се преместихме в Америка, това беше доста рискован ход. Имах постоянна работа в Софийския университет, отказах я и се преместих в САЩ, синът ми беше на една година, но във всички случаи съм много доволен, че взех това решение. Поех риск, но това е част от решенията, които всеки един човек трябва да вземе в един момент. Аз съм доволен, защото моята кариера се разви много добре. Жена ми също има своя собствена научна кариера, в момента работи за две малки компании, а синът ни отрасна в САЩ и също се реализира добре. - Аз винаги съм се интересувал от наука и технологии, за това съм и много впечатлен от „Спейс Екс\" в наше време. Разбира се, в онези години в България това, което човек можеше да направи, е да завърши и да започне аспирантура, но във всички случаи този дух от това време да се обучат децата и младежите в наука и технологии пак го има и младите хора продължават този дух. Това дава добри шансове за българската нация. - Честно казано не очаквам такъв вариант. Аз поддържам много добри връзки с моите колеги в България. Когато се върна в родината си, изнасям семинари в Софийския университет, но аз вече имам кариера в САЩ. Науката е така направена, че човек има група, с която работи и не може да се мести толкова много. Така че по-скоро е възможен вариант за сътрудничество, отколкото за промяна на кариерата обратно в България. В наше време за младите българи има много възможности за професионална реализация, но науката и технологиите са едно от много важните бъдещи направления. Едно от най- интересните неща за Илон Мъск е това, че той направи космическите пътувания „cool\", казано по американски. Младите хора сега са много впечатлени от това и искат да станат инженери. В България има много добри и много интелигентни млади хора. Надявам се повече от тях да бъдат привлечени към подобни насоки, защото това е важно и за бъдещето на България.", "date": "2018.02.19", "title": "Фирмата на Мъск избра сина ми след два стажа"}
{"url": "http://standartnews.com/sport/pochina_legendarniyat_pavel_panov-368475.html", "text": "Бившият нападател на националния отбор, „Левски\", „Септември\", „Спартак\" (София) и гръцкия „Арис\" почина внезапно, на 67-годишна възраст. Шампион на България през 1970, 1974, 1977 и 1979 г., носител на купата на страната през 1970, 1971, 1976, 1977 и 1979 г.  Футболист № 1 на България през 1977 г. Има 44 мача (7 като капитан) и 13 гола за националния отбор, с който участва на Световното първенство през 1974 в Германия. След края на кариерата си като футболист Павел Панов работи като треньор в „Левски\", „Септември\", националния отбор до 21 г., „Ботев\" (Пд), „Локомотив\" (Сф), „Родопа\" (Смолян). За последно бе технически директор на Българския футболен съюз, работейки с юношеските и младежки национали на България и консултирайки техните треньори.", "date": "2018.02.19", "title": "Почина легендарният Павел Панов"}
{"url": "http://standartnews.com/sport/ministar_kralev_se_sreshtna_s_balgarskite_olimpiytsi_v_pyongchang-368470.html", "text": "Министърът на младежта и спорта Красен Кралев се срещна днес с българските спортисти, които участват на 23-ите олимпийски игри в ПьонгЧанг. В олимпийското село той бе посрещнат лично от Белчо Горанов - зам.-ръководител на българската делегация и генерален секретар на БОК и Румяна Динева – шеф на мисия. Присъстваха част от български спортисти в ПьонгЧанг, заедно с техните треньори, които в този момент не бяха по спортните комплекси на подготовка. В разговора си със спортистите Министър Кралев ги окуражи и им пожела успех в предстоящите стартове. „Представянето ни досега на Олимпиадата е много добро. Видяхте колко блестящо се справи Сани Жекова, Владимир Зографски се класира сред най-добрите 15 в световния елит на ски-скока, което също е много добре, а Алберт Попов влезе в топ 30 на гигантския слалом, където конкуренцията е огромна. Това са добри новини за българския спорт. Надяваме се Радослав Янков също да ни зарадва и очакваме с нетърпение неговия старт. Разбира се, в биатлона можехме малко повече, но те имат още състезания до края. Искам отново да подчертая, че е нужно да се влагат повече средства в спортната инфраструктура у нас. Без база и нормални условия е много трудно и успехите няма да са устойчиви, трайни\" заяви министър Кралев пред олимпийците ни в ПьонгЧанг. Той похвали организацията на домакините, които се справят отлично до момента. \"Българската делегация разполага с доброволци, които са завършили българска филология и са част програмата за обмен на младежки групи между ММС и корейското министерство на младежта. Това показва на какво ниво се стараят да бъдат домакините на олимпиадата\", подчерта министър Кралев. „До този момент като организация домакините се справят според очакванията. Същото бих казал и за представянето на българите, дори част от тях надхвърлиха прогнозите и очакванията,\" заяви по време на срещата  Белчо Горанов. „Приятни емоции ни доставиха Владимир Зографски и Алберт Попов – това са млади състезатели, а вече са в световния елит. Александра Жекова отново е на финал, поздравления за това, което направи на четвъртата си олимпиада. Веселин Цинзов също заслужава адмирации с класирането си в ски-бягането, където конкуренцията е жестока. Нещата около нашата делегация са спокойни, вярвам ще се запазят така до края на Игрите,\" каза Белчо Горанов. След това министър Кралев се запозна с условията при които живеят спортистите в олимпийското село.  В олимпийското село Кралев се срещна с Принцеса Нора от Лихтенщайн, член на МОК. След това Красен Кралев имаше делова среща с вицеканцлера на Австрия Хайнц-Кристиян Щрахе, който отговаря за спорта. Програмата му до края на Олимпиадата включва и други срещи с важни особи в международното спортно и олимпийско движение. По-рано през деня, в края на церемонията по връчване призовете на AIPS (Световната асоциация на спортните журналисти), генералният секретар на БОК Белчо Горанов награди лауреатите в III издание на Фотосалон „Старт Фото\". Руснакът Андрей Голованов бе отличен като най-добре представител се автор с 11 фотографии, а неговият сънародник Сергей Киврин получи сребърен медал в тема „Спорт\" на Международната асоциация на фотографите. На същата церемония колегата Георги Банов от вестник \"24 часа\" получи поредния приз от AIPS. С него се удостояват представители на медиите, отразявали шест и повече зимни олимпийски игри. Наградата бе връчена от принцеса Нора на Лихтенщайн, член на МОК и представлява миниатюрна ювелирно изработена химикалка - реплика на олимпийския факел. Това е трето отличие за присъствалия на 7 бели олимпиади Банов след една възпоменателна чиния в Сочи и реплика на олимпийски факел за Игрите в Рио. Рано тази сутрин от ПьонгЧанг отпътува и олимпийското аташе Екатерина Дафовска. Олимпийската шампионка в биатлона от Нагано 1998 ще се прибере с полет през Москва, самолетът й трябва да кацне днес на летище София Терминал 2 в 22.30 ч.", "date": "2018.02.19", "title": "Министър Кралев се срещна с българските олимпийци в ПьонгЧанг"}
{"url": "http://standartnews.com/sport/spas_rusev_zastana_zad_rosi_nadyava_se_na_trofey-368497.html", "text": "Собственикът на Левски Спас Русев за пореден път заяви, че треньорът Делио Роси има пълната подкрепа и доверие от страна на ръководството. Босът на тима от \"Герена\" добави, че в клуба работят много, но не бързат и гонят целите си постепенно. \"Когато започнах да работя с Левски подчертах, че изграждането на един отбор е продължителен и последователен процес. Съставянето на успешна селекция е е само един от елементите. Има редица водещи клубове със страхотни селекции, които обаче не съумяват да бъдат успешни в даден сезон. Работим в Левски. Последователно, не бързаме. Трябва лично за мен да призная, че също като почитателите, съм не по-малко нетърпелив за големи успехи на клуба. Вярвам, че сме на прав път и силно се надявам, че през пролетта ще се радваме на хубави победи. Нашата философия винаги ще бъде да се борим докрай за победата във всеки мач, независимо от съперника. За нас всеки мач е дерби. Силно се надявам Левски да спечели трофей още тази година\", каза Русев пред Novsport.com. \"Отнасям се с уважение към Асен Букарев. Искрено съжалявам за напускането му. Както навярно помните, аз лично го промотирах да заеме тази длъжност. Също така, искам да подчертая, че аз съм в Левски от година и половина. И действително, имате думата ми, действително се опитвам да \"лъсна ябълката\", ако трябва да вляза в тази терминология. Но ако той е знаел, че ябълката е гнила, би трябвало да оповести това, да алармира, да бие камбаната още при започването на гниенето, не смятате ли?\" \"Треньорът на Левски Делио Роси, искам дебело да подчертая това, се ползва с пълното доверие на ръководството на клуба. Подкрепяме го. Няма как да бъде другояче, защото само по този начин, с една дългосрочна и постоянна подкрепа, той може да развие качествата си, да докаже визията си, да изгради приоритетите си. Иначе се случва една неприятна картинка, позната у нас - честа смяна на треньори, през няколко месеца, това не е добре нито за клуба, нито за футболистите, нито за ръководството. Ако сменяме често треньорите, кой сериозен треньор би се съгласил да работи тук, да работи в несигурна среда\", добави бизнесменът.", "date": "2018.02.19", "title": "Спас Русев застана зад Роси, надява се на трофей"}
{"url": "http://standartnews.com/svyat/tendentsiya_zashto_miliardite_se_vrashtat_v_rusiya-368457.html", "text": "В скоро време президентът на Русия Владимир Путин ще одобри закон за амнистия на капитали. Това е още един аргумент за собствениците на недекларирани активи да върнат парите от чуждестванни юрискикции в Русия. Междувременно парични потоци вече се завръщат у дома, при това в рекордни обеми. Защо новият етап на амнистията ще стане по-успешен от предишния, пише РИА Новости. Амнистията на капитали в Русия започва да действа на 1 март 2018 г. и ще продължи до 28 февруари 2019 г. Законопроектът е подготвен и приет от Госдумата /руският парламент/ в първите дни на февруари. През миналата седмица документът бе одобрен и от Съвета на Федерацията. \"Законът почти не се отличава от предишния. Това е направено, за да не се съгласува още веднъж с FATF —специалната работна група за финансови действия за пране на пари. Там процедурата е много сложна и дълга\", съобщи за Риа Новости членът на комитета на Госдумата по бюджет и данъци Михаил Щапов. За последните 3 г. това е вторият опит на властите да създадат условия за връщането на капиталите. Първият етап на амнистията беше от 1 юли 2015 до 30 юни 2016 г. Тогава бяха подадени приблизително 7 000 данъчни декларации. Но реалната оценка е доста сложна, защото и до декларациите няма обществен достъп. Така обемът на върнатите средства е известен само на финансовото министерство и на данъчните. \"Първият етап не повлия радикално на репатрацията на средства\", коментира аналитикът от \"Финам\" Алексей Корнеев. \"За съжаление държавата не можа да предложи значителни предимства на онези, които бяха готови да поемат риска да върнат изнесеното\". Според новия закон, възползващите се от втория етап на амнистията, ще получат възможност да декларират своите задгранични активи и сметки, като Тези, които закрият бизнеса си зад граница и преведат парите в Русия, ще бъдат освободени от плащане на подоходен данък. Принципният момент, отличаващ втория етап от първия е, че сега може да се декларират не само действащите, но и вече закритите сметки. Преди три години това не се предлагаше, а собствениците на средства рискуваха да попаднат под ударите на съда за нарушаване на валутното законодателство. Глобите достигаха до 75-100% от сумата на операцията. Още една разлика - има възможност да се върнат парите с помощта на еврооблигации. Министерството на финансите планира да пусне евробондове за 3 млрд. евро през годината. И шефът на ведомството Антон Силуанов вече обеща да отдели особено внимание на руските инвеститори. Процесът на връщането на капиталите, изнесени през различни години от страната, вече започна. От началото на тази година руските финансови учреждения отчитат рекордно високи обеми на постъпления на средства от чужбина. Ръководителят на подразделението на \"Сбербанк\" Sberbank Private Banking - Евгения Тирюкова, съобщи, че в края на януари притокът е нарастнал 3 пъти в сравнение със същия период на 2017 г. По думите й, става въпрос за Управляващата компания \"Алфа-капитал\" също отчита ръст от 4 пъти в притока на средства на клиенти. За януари и първите дни на февруари от чуждестранните банки са постъпили над 11 млрд. рубли. \"Това е абсолютен исторически рекорд\", съобщи за РИА Новости директорът на компанията Ирина Кривошеева. В увеличените обеми на репатрация на руския капитал е уверен и главният икономист на Евразийската банка за развитие Ярослав Лисоволик. \"Външната конюктюра е благоприятна. Сериозно психологическо влияние върху инвеститорите оказва репресивната политика на САЩ. Страхът да намериш своята фамилия в черния списък на американското финансово министерство и в резултат - да се лишиш от цялото си състояние, ги принуждава да разнообразят пласирането на активи чрез прехвърляне на част от парите в руската юрисдикция. Амнистията е тежък, но все още недостатъчен аргумент за собствениците на капитали да се завърнат у дома. Необходими са нови инициативи за подобряване на инвестиционния климат. Можем да очакваме, че правителството ще вземе подходящо решение\", коментира Лисоволик. Рекордният приток на пари от чужбина директно се свързва с публикувания от финансовото министерство на САЩ т. нар. \"кремълски доклад\", в който фигурират имената на руски чиновници, ръководители на държавни компании и крупни бизнесмени. \"Даже ако човек не е споменат в него, шефовете на задграничните банки разсъждава управителят на \"Алфа капитал\" Ирина Кривошеева. \"И ако у тях възникнат и най-малки съмнения, проблемите са гарантирани\". Междувременно напрежението се усилва. Главата на американското министерство на финансите Стивън Мнучин потвърди сериозността на намеренията на Белия дом. \"Ние активно работим над новите санкции. Вие може да ги очаквате в близко бъдеще\", заяви министърът на изслушване в Сената, посветено на бюджета. Мнучин обеща на сенаторите да обсъди този въпрос с банкерите на закрита среща. Макар че е непонятно кого засяга секретната част на \"кремълския списък\" и какво точно заплашва руските бизнесмени. \"Ако се изясни, че техните задгранични активи са заплашени да бъдат блокирани, връщането на капитали в Русия може да се увеличи рязко\", обобщи аналитикът от \"Финам\"  Алексей Коренев.", "date": "2018.02.19", "title": "ТЕНДЕНЦИЯ: Защо милиардите се връщат в Русия"}
{"url": "http://standartnews.com/svyat/seriya_ot_intsidenti_s_lavini_v_alpite-368479.html", "text": "Серия от инциденти с лавини в Алпите имаше в неделния ден. Двама души - баща и дъщеря, загинаха във френския курорт Вал д'Изер. Те карали по писта, затворена заради опасност от лавини. Друг скиор загинал, след като снежна козирка се срутила в района на курорт във френската област Савоя. В южния швейцарски кантон \"Вале\" лавина затрупа двама души. Те са леко пострадали и са без опасност за живота. Първоначално властите съобщиха, че лавината е отнесла десетина души. За щастие скоро информацията била опровергана.", "date": "2018.02.19", "title": "Серия от инциденти с лавини в Алпите"}
{"url": "http://standartnews.com/svyat/nov_silen_trus_izplashi_meksikantsite-368482.html", "text": "Земетресение с магнитуд 5,9 по Рихтер разтърси Мексико. Епицентърът е бил на 32 километра източно от град Санта Катарина Мечоакан в щата Оахака, на дълбочина 40 километра. Трусът е регистриран в 6,57 ч. по Гринуич, съобщава американският Геофизичен институт. В столицата, която е на повече от 320 километра, трусът също бе усетен и се задействаха антисеизмичните аларми. В нощта на петък срещу събота земетресение с магнитуд 7,2 стана в същия щат и изплаши мексиканците.", "date": "2018.02.19", "title": "Нов силен трус изплаши мексиканците"}
{"url": "http://standartnews.com/mneniya/posledni_sme_po_zaplati_v_es_2_miliona_zhiveyat_na_raba-368500.html", "text": "През последните няколко години има положителна тенденция по отношение на нарастването на работните заплати, но все още България остава на последно място сред всички страни членки на ЕС, обяви КНСБ. Спрямо най-развитите икономики изоставането ни е от 4 до 6 пъти. У нас средната заплата е 586 евро - 6 пъти по-малка от тази в Германия, където е 3 703 евро. Французите взимат средно по 2 957 евро – 5 пъти повече от нас, а холандците 2 855 евро. Макар броят на българите, които живеят под прага на бедността да намалява, все още 2 милиона българи едва свързват двата края. 1,955 млн. българи живеят под линията на бедността. Те разполагат с по-малко от 314 лв. на месец. Броят им намалява с 80 хил. за година. С 252 хил. намалява и броят на тези, които разполагат месечно с между 314 и 581 лв. На този критерии отговарят 3,253 млн. нашенци. През последната година с 300 хил. са се увеличили и сънародниците ни, които припечелват повече от 581 лв. месечно, което значи, че само около 2 млн. могат да си позволят нормален живот. 2325 лв. са нужни за издръжката на четиричленно семейство в страната. За да живее в София обаче му трябват 30% повече пари - 3023,64 лв. Това сочат последните данни на Института за социални и синдикални изследвания към КНСБ. С тези средства е възможно да се осигури покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти на двама родители и две деца. Средно за живота на едно лице от четиричленно домакинство в страната на необходими 581,31 лв. В София - 755,91 лв. Сметките показват, че за да живее нормално едно четиричленно семейство в страната, двамата родители трябва да получават чисто най-малко по 1163 лв. заплата всеки. За столицата сумата е по 1512 лв. Официалните данни за трудовите възнаграждения на наетите в София лица през четвърто тримесечие на 2017 г. за София показват, че  нетнаа средна работна заплата е 1 151 лв. (бруто 1476 лв.). Тя е с близо 24% по-ниска от нужната за издръжка, отчитат икономистите на синдиката. В по-малките градове разликата между нужната заплата и тази, която реално получават хората, е 25%. По-високите заплати обаче примамват все повече хора към столицата. Наетите лица в София са се увеличили в края на миналата година с 13 хил. Така трудещите се в столицата представляват близо 33% от всички заети в икономиката у нас. Според експертите необходимите пари за живеене към края на декември 2017 г. се увеличават с 24 лв. спрямо септември 2017 г., със 75 лв. в сравнение с последния месец на 2016 г. и със 108 лв. през последните 10 години. Основните фактори, които оскъпяват живота ни са по-високите цени на хранитe, както и увеличението на природния газ, топлоенергията и водата. Влияние оказва и цената на петрола, тъй като нарастването на котировките на суровия петрол на международните пазари води до по-скъп бензин и горива у нас. Не на последно място специалистите отчитат, че по-дълбоко бъркаме в джобовете си, когато става въпрос и за образование, свободно време и култура.", "date": "2018.02.19", "title": "Последни сме по заплати в ЕС, 2 милиона живеят на ръба"}
{"url": "http://standartnews.com/kultura/yordanka_hristova_startira_svetoven_tur_ot_havana-368460.html", "text": "Йорданка Христова стартира световен тур, посветен на юбилея й, който ще празнува през есента. Първият й концерт е на 2 март в \"Театро американо\" в Хавана. \"Трябваше да се случи още миналата година, но ураганът Ирма попречи на плановете ми\", сподели голямата певица по БНТ. В шоуто й в кубинската столица ще се включат и именити нейни колеги от Острова на свободата, които са свързани с България в личния си живот и в кариерата. Данчето има още един повод за честване в Куба - 50 години от първия й гастрол там. Второто събитие в Южна Америка е в Мексико - спектакъл в посолството ни. Предстоят й прощални представления из Европа, Щатите и Канада - навсякъде,  където има хиляди нейни родни фенове. Германия е сред в първите спирки в графика й. Както се знае, Данчето обира овации с вечните си хитове на 18 езика. Поп звездата обаче няма никакво намерение да се отказва от своето долче вита. \"Пея, за да пътувам, а не обратното\", откровена  е тя. Грандиозното юбилейно зрелище в София ще бъде на 19 ноември в НДК, когато цялата гилдия и хилядите поклонници ще пръснат по шевовете зала номер едно.", "date": "2018.02.19", "title": "Йорданка Христова стартира световен тур от Хавана"}
{"url": "http://standartnews.com/kultura/golemite_pobediteli_na_nagradite_bafta_sa-368483.html", "text": "Филмът \"Три билборда извън града\" на режисьора Мартин Макдона е големият победител сред отличените от Британската академия за кино и телевизия (БАФТА), предаде Асошиейтед прес. Филмът за съкрушена майка, която търси справедливост и настоява да се сложи край на тормоза, неравенството и посегателствата, бе удостоен с пет награди на БАФТА на церемонията в Роял Албърт Хол Лондон, включително за най-добър британски филм и за най-добра актриса - Франсис Макдорманд в главната роля, а Сам Рокуел получи наградата за най-добър актьор в поддържаща роля. 53-годишният мексиканец Гийермо дел Торо спечели наградата на британската филмова академия за най-добър режисьор за филма \"Формата на водата\". Гари Олдман бе удостоен с наградата за най-добър актьор за ролята на Уинстън Чърчил във филма \"Най-мрачният час\". На червения килим и в залата се виждаха много жени, облечени в черно, включително актрисите Анджелина Джоли и Дженифър Лоурънс, в израз на солидарност с пострадалите от сексуален тормоз и дискриминация. Почетни гости бяха принц Уилям и съпругата му Катрин. Херцогинята на Кеймбридж бе облечена с тъмнозелена рокля с черен колан. Призивът за черни тоалети постави Катрин в деликатно положение, тъй като кралското семейство се стреми да не изразява политически позиции, посочва Асошиейтед прес.", "date": "2018.02.19", "title": "Големите победители на наградите БАФТА са..."}
{"url": "http://standartnews.com/balgariya/klisurskiyat_manastir__perlata_na_severozapada-368499.html", "text": "Съжалявам, че трябва да си тръгна от това дивно място! Така възкликнал на сбогуване младият Йордан Радичков, когато за пръв път посетил Клисурския манастир. И други са съжалявали, защото в него са откривали странно съчетание на живописна природа, духовно вличие и горда история. Истинско приключение е да се посети този манастир през пролетта, когато цъфтят липите. Свежият въздух се слива с аромата на дъхавия цвят, а волният птичи хор изпълва околността. Манастирът има вековна история. Възникнал е през 1240 година по времето на цар Иван Асен Втори. С турското нашествие е унищожен до основи. Дълги години мястото е пусто, но хората го наричали пустият манастир. Правени са много опити за възстановяване, но най-успешен е този на Александър Дамянов от Берковица от 1867 година. По-късно той става първият му игумен с името Антим. кани майстори на възрожденския стил на църковната архитектура. Строи магерница, параклис „Свети Николай\", аязмо, които са оцелели до днес. Сам праща молба до султана да му разреши да изгради храм до село Клисура, което отдавна се нарича Бързия. Разрешението идва през 1874 година и игуменът се захваща с неговия строеж. След освобождението Антим строи още стопански и жилищни сгради, отваря училище. Дава 27 000 лв. собствени средства за храма, когото кръщава на имената на славянските просветители Кирил и Методий. Благочестивият духовник умира през 1922 година, като оставя едно богато манастирско стопанство и добре уредена обител. Делото му продължават следващите игумени. През 1936 – 1937 година които съществуват и днес. Художниците Георги Богданов и Господин Желязков  рисуват композициите „Княз Борис въвежда християнството\", „Явяването на възнесението на Христос\", „Йоан Предтеча кръщава  Христос\". Интересен е и иконостасът, дълъг 9 метра и висок 3,85 м. В долната му част се намират десет резбовани пана. Изработни са от Стойчо Фандъков и сина му Димитър. Последното възстановяване на манастира започва през 1992 година. Но са направени само добри строителни ремонти със средства от спонсори. Истинското обновление започва през 2005 година по проекти, финансирани от държавата, европейски програми и спонсори. Автор на няколко от тях е тогавашният му игумен Антим, който днес е протосингел на видинската митрополия. От този манастир е започнал монашеската си дейност и друг известен духовник – епископ Сионий, който днес управлява Троянския манастир. Манастирът е реставриран изцяло, като дограмата, долапите и чардаците  са обработени по специална технология. Заличени са следите от дървояда и сега са като нови, макар да са същите. Фасадите са боядисани в бяло, автентичен вид е даден и на манастирската порта. Дворът е изпълнен с цветни лехи и алеи. Владишката резиденция – внушителна сграда, е В Клисурския манастир се намира единственият във видинската епархия църковен музей с ценни експонати. В него може да се види евангелие от 1778 година, дарено на манастира от руския император Николай Втори. До него е изложено и друго – 25-килограмово евангелие, печатано в Русия през 1894 година. Но най-ценна е една икона на Света Богородица от 1688 година. До неотдавна тя бе най-старата икона в епархията. За по-стара вече се смята откритата в стените на Лопушанския манастир икона, рисувана години преди Чипровското въстание от 1688 година. В музея могат да се видят и златотъканните одежди на първия български екзарх Антим, който е бил и видински митрополит, председател на първото Народно събрание. До мантията му са поставени короната и жезълът му. Наред със запознаването със старите икони и евангелия посетителите си тръгват и с нови, рисувани в иконописното ателие на  стопаните му монахини от Македония  и лично на игуменката Таисия. Те са изработени по техниката на старата охридска школа. Някои са истинска художествена ценност – До манастирските порти се намира магерницата, която предлага ястия от манастирската кухня.  Ако сте любител на биохраните, може да си тръгнете с планински мед или сладко от диворастящи плодове, сварено от монахините. Манастирът притежава сертификат за производство на биологични храни. И понеже се управлява от жени, то чистотата в него е безупречна. Освен това те посрещат сърдечно миряните и са отлични гидове за опознаване на светата обител. Грижат се за службите – утринни и вечерни, за празничните литургии. Над 100 семейства всяка година избират да се венчаят в манастира. Всяка неделя стават кръщавки, правят се помени, освещават се ценни неща. Манастирът има и хотелска част със стаи за пренощуване. Те са със самостоятелни санитарни възли, с интернетна връзка и телевизия. За децата е изградена детска площадка, има и кът за отдих до северната му стена. който се извисява наблизо. До върха се стига през букова гора. Разстоянието се взема за 3 часа. До самия манастир от Вършец също може да се стигне пеш по екопътека. Тя започва от местността „Зелени дел\" над квартал „Заножене\" и преминава през борови гори и групи смърчове. По пътя може да се видят редки треви-билки, както и птици. В тази част на планината живеят 9 защитени  птици и животни, включени в червената книга. Отците определят Клисурския манастир като най-големия в Северна България и един от четирите най-мащабни в България. Доскорошният владика Дометиан, който  често го посещаваше, го наричаше просто и ясно: Духовната перла на Северозапада.", "date": "2018.02.19", "title": "Клисурският манастир - перлата на Северозапада"}
{"url": "http://standartnews.com/balgariya/poklonenieto_pred_levski_obedini_polititsite_obnovena-368502.html", "text": "Десетки граждани се включиха в литийното шествие по повод навършването на 145 години от гибелта на Апостола на свободата Васил Левски към паметника на Левски в центъра на София, където протече церемонията по поклонението пред неговото безсмъртие по случай 145-годишнината от обесването му. В него участваха вицепрезидентът Илияна Йотова, кметът на София Йорданка Фандъкова, омбудсманът Мая Манолова, зам.-кметът Тодор Чобанов, началникът на Военна академия „Г. С. Раковски\" ген.-майор Груди Ангелов, председателят на БСП Корнелия Нинова, председателят на ПГ ГЕРБ Цветан Цветанов, общински съветници и депутати от различни политически партии. Шествието се предвождаше от представители на Българската православна църква. \"Битката за законност и справедливост е задача на всяко поколение, нашето още не я е постигнало, заяви в своята реч  . - Републиката на Апостола принадлежи на всички граждани, а не на шепа хора. В нея Отечеството не се бърка с бащиния, а законът е един за всички. Преди 145 години тук, на това място, увисва на бесилото Васил Левски. Гробът му е неизвестен, но заравяйки Левски, поробителят зарови и зърното на свободата, което покълна и роди днешна България\", заяви президентът Радев в словото си. Той припомни, че от Васил Левски до наши дни са запазени единствено неговото тефтерче, кичур коса и кратки писма. „Но те струват повече от доктрина. Учат ни, че „дела трябват, а не думи\". Дават ни вяра, че „времето нас обръща, а и ние него обръщаме\". Днес сме република, но чиста ли? Свята ли? Циниците приемат тези въпроси с презрение, както други, в онези години, вземаха Апостола за луда глава и мечтател. Тях обаче времето ги отнесе, а пред бесилото на Дякона се прекланяме всяка година\", заяви още президентът. „Идеалът на Левски за чиста и свята република е дългосрочна програма. Много време трябваше, за да стане България република. А колко още време ще трябва, за да стане тя чиста и свята – това зависи от нас\", допълни той. \"Ти, който си спечели прозвищата Левски и Апостола, положи най-здрави основи на нашето историческо пробуждане и на осъзнатия стремеж към свободна и независима България, заяви  . - Свели глави пред паметника, което бележи мястото на онова \"бесило славно\", което по срам и по-блясък е с кръста равно да се поклоним в сърцата си пред Дякона и да поискаме прошка. Прости ни, Апостоле, за суетата, която често ни заслепява. За гордостта, заради която не виждаме доброто в другите. Прости ни, че понякога губим и вяра.\", заяви Йорданка Фандъкова. Тя цитира думи на Захари Стоянов, които той пише в първата биография на Васил Левски: \"Смело можем да предположим, че ако на Левски на мястото беше който и да е, то неговият кураж и надеждите му щяха да се разбият още в началото на неравната борба\".", "date": "2018.02.19", "title": "Поклонението пред Левски обедини политиците /ОБНОВЕНА/"}
{"url": "http://standartnews.com/balgariya/tsatsarov_iziska_delo_za_pregazena_zhena-368489.html", "text": "По повод на множество медийни запитвания, както и след сигнали до главния прокурор Сотир Цацаров за необосновано забавяне в действията на компетентната прокуратура по повод на производството за прегазената жена от 19-годишен водач на МПС в с. Търнава, Врачанско, главният прокурор е изискал незабавно материалите по досъдебното производство. Това съобщиха от пресцентъра на Прокуратурата. По-късно с постановление на главния прокурор досъдебното производство бе възложено на софийската окръжна прокуратура. Постановлението е от 19 февруари 2018 г. на основание чл. 195, ал. 5 от НПК с оглед на по-пълно разследване на престъплението.", "date": "2018.02.19", "title": "Цацаров изиска дело за прегазена жена"}
{"url": "http://standartnews.com/balgariya/borisov_parvo_ohrana_na_granitsata_posle_relokatsiya_na_migranti_video-368490.html", "text": "Първо охраната на границите, после въпросът за релокацията на мигрантите - тази позиция по мигрантската криза заеха премиерите на Унгария и България Виктор Орбан и Бойко Борисов. \"Какво би се случило, ако влязат няколко милиона мигранти? Тогава те трябва да останат на територията на Италия, Гърция или България. Това ще обърка света, може би, затова ще го разгледаме внимателно документа, който предлага Виктор, вътрешният министър ще го предложи на съвета на министрите на вътрешните работи на ЕС, заяви българския премиер по повод пакета мерки за мигрантската криза, който предлага Унгария. Най-важното нещо е, че най-накрая ЕС не е за релокацията, а за охраната на границата, каза Борисов. \"Благодаря на Виктор Орбан за подкрепата, защото исторически ние знаем какви съседи имаме, какво би могло да се случи при недалновидна политика. Затова споразумението с Турция трябва да работи и то е в полза на всички европейски страни, не само на България\", допълни по темата Борисов. Първото, което предлагаме ние, е 100-процентна надеждна охрана на границите на ЕС, каза Борисов, като се съгласи, че мигрантската криза в момента е сред най-сериозните проблеми на Стария континент и разтриса политическата класа след изборите в не една от европейските държави. Борисов посочи, че няма вече за никого съмнение, че България охранява шенгенската граница най-надеждно и на 100%. \"Малко сме премиерите, които, като се видим, се усмихваме и се радваме\", обобщи за приятелството между двамата и Борисов. Той допълни, че двамата с Орбан ще отидат да оставят цвете и да се поклонят на Апостола на свободата. \"Днес нашият светец и революционер Васил Левски... дори и думата честване не знам дали е най-правилната, защото ние тъгуваме за Левски\", коментира Борисов, като благодари на унгарския премиер, че е приел поканата да отдадат почит на Апостола.", "date": "2018.02.19", "title": "Борисов: Първо охрана на границата, после релокация на мигранти /ВИДЕО/"}
{"url": "http://standartnews.com/balgariya/mladi_vazrozhdentsi_retsitiraha_zavetite_na_apostola-368492.html", "text": "Пред паметника на Васил Левски в София прозвучаха заветите на Апостола на Свободата, рецитирани от деца, членове на клубовете „Млади възрожденци\". Днес се навършват 145 години от гибелта на Апостола на свободата. Честванията започнаха именно с рецитала на деца, членове на клубовете „Млади възрожденци\". Вицепрезидентът Илияна Йотова посочи, че каквото и да кажем за Левски ще е малко, не само защото това е идеологът на нашата национална революция, а защото това е човек, който трябва да се препрочита всеки ден и всеки един от заветите му човек да ги пази дълбоко в сърцето си. „За съжаление често говорим, рецитираме тези завети, без да разбираме онова, което ни казва. Много често портретите са в нашите кабинети, но не го гледаме в очите и не мерим действията си и приказките си спрямо неговия, както е казал поетът, ясен, син поглед. За съжаление често пъти използваме Апостола за политическа употреба, ще го чуете в речи на политици, на партии, хора, които се закичват с неговите завети, но след това не изпълняват. За съжаление напоследък виждаме и опити да се пренаписва историята и затова колкото тези малки деца и български възрожденци съвременни знаят делата и фактите толкова по-добре, защото така няма да пренаписват собствената ни история. Левски е едно ясно доказателство за това, че България в онези години, колкото и условно да звучи това, не получава даром свободата си - това, което някои се опитват да ни внушават. И накрая, когато говорим за Левски трябва да знаем едно. Левски създаде не само идеите за национално освобождение, а човешките идеи за равенство и права, и точно в днешния ден е много важно да се сетим за тези негови завети и думи, защото в XXI век е жалко, че трябва отново да се борим за човешки права\", посочи вицепрезидентът.", "date": "2018.02.19", "title": "\"Млади възрожденци\" рецитираха заветите на Апостола"}
{"url": "http://standartnews.com/balgariya/vizhte_kade_v_sofiya_spirat_vodata_na_20_fevruari-368480.html", "text": "На 20 февруари 2018 г. (вторник), във връзка с подмяна на спирателни кранове на ул. „Отдих\", кв. „Кумарица\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: ул. „Димитър Вачев\", ул. „Заводско шосе\", ул. „Искърско дефиле\", ул. „Китка\", ул. „Банска\", ул. „Отдих\", ул. „Шопска\" . При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Отдих\" ъгъла с ул. „Шопска\". На 20 февруари 2018 г. (вторник), във връзка с прекъсване на сградно водопроводно отклонение на ул. „Искра\", вилна зона „Банкя\", се налага спиране на водоподаването от 10:00 до 16:00 часа на клиентите на „Софийска вода\", живеещи в района на: ул. „Искра\", ул. „Кукувица\", ул. „Кос\", ул. „Железничарска\"; ул. „Средна гора\" от ул. „Искра\" до ул. „Зора\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Венера\" ъгъла с ул. „Искра\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. „Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.02.19", "title": "Вижте къде в София спират водата на 20 февруари"}
{"url": "http://standartnews.com/balgariya/borisov_i_orban_pochetoha_levski-368496.html", "text": "Българите тъгуват за един светец и революционер, какъвто е Васил Левски. Това каза премиерът Бойко Борисов в изявление след срещата си с унгарския министър-председател Виктор Орбан. След изявленията двамата премиери отидоха на паметника на Апостола на свободата в София. \"С Orbán Viktor поднесохме цветя на паметника на Васил Левски по повод 145 години от гибелта му. Делата на Апостола ще бъдат помнени вечно!\" написа след това Борисов на страницата си във Фейсбук.", "date": "2018.02.19", "title": "Борисов и Орбан почетоха Левски"}
{"url": "http://standartnews.com/balgariya/otsluzhiha_panihida_za_dyakona-368501.html", "text": "В храм \"Св. София\" беше отслужена архиерейска панихида в памет на йеродякон Игнатий, както е църковното име на Васил Левски. В храма присъстваха вицепрезидентът Илияна Йотова, кметът на София Йорданка Фандъкова, омбудсманът Мая Манолова, заместник-кметът Тодор Чобанов, депутати, общински съветници и граждани. След панихидата от храма тръгва литийното шествие по повод навършването на 145 години от гибелта на Апостола на свободата.", "date": "2018.02.19", "title": "Отслужиха панихида за Дякона"}
{"url": "http://standartnews.com/balgariya/dazhd_i_snyag_shte_se_reduvat_prez_sledvashtite_dni-368481.html", "text": "През следващото денонощие времето ще бъде облачно, на места с превалявания от сняг, в югоизточните райони и по Черноморието - от дъжд. Ще духа умерен вятър от изток-североизток. Минималните температури ще са предимно между минус 1 и 4 градуса, максималните ще са между 3 и 8 градуса, посочват от НИМХ - БАН. По Черноморието ще бъде предимно облачно и с превалявания от дъжд. Ще духа умерен вятър от изток-североизток. Максималните температури ще са между 6 и 9 градуса. Температурата на морската вода е 7 - 8 градуса. Вълнението на морето ще е 3 - 4 бала. В планините ще бъде облачно, ветровито и със слаби валежи от сняг. Ще духа умерен до силен югоизточен вятър. Максималната температура на височина 1200 метра ще е около минус 2 градуса, на 2000 метра - около минус 5 градуса. Атмосферното налягане ще се понижи, но ще остане по-високо от средното за месеца. В сряда и четвъртък ще преобладава облачно време. С прекъсвания и на места ще превалява, предимно слабо и предимно дъжд, но в Предбалкана, по високите полета на Западна България, в крайните северозападни и в североизточните райони, е възможно временно, главно в нощните часове, дъждът да се примесва и да преминава в сняг. Вятърът ще бъде предимно от изток, слаб до умерен. Температурите ще са малко по-високи от обичайните - минималните най-често между минус 1 и 4 градуса, максималните - предимно между 2 и 7 градуса.", "date": "2018.02.19", "title": "Дъжд и сняг ще се редуват през следващите дни"}
{"url": "http://standartnews.com/balgariya/korneliya_ninova_se_prekloni_pred_apostola_v_karlovo-368488.html", "text": "\"Макар и толкова млад, Левски  ни остави много мъдри завети - България да бъде \"чиста и свята република\", а българският народ - \"равноправен на другите европейски народи\". Това каза председателят на НС на БСП Корнелия Нинова  по повод 145-та годишнина от смъртта на Апостола в Карлово \"За мен няма по-силни думи от тези, изречени от Апостола пред съда, попитан: \"Как е името ти, как е името на баща ти, откъде си, какво е занятието ти, на колко си години? Той отговаря - Васил, на баща ми – Иван, от Карлово съм [и] съм на двадесет и шест-двадесет и седем години, занятието ми е да облекчавам положението на българите и обикалях, за да им давам упование\", добави Нинова. \"Българският народ никога няма да те забрави,Апостоле. И днес той търси упование и черпи вяра от твоя идеал за свободна и независима България. Поклон и пред българката майка, родила и отгледала такова чедо\", каза още лидерът на левицата, която се поклони и пред паметника на Гина Кунчева.", "date": "2018.02.19", "title": "Корнелия Нинова се преклони пред Апостола в Карлово"}
{"url": "http://standartnews.com/balgariya/upravitelyat_na_nzok_nyama_da_podade_ostavka-368477.html", "text": "Управителят на НЗОК проф. Камен Плочев няма да подаде оставка. Това заяви самият проф. Плочев за БТА в отговор на въпрос дали министърът на здравеопазването Кирил Ананиев е имал основание да поиска оставката му. Преди дни Ананиев поиска оставката на проф. Плочев заради неспазване на законовата процедура на искане за актуализация на бюджета на здравната каса. В кулоарите на парламента депутатът от левицата Славчо Велков защити проф. Плочев и разкри, че върху него е оказван натиск да си подаде оставката. \"Чрез посредник проф. Плочев получава пряка заплаха от високопоставен политик, който казва професорът да си подаде доброволно оставката \"и да се разделим с добро. Защото в противен случай ние имаме и други мерки, и ще включим цялата репресивна машина срещу него и няма да си намери място в България като професор\", съобщи Велков. От Здравната каса напомниха, че управителят на звеното се избира и освобождава само от Народното събрание. Тази седмица проф. Камен Плочев трябва да бъде изслушан в парламентарната здравна комисия.", "date": "2018.02.19", "title": "Управителят на НЗОК няма да подаде оставка"}
{"url": "http://standartnews.com/balgariya/dazhd_i_stud-368449.html", "text": "Днес времето ще бъде предимно облачно, с дъжд и застудяване. Вятърът ще се ориентира от североизток, ще е слаб, в Източна България и Дунавската равнина умерен, а с него ще прониква студен въздух. Превалявания ще има в цялата страна, а още сутринта дъждът в Северна и високите полета на Западна България ще се примесва със сняг. Максималните температури ще са между 0 и 5 градуса. Атмосферното налягане няма да се променя съществено и остава по-високо от средното за месеца.", "date": "2018.02.19", "title": "Дъжд и студ"}
{"url": "http://standartnews.com/balgariya/otbelyazvame_145_godini_ot_gibelta_na_apostola-368472.html", "text": "Отбелязваме 145 години от гибелта на Апостола на свободата Васил Левски. Годишнината ще бъде почетена с различни прояви в цялата страна. В столичния храм „Света София\" от 17 часа ще бъде отслужена архиерейска панихида в памет на йеродякон Игнатий\", а от 18 часа започва официалното поклонение пред паметника на Васил Левски, където по традиция военните ритуали ще бъдат изпълнени от Националната гвардейска част и духов оркестър. Васил Левски е псевдонимът, с който е известен Васил Иванов Кунчев, революционер, идеолог и организатор на българската национална революция. Основател е на Вътрешната революционна организация и на Българския революционен централен комитет. Известен е и като Апостола на свободата заради организирането и разработването на стратегията за освобождаване на България от османско иго. Други негови прозвища са „Дяконът\" и „Джингиби\". На 27 декември 1872 г. Васил Левски е заловен от турската полиция до Къкринското ханче край Ловеч. Според различни проучвания предателство спрямо Левски не е имало. До последно османците не знаели кого са заловили и Левски бил откаран в Търново, за да бъде разпознат. Чак там станало ясно кой е той. Впоследствие е бил отведен в София, където бил предаден на съд. В София Левски е изкарван на разпит шест пъти. Първият разпит е проведен на 4 януари 1873 г. от комисия начело с Али Саиб паша. Пред съдиите Апостолът прехвърля цялата вина за дейността на Вътрешната революционна организация върху себе си и предотвратява задържането на други нейни дейци. По време на разпитите се провеждат много очни ставки на Левски с дейци от организацията, които потвърждават неговата роля в нея. Смъртната присъда е издадена на 14 януари, потвърдена е седмица след това - на 21 януари 1873 г. 60 подсъдими са осъдени на затвор и заточение и двама са обесени - Димитър Общи и Васил Левски. На 18 февруари 1873 г. присъдата е изпълнена в околностите на София. Мястото на обесването на Васил Левски се намира в центъра на днешна София, където е издигнат негов паметник.", "date": "2018.02.19", "title": "Отбелязваме 145 години от гибелта на Апостола"}
{"url": "http://standartnews.com/balgariya/zapochva_velikiyat_post-368473.html", "text": "От днес - седем седмици преди Великден, след Сирни заговезни, започва Великият или Великденският пост. Великият пост е най-важният от четирите постни периода през годината. През тази година Възкресение Христово или Великден е на 8 април. Великият пост припомня за четиридесетдневния пост на Исус Христос в пустинята, въвежда в Страстната седмица и в най-светлия християнски празник Възкресение Христово - Великден. Постът не е просто диета - въздържанието от определени храни не е самоцелно. Идеята на поста е чрез лишаване на тялото, да се смири душата. Смята се, че когато пости и се моли, човек се доближава до Бога. Великият пост е време за молитви и покаяние, като подготовката за него започва три седмици по-рано. Според православната традиция постът е най-строг през първата и последната седмица, особено през Страстната седмица и на Разпети петък. Първият ден, през който се разрешава риба, е Благовещение - на 25 март. Строгият пост не се препоръчва на болни, на малки деца, на възрастни хора, на бременни жени и кърмачки. През Великденския пост всяка седмица е посветена на някакво събитие или на личност, чиито дела призовават към смирение и покаяние. През първата седмица от поста ограниченията са по-строги, а богослуженията - по-продължителни. Тогава се освещава вареното жито, което се приготвя в памет на великомъченика Теодор Тирон и се празнува Тодоровден. През втората седмица от Великия пост се чества Свети Григорий Палама, който развил учението за поста и молитвата. Третата седмица е посветена на Светия Кръст, за да напомни на вярващите за страданията и смъртта на Спасителя. Неделята от четвъртата седмица се посвещава на Свети Йоан Лествичник, написал съчинение за добрите дела, които довеждат до Божия престол. В съботата от петата седмица се чества Пресвета Богородица, а в неделята - Преподобната Мария Египетска - ярък пример за покаяние. Съботата от шестата седмица (Лазаровден) на Великия пост е посветена на възкресението на Лазар. Исус Христос го извел от гроба и го върнал към живот. Шестата неделя (Цветница или Връбница) е посветена на тържественото влизане на Исус Христос в Йерусалим в навечерието на еврейския празник Пасха. Християнската църква нарича началото на Великденския пост \"предверие на божественото покаяние\" или Голяма четиридесетница, през която хората, постейки, се отказват от своите грехове, \"очистват се\" и се доближават до Исус Христос.", "date": "2018.02.19", "title": "Започва Великият пост"}
{"url": "http://standartnews.com/balgariya/boyko_borisov_se_sreshtna_s_premiera_na_kabo_verde-368476.html", "text": "Имаме много сериозни намерения за инвестиции в Кабо Верде в сферата на бизнеса, особено на туризма. Това каза премиерът Бойко Борисов след среща с премиера на Кабо Верде Жузе Юлисеш де Пина Корея е Силва. „И в момента има студенти от Кабо Верде, надяваме се повече студенти да завършват висшето си образование в България\", посочи той. „Кабо Верде има много близки отношения с ЕС и ЕНП. Тя е истинска демократична страна в тази част на света\", обясни Бойко Борисов. „Страната е пример как би могло в един момент да се спре с непрекъснатите помощи за Африка, а в същото време миграционният поток оттам, особено през Либия-Италия, придобива огромни размери\", подчерта той. „С подобна политика може хората от Африка, с наша помощ и инвестиции в образование и икономика, да се задържат на своя континент. Това са над 300 млн. души, които „чукат на вратата ни\", ако не се вземат мерки\", заяви Бойко Борисов. „Надявам се в следващите месеци и години да работим активно в тази посока\", каза още той. Подчертавам интереса ни от задълбочено сътрудничество с България в сферата на образованието. Има студенти от Кабо Верде, които учат в Медицинския университет в София, каза от своя страна премиерът на Кабо Верде Жузе Юлисеш де Пина Корея. „Това е човешкият капитал, който е най ценният за развитието на страната ни\", заяви той. „Споделяме вашата визия за Африка. Страната ни е малка и разбираме, че развитието се постига, когато се използват максимално добре всички ресурси-гражданското общество, образованието, качеството на живот и свободата на гражданите, както и възможността те да участват в процеса на развитието на собствената си страна\", изтъкна премиерът на Кабо Верде. „Ако тази гледна точка бъде възприета от ЕС, а Кабо Верде се възприеме като пример за демократична държава, от каквото Африка се нуждае, страната ни би могла да развие добри икономически и финансови отношения, за все по добри условия за щастлив живот на африканските граждани\", каза още той. Бихме искали да работим в посока на привличане на повече инвестиции от България. Заинтересовани и отворени сме да приемем български инвеститори в различни сфери, особено в сферата на туризма, каза още той. „Туризмът представлява 25% от БВП на Кабо Верде, имаме годишно нарастване с около 20%\", изтъкна той. „Кабо Верде се приготвя да функционира като трамплин за европейските страни към Африканския континент, за европейски бизнес инвестиции\", заяви премиерът. „Предлагаме стабилност, доверие и предвидимост, така че е много нисък рискът за хората, които решат да инвестират в страната ни\", обясни той. „Инвеститорите не биха били неприятно изненадани и не би трябвало да се страхуват за инвестициите си\", коментира премиерът на Кабо Верде. „Подчертаваме този свой интерес, защото други европейски държави вече инвестират в Кабо Верде и постигат печалба\", заяви премиерът на Кабо Верде.", "date": "2018.02.19", "title": "Бойко Борисов се срещна с премиера на Кабо Верде"}
{"url": "http://standartnews.com/balgariya/delyan_peevski_v_intervyu_za_telegraf_polititsite_ni_da_prestanat_da_se_darzhat_kato_tiyneydzhari_v_diskoteka_-368471.html", "text": "- Аз вече изразих своето отношение в изявлението си до медиите. Не приемам да бъда замесван в техните конфликти, било то личностни или от друг характер. Най-лесно е да се лепи етикетът „Пеевски\" на всеки проблем, но това не е решение. Ако смятат, че аз съм нещо „лошо\", да кажат защо. Президентът Радев заяви, че имам обвързаности с премиера и че той ми разпределял обществени поръчки, да каже сега и кой му е дал такава информация. Защото това са лъжи, разпространявани от медиите на една група олигарси с единствената цел да оказват натиск върху премиера и институциите и да манипулират общественото мнение. Не ми се иска да вярвам, че и президентът Радев е попаднал под влиянието на този кръг олигарси. Очевидно е обаче, че той заговори именно с тяхната риторика. И това няма как да не ме обижда, защото е лъжа. А за лъжите се дължи извинение. И до мен стигат приказки как разни хора, близки до Радев, ходят по чаршията и обясняват, че моделирали мнението на президента. Но не коментирам слухове. И ако президентът е бил подведен или заблуден, да каже от кого. Държавните мъже трябва да се отнасят по-отговорно към държавата и да преодоляват търканията си, тъй като поведението, което наблюдаваме сега, е твърде лош знак към хората. - Това са медиите на кръга „Капитал\" на Иво Прокопиев, както и сайтовете на Огнян Донев и Цветан Василев. Има и такива, които гравитират около тях. - Те никога не са били истински врагове. Да, вярно е, че „Капитал\" на Прокопиев пръв разкри факти за банковата пирамида КТБ още през 2012 г., ако не се лъжа. Но генезисът на Прокопиев и Василев е един и същ, както и един е техният създател. Имам предвид Иван Костов. Именно Костов назначи Прокопиев за милионер за една нощ с приватизацията на „Каолин\". Всички знаете историята на тази сделка. Именно при управлението на Костов и Василев успя да придобие контрола над КТБ при доста неясни обстоятелства. Така че войната между Прокопиев и Василев, ако въобще можем да я наречем така, бе война на двама създадени от Костов олигарси за сърцето на своя създател. Или казано просто - война за първото място до Костов. Ще ви кажа и какво според мен породи конфликта между двамата. Прокопиев винаги е искал да има своя банка и е започнал да работи по такъв проект, мисля, че се е казвал „Финансиа банк\", а Василев всячески не е допускал това да се случи, защото е искал да бъде единствен финансов център в групата на Костов. Предполагам, че страхът на Костов сблъсъкът между двамата да не извади на светло още тогава пирамидата КТБ, го е мотивирал бързо да ги сдобри. Всички те много добре са знаели какво се е вършило в банката. Поради тази причина и днешната симбиоза между Прокопиев и Василев, както я наричате, не е нещо изненадващо за мен. Въпреки приятелските ми отношения с Цветан Василев тогава, аз винаги съм стоял встрани от КТБ и никога не съм искал да бъда част от отбора на Костов, тъй като олигархията, която той създаде, или по-точно назначи, по време на своето управление, ограби България. Това е и причината днес да бъда атакуван по всякакъв начин от същата тази олигархия. Защото я разобличавам през моите медии. - Натоварващо е, разбира се. Но така работи медийната машина на олигархията. Те създадоха образа на „универсалното зло Пеевски\", защото им бе удобно години наред да се крият зад него. Каквото и да се случеше в държавата, цялата им машина за манипулации започваше да повтаря „виновен е Пеевски\" и да сипе едни и същи лъжи по мой адрес. Колко медии се прехранват единствено с писане против мен можете да прецените сами. Всичко това има своето логично обяснение. На олигарсите на Костов им трябва прикритие, трябва им образ, който да обира общественото неодобрение, за да не стигнат хората до истината за техните кражби. Няма нищо вярно в купищата фалшиви новини по мой адрес, нито един факт, само инсинуации, обиди и клевети. За съжаление късно си дадох сметка за причината за поръчковото ми омаскаряване. Първоначално не им обръщах внимание, но лъжите и манипулациите вече минават всякакви граници. Какво ли не чета за себе си и се учудвам как успяват да съчинят толкова откровени небивалици, явно много болни мозъци работят при тях. Превърнат съм в мишена на тази огромна армия за дезинформация, впрегната да работи за поддържането на негативния образ на Пеевски. Но въпреки всичко целта, която съм си поставил - да осветявам същите тези олигарси и кражбите им, ми носи истинско удовлетворение. - Не е гняв, а равносметка. Аз съм само на 37 години, а вече толкова време тези хора се упражняват върху името ми. Когато те са забогатявали от бандитската приватизация на Костов, аз съм бил ученик. Години наред олигарсите крадат националния ни капитал, докато същевременно лъжат и манипулират обществото, че са „бели\" и „чисти\". Но аз няма да спра да казвам истината за тях, каквото и да ми струва. А българските избиратели винаги са имали усет към фалшивото и са разпознавали кой иска да се възползва нечестно от тях. Затова и партиите на същите тези олигарси ДСБ и „Да, България\" останаха без представителство в парламента. - Законопроектът, който внесохме с колегите ми от ДПС, се отнася за всички медии – печатни издания, интернет сайтове, радия и телевизии, и цели публично да се разкрият собствеността и финансирането на медиите. Законопроектът е гаранция за медийната прозрачност, за която толкова много се говори. Разбира се, винаги има и недоволни, но именно по недоволството ще познаете кой се страхува от осветяването на собствеността и финансирането. Защо? Може би защото лъжите им че съм медиен монополист и притежавам разпространението на вестници в страната ще лъснат. Все пак не питайте мен за причините, питайте тези, които атакуват законопроекта. Собствеността в медиите и тяхното финансиране трябва да са публични. Само така хората ще могат да направят преценка на коя медия да се доверят, коя е наистина обективна и независима. Несериозно е как „Капитал\" на Прокопиев се самоопределя като „независима\" медия, вероятно за да отговори на изискванията за получаване на следващия финансов грант. Само читателите могат да определят една медия като обективна или независима, а днес има прекалено много медии, особено интернет сайтове, които са постоянен източник на фалшиви новини. - Обвиненията произлизат от лица, които се прехранват от грантове и не е изненада, че се включват в общата говорилня против законопроекта. Говоря за политици, командвани от олигарсите Прокопиев и Донев. Намирам тезите им за напълно фалшиви. Какъв конфликт на интереси може да има при законопроект, който отговаря на обществения интерес, не увеличава административната тежест и не е насочен към един или друг субект, а към всички медии? В случая аз упражнявам едно конституционно право на народен представител – правото на законодателна инициатива. Нищо повече. Дали ще гласувам в пленарната зала или не е друг въпрос, но дори и тогава според мен конфликт няма, защото нямам никакъв „частен интерес\" или „облага\" по смисъла на закона. Въпреки това съм сезирал дирекция „Правна\" на Народното събрание и ще се съобразя с нейното становище, каквото и да е то. Всъщност въпросът за конфликта на интереси не е толкова важен, важен е законопроектът. Явно текстовете в него притесняват кръга „Капитал\" и затова търсят всевъзможни начини да отклонят общественото внимание. Нека Христо Иванов първо да прочете препоръките на европейските институции за медийна прозрачност и да види какво от законопроекта не отговаря на тези препоръки. И не само да прочете, а да отговори, след като е толкова заинтересуван от медиите, защо докато беше министър, а неговите приятелчета от ДСБ бяха в парламента, не внесоха закон, който да отговори на тези препоръки? Сега явно ги е заболяло много, защото такъв законопроект е внесен от Пеевски, а те само празнословят. - Не става въпрос за регулация, а за деклариране и публичен списък, чрез който всеки ще може да види има ли монопол в тази дейност. Между другото, това е поредната лъжа на медиите на Прокопиев – че съм бил монополист на този пазар, след като нямам нито един обект за продажба на вестници и нито една фирма, която да дистрибутира печатни издания. Тази лъжа се повтаря от години. Ще ви кажа как на практика работи машината им за манипулации. Първо пишат в „Капитал\" и „Дневник\" – „говори се\", „спряга се\", „както се смята\" или нещо друго от рода „една жена каза на пазара\", а след десетата статия по темата вече започват да твърдят „така е\", „той е собственик\", „той е монополист\". Приписват ми собственост и връзки къде ли не. Така работи машината им за фалшиви новини. После тези лъжи се препечатват в свързаните с „Капитал\" медии и колелото се завърта. Целта им е чрез многото повторения на фалшивата информация хората най- накрая да започнат да й вярват. Как ще ги наречете – това са хора с напълно фалшив морал. Затова сега говорят против законопроекта, защото ще стане ясно кой лъже и кой не. Но искам ясно да заявя – не съм вносител заради тях, а заради принципната ми позиция, че медиите трябва да са на светло и да е видно как се финансират. За какъв монопол въобще говорят, след като аз притежавам няколко вестника, а срещу мен работи огромна машина, включваща вестници, сайтове и най-важното - националните телевизии. Да, и трите големи телевизии са превзети изцяло от хора на Прокопиев и Христо Иванов. Дори в скандалните стенограми АРГО от конспиративната среща на олигарсите с техните придворни журналисти и политически слуги самият Прокопиев признава, че контролира мейнстрийма. Те се разобличиха сами. Отделно достатъчно е да проследите само сутрешните блокове на телевизиите, гостите им и темите, които се обсъждат и ще ви стане напълно ясно кой има медиен монопол. Няма да съм аз. Какво повече да кажа. Това е истината. И тази истина ще се потвърди, ако държавата, в лицето на съответните регулатори, направи обективен анализ на медийната среда, вместо да ни пробутват платените от олигарсите анализи на всякакви НПО-та. - Нямам илюзии, че действията ми се харесват на хората, които ограбиха активите на КТБ. Лъжите им, че аз имам участие в разграбването на активите, без нито един факт в подкрепа на това, също не успяха. Целта на крадците е да объркат хората и това най-лесно може да се постигне, като постоянно обвиняват някой друг. Моята съвест е чиста. Нямам невърнати кредити в КТБ или други задължения към банката, нито лично, нито чрез мои фирми. Не съм участвал по никакъв начин в разграбването на активи, закупени с парите на банката. Всичко друго е поредната фалшива новина, пусната в обращение. Затова и внесох този законопроект, за да се дадат повече възможности на синдиците да върнат прехвърлени вече активи, закупени с парите на вложителите, в масата на несъстоятелността. Аз такива активи нямам и законът не ме притеснява, но други явно се притесняват. В този смисъл президентът Радев също заговори срещу приемането на закона, без да стане ясно точно какво искаше да каже. Нека се определи, ще наложи ли вето или не, за да е ясно чии интереси ще защитава – на ограбилите активите на банката, които се страхуват от приложението на закона, или на синдиците и Фонда за гарантиране на влоговете, които трябва да върнат откраднатите активи в масата на несъстоятелността. - Основен проблем в несъстоятелността на КТБ е фактът, че активите, закупени с пари на банката, не са й били предоставени в обезпечение и са отдалечени от банката през няколко нива от кухи фирми. С едно изречение – спрямо тези активи синдиците пряко не могат да водят съдебни искове. Това именно положение трябва да се преодолее със закона. Да се възстановят всички обезпечения, които квесторите на КТБ неясно защо са заличили, както и всички сделки с акции и дялове, извършени от длъжници на банката, да бъдат недействителни. Фиктивните прихващания също. - Каква собственост? Откраднатата от КТБ? Да, засяга се! Това е идеята на закона – възможно повече активи да се върнат в масата на несъстоятелността. Естествено че крадците ще са недоволни и ще критикуват. Вие друго ли сте очаквали? Фалитът на КТБ показа, че действащата законова уредба не е ефективна и не може да върне активите, предвид сложната система от кухи фирми, използвана от Цветан Василев, която стои между банката и съответния актив. Затова е необходимо по-адекватно на фактическото положение законодателство. Да, може идеите в закона да се струват дори и противоконституционни за някои критици, но се надявам да бъдат за сметка на това много ефективни. - Знаете добре кои са, защото на страниците на „Телеграф\" многократно сте ги разкривали. Това са Цветан Василев, Гриша Ганчев и други лица от тяхното обкръжение. През периода на квестурата избирателно бяха заличени обезпечения върху съществени активи и благодарение на това същите бяха прехвърлени няколко пъти! Спомнете си фарса как Цветан Василев продаде за 1 евро знакови предприятия като БТК, „Дунарит\", „Авионамс\", „ТВ 7\", НУРТС, имаше и още, за които първоначално твърдеше, че уж не били негови. Продаде ги на подставеното лице Пиер Луврие, който после му ги върна, след като обществото реагира остро на тази манипулация. Същите предприятия са купувани с парите на вложителите на банката, но Василев си ги считаше за свои и се разпореждаше с тях. Защо Василев не ги прехвърли тогава в полза на държавата, вместо да ги харизва на някакъв измислен „инвеститор\"? Така щеше да се реабилитира поне малко за криминално източената банка. Но явно целта му не е била такава. Явно е купувал активи с парите на КТБ с ясното съзнание, че са негови. И след фалита на банката започна да се разпорежда с тях в полза на своите хора като Ганчев, Емилиян Гебрев и други. После обвиняват мен, че чрез този закон съм искал да ограбя КТБ? Пълен абсурд. Какво да ограбя и как? Като се възстановят всички обезпечения на банката, както предлагам да стане в закона? Държавата проспа няколко години, оплетена във фалшиви новини и мрънканията на избягалия в Сърбия Василев, вместо да действа решително. - Това е висша форма на наглост – да си избягал от правосъдието, да си отговорен за кражбата на милиарди и същевременно да приказваш колко си „морален\", да плащаш очевидно с откраднатите пари на армия от журналисти, за да лъскат имиджа ти и да обвиняват всички, които са изнесли истината за тези грабежи. Явно Василев вече е загубил връзка с реалността и живее в някакъв свой илюзорен свят. В който свят той е прав, а всички останали са грешни. И какъв закон „Магнитски\"? След като Василев не успя с руските си приятели да ограби някои от най-значимите активи на КТБ, сега се моли на САЩ да уважат абсурдната му жалба срещу мен. Всички помним Пиер Луврие, Дмитрий Косарев и цирковете, които същите разиграваха пред обществото. Несериозно е въобще да коментирам. Искрено се забавлявам обаче на опитите на Василев и лобистите му да ми пришият някаква несъществуваща руска връзка, която да ги ползва за „Магнитски\". - Не ме притеснява. На лъжите на Василев трябва да се отговаря с истината. Аз говоря истината и затова съм спокоен. - Не за да ме защитават, а за да се установи истината. Че става дума за поредната манипулация на един избягал престъпник с много пари. Институциите в САЩ нямат информация и ако не им се говори истината, могат лесно да се заблудят. Не се съмнявайте, че Василев е впрегнал огромен ресурс в опит да манипулира и тяхното мнение. - Не се страхувам. Така наречените мои противници са хората, които ограбиха България. Приватизаторите от бандитската приватизация на Иван Костов и техните днешни марионетки политици. Разобличавал съм ги и ще продължа да го правя, защото хората трябва да знаят истината и да не позволят на същите тези олигарси да пленят отново държавата. Поради тази причина ще продължа да работя върху трите най-болезнени за тях теми – кои са те, как са забогатели и как се опитват днес да манипулират обществото като узурпират медиите и възможността хората да бъдат обективно информирани. Само така истината за прехода ще излезе наяве. А българските политици трябва да престанат да се държат като тийнейджъри в дискотека, носещи се безметежно под звуците на музиката, а да започнат да мислят за хората и да мислят не от днес за утре, а с далечен хоризонт. Защото някой ден хората неминуемо ще им потърсят сметка какво са свършили за тях.", "date": "2018.02.19", "title": "Делян Пеевски в интервю за \"Телеграф\": Политиците ни да престанат да се държат като тийнейджъри в дискотека"}
{"url": "http://standartnews.com/balgariya/krasimir_karakachanov_mozhehme_da_vzemem_mig29_ot_frg_no_sme_parvi_natovtsi_i_otkazahme-368474.html", "text": "Преди години България е имала предложение от Федерална република Германия да получи цяла ескадрила наследени от ГДР МиГ-29 на символичната цена от 1 евро за самолет, но нашата страна не е приела. Това заяви военният министър Красимир Каракачанов в Карлово, предаде БТВ. От думите му стана ясно, че това е станало преди около 10 години, когато са били купени транспортните „Кугър\" и „Спартан\". Машините останаха без части в края на миналата година и това създаде нужда спешно правителството да отпуска пари за тях. „Ние сме ги отказали, защото сме първи натовци и купихме нещо, което стои в хангарите. А поляците с най-голямо удоволствие си позволиха същия този подарък от Федералната република и сега още ги ползват. Това е сметката в армията\", каза още Красимир Каракачанов. Той коментира, че покупката на нови изтребители ще струва около 1,3-1,5 млрд. лв. и не бива да се бърза. Според него техниката не лети, защото, когато са сключвани договорите никой не си е направил усилието в тях да пише, че поддръжката на това въоръжение трябва да става в България. По думите му именно това е едно от условията, които сега се поставят по отношение на самолетите.", "date": "2018.02.19", "title": "Красимир Каракачанов: Можехме да вземем МиГ-29 от ФРГ, но сме първи натовци и отказахме"}
{"url": "http://standartnews.com/balgariya/nameriha_trup_na_mazh_do_detska_yasla_v_targovishte-368478.html", "text": "Труп на мъж е открит тази сутрин на улица в Търговище. Сигналът е подаден малко преди 7:00 часа. Тялото е забелязано от минувачи в близост до детска ясла на ул. \"Трапезица\" в града. На място са изпратени екипи на Спешна помощ и полицията, но медиците само констатирали смъртта на мъжа. По първоначални данни по трупа няма следи от насилие. По-късно е установена и самоличността на починалия - мъж на 79 години от Търговище. Огледът продължава.", "date": "2018.02.19", "title": "Намериха труп на мъж до детска ясла в Търговище"}
{"url": "http://standartnews.com/balgariya/orban_myastoto_na_balgariya_e_v_shengen-368484.html", "text": "\"Унгария винаги ще подкрепя сътрудничеството между България и Турция, заяви унгарският премиер Виктор Орбан в изявление след срещата си с българския министър-председател Бойко Борисов в резиденция \"Бояна\". \"В центъра на преговорите не бяха двустранните връзки, а европейските въпроси. В две големи групи разгледахме темите. Първата е бъдещето на Европа, с особен оглед на Балканите и второ - охраната на границите и въпроса за миграцията. Поздравих вашия премиер, затова колко успешно и полезно се развиват контактите с Турция. Казах, че Унгария винаги ще подкрепя да има споразумение между България и Турция и сътрудничество, защото границата трябва да се охраняват и трябва да се сключват споразумения по този въпрос\", заяви Орбан. По думите му правителството на България може да разчита на това, че зад контактът с Турция стои Унгария. Орбан коментира и европейското бъдеще на Балканите. \"Не е достатъчно Балканите да бъдат само в политически смисъл в Европейския съюз, а трябва да имат автомагистрали и жп линии, за да се сраснат с икономическото тяло на Европа\", обясни той. Според Орбан има историческа възможност и историческа тежест е на гърба на Българското председателство, защото се е отворила \"нова врата\" за интеграцията на Балканите в ЕС. „Виждаме, че България е член на ЕС и би трябвало да бъде и член на Шенгенското пространство. Още не е, но между България и Унгария има много други страни, които отдавна желаят да бъдат членове на ЕС, но това досега не се е случило\", заяви Орбан. По думите му с радост се вижда, че България поема историческа отговорност и взима в свои ръце този въпрос. „Чудесно решение е, че през месец май ще има една голяма конференция за Балканите\", заяви Орбан. Той отправи покана и за българския бизнес. \"Каним българските инвеститори да участват в успеха на Унгария\", заяви той.", "date": "2018.02.19", "title": "Орбан: Мястото на България е в Шенген"}
{"url": "http://standartnews.com/balgariya/tets_republika_sprya_zaradi_pozhar-368487.html", "text": "ТЕЦ „Република\" днес спря временно работа заради пожар, не се е наложила спешна евакуация на централата. Причината най-вероятно е причинен от късо съединение в електрическото захранване на трафопост, който захранва самия ТЕЦ. В ранния следобяд пожарът в ТЕЦ „Република\" е бил напълно овладян. При произшествието няма пострадали, нанесени са само материални щети. Причината за пожара е изгорял захранващ кабел (6kV), който е възпламенил трансформаторно масло от един от трансформаторите. Към този момент ТЕЦ-ът още не е възобновил работата си.", "date": "2018.02.19", "title": "ТЕЦ \"Република\" спря заради пожар"}
