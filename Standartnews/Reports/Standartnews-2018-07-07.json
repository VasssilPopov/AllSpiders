{"url": "http://standartnews.com/sport/vlizame_na_stadiona_sreshtu_poimenen_bilet-373348.html", "text": "Ходенето на мач ще става срещу поименен билет или чрез система за електронно чекиране на личната карта на всеки запалянко. Във всеки сектор на стадиона пък ще има камери. Това са част от мерките за борба с футболното хулиганство, които се залагат в промените в закона за опазване на обществения ред при провеждането на спортни мероприятия, представени вчера в парламента. Поправките бяха внесени от ГЕРБ, Обединени патриоти и Воля и бяха подписани пред медиите от шефа на ПГ на ГЕРБ Цветан Цветанов и шефа на спортната комисия в НС Славчо Атанасов, който оглавява работна група, която паралелно с това подготвя изцяло нов закон за футболното хулиганство. Сега се предлагат спешни мерки, които евентуално да влязат в сила преди новия футболен сезон наесен. При представянето на промените присъстваха зам.-министърът на МВР Красимир Ципов и зам.-директорът на СДВР ст. комисар Антон Златанов, тъй като органите на реда ще имат доста по-големи правомощия според поправките. Една от тях предвижда полицейският началник, а не съда да налага забраната за влизане на стадиона на опасните фенове. Т.нар. ПАМ-ве (принудително-административни мерки) ще се налага от полицията след солидни доказателства  и  с помощта на камерите на стадиона. Тези наказания ще подлежат на съдебен контрол. В закона са заложени над 15 състава, по които полицаите ще могат да налагат незабавни мерки спрямо футболните хулигани. Сред тях са носене на спрейове и ножове, както и обидни плакати. Именно полицията ще е тази, която ще наложи забрана на дадения фен да посещава спортно мероприятие за определен период от време. Представителите на МВР обясниха, че сега при сбиване хулиганът се извежда от стадиона, а в съда се води дело за средна телесна повреда. Докато делото върви обаче не може да се наложи забрана на виновника за посещение на мач. Затова и България е с най-малко забрани за посещение на спортни мероприятия. Ако даден фен проникне на мач с бомбичка, полицаите има право да я изземат, него да го изведат от стадиона, но не и да му наложат някакво наказание. Със сегашните поправки обаче забрана за влизане на стадиона ще може да се налага и от районния полицейски началник. Важна поправка е тази, че занапред придружителите на непълнолетни лица ще трябва да попълват заявление. Славчо Атанасов пък разясни, че ако на стадиона се промъкне футболен хулиган със забрана да посещава мач, то  той ще получи ново наказание, което ще се обедини със старото. За посегателство ще се счита не само атаката над съдия, футболисти или полицаи, но и медицинския персонал и журналистите. Законодателните промени дават възможност всяка спортна федерация да може да издаде свой регламент за провеждане на своите срещи и да избере един от двата варианта да допуск на феновете -  с поименен билет или с чекиране на лична карта. За въвеждането на втория вариант обаче Друга промяна предвижда обществено полезен труд и престояване в арестите на съответното полицейско управление до 25 денонощия за хулиганите. Целта е те да влязат в действие за началото на шампионата на футболната ни Първа лига в края на юли, стана ясно още по време на представянето. Въвежда се и определение що е то \"футболен хулиган\". Славчо Атанасов припомни, че от няколко месеца се работи по напълно нов закон за спортното и футболното хулиганство. Той трябва да е готов до края на годината. Според Цветанов идеята е да влезе в сила през 2019 г. В новия закон ще бъде разписана ролята на стюардите по време на спортни мероприятия. „По наша покана на 22 юли в България пристига Дейвид Боанан - председател на групата на Европейския съюз по въпросите на футбола\", каза още Атанасов. Той добави, че специалисти от УЕФА ще обучават родните стюарди и това вече е договорено. Сред бъдещите мерки срещу спортното хулиганство е и въвеждане на детайлно видеонаблюдение на стадионите с високотехнологични камери. По думите му всички клубове подкрепят спешните мерки, тъй като всяка година те плащат около 150 000 лева глоби за бомбички.", "date": "2018.07.06", "title": "Влизаме на стадиона срещу поименен билет"}
{"url": "http://standartnews.com/biznes/za_10_godini_proizvodstvoto_na_sirene_namalyalo_s_16_000_tona-373357.html", "text": "През 2008 г. мандрите в страната са произвеждали 73 026 тона сирене, а през 2017 г. обемите са паднали до 57 577 тона. Намалението е с цели 16 хил. тона, показват данните на Министерството на земеделието, храните и горите. Статистиката е доста стряскаща, защото с влизането на страната в ЕС и изгубването на външните пазари българските мандри трайно намаляват производството на традиционния за страната продукт - бялото саламурено сирене, коментират от sinor.bg. Всичко това е свързано със спада в производството на мляко, отчетено за последните 10 г. През 2008 г. общото количество мляко, постъпило в млекопреработвателните предприятия възлиза на 718 018 тона. През миналата година тези количества са 600 914 тона. Още по-голямо намаление се отчита при директните продажби и при млякото за лична консумация. Преди 10 г. количествата са били 560 189 т, докато през миналата година статистиката отчита 458 462т. По данни на МЗХГ през миналата година в страната са произведени 146 114 тона заквасени млека, 70,9 млн. литра течни пакетирани млека и 24 458 тона кашкавал. Заквасените млека са с 8.7 % повече спрямо 2016 година, а кашкавалът се увеличава с 16.7%. Интересното е, че в сравнение с 2008 г. производството на кашкавал отчита ръст. Тогава са произведени малко над 20 хил. т кашкавал, а миналата - с над 4 хил. т повече. Топените и пушените сирена са с 40.3% по-малко спрямо 2016 г. През 2017 г., по данни, предоставени от млекопреработвателните предприятия, освен посочените по-горе количества сурови млека, в производството на млечни продукти са вложени допълнително 20,1 млн. литра сурово мляко, постъпило от държави членки на ЕС и трети страни, 792 т концентрирано мляко, 4 133 тона мляко и сметана на прах, 7 656 тона млечен концентрат и 1 592 тона други междинни продукти (сметана, суроватка, закваски). През 2017 г. общата стойност (без ДДС) на реализираните продукти от млекопреработвателните предприятия възлиза на 808.1 млн. лева, което е с 16.9% повече спрямо 2016 г.", "date": "2018.07.06", "title": "За 10 години производството на сирене намаляло с 16 000 тона"}
{"url": "http://standartnews.com/balgariya/nadezhda_za_nadya-373362.html", "text": "---------- Надежда никога не се е самоопределяла като болна. \"Не се и чувствам така. Въпреки че нееднократно съм се чувствала като жертва, като обречена. Ракът е толкова коварен, именно защото няма симптоми и болежки, освен когато вече не си пътник. Всъщност това е - пътешествие с влак на ужасите, от който се опитваш да се измъкнеш. Но всичко, което ти помага, в същото време ти вреди. Това е. Болен те прави лечението. Отчаянието (когато го има). Всъщност ракът е клопка. Здрав и прав човек, хванат в лапите на сериозната заплаха от смърт. Нейно неизбежно величие, която идва за всички ни. И е знайно, че ред няма. Ракът е просто неочакван шамар в лицето, който ти казва: \"Ей, здравей! Ти си смъртен!\"О, каква смразяваща изненада!Аз не съм болна. Аз съм боец! Водя война. За живота си. За добруването на децата си. За спокойствието на близките си. За любовта си. За щастието да оцелея, след като съм осъзнала цената и смисълът на съществуването. Не със съжаление, цъкане с език и плюене в пазвата, трябва да се реагира на \"онкоболните\". А с любопитство! Защото там ще откриете отговорите на много съществени въпроси:Как се живее, въпреки щампата \"обречен на смърт\"? Колко силен може да бъде човек? Как изглежда надеждата? Какво е значението на вярата? Каква е силата на любовта?\" пише Надежда във Фейсбук. Тя е  майка на 2 прекрасни деца. Минала е през няколко много сложни операции и 3 цикъла химиотерапия. \"Имах нужда от невероятна мотивация и сила, за да преодолея ужасните им последствия. Отчаянието и болката бяха следвани от смелост и надежда. Бих се с панически атаки и дискомфорт с вяра и любов. Аз се бих за живота си и с живота си по едно и също време. Едно от нещата, които ме държеше, е желанието да бъда добра майка и добър пример за децата ми. \", пише Надежда. Операциите  са били успешни и основният тумор е бил отстранен. \"За съжаление имам метастази в черен и бял дроб, които прогресират. Онкологът ми казва, че туморните ми клетки са твърде умни и приспособими. Това не ме учудва, все пак те са част от мен. И се борят за съществуване, точно както и аз. Лошата новина е, че вариантите за лечение се изчерпаха.\", казва Надежда. Няма повече възможности за лечение в местната болница в Обединеното кралство, но затова пък  има шанс- скъпоструващо лечение в Истанбул. Необходими са й 78 000 паунда - за операция, специфична химиотерапия и молекулярна терапия в турската болница. Затова на Надежда й се налага чрез дарения да търси надежда за живот. Тя обещава пълна прозрачност за това как точно ще бъдат употребени набраните средства. Добротата и съпричастието към волята за живот на Надежда Огойска отвори сърцата на стотици хора, които реагираха и в социалните мрежи и с лични каузи. Певицата Ажда Чаушева организира благотворителен базар. В него се включи съпругата на президента Десислава Радева, която продава роклята от приема за 24 май, за да помогне. Адвокат Красимир Недев публикува отворено писмо до депутатите в 44-тото Народно събрание с призив да дарят средства за операция на младата жена. Художничката Елена Величкова също иска да се включи в дарителската акция, като предлага своя картина която да се продава на търг. \"В рамките на 24 часа след като първият желаещ предложи цена, търгът ще спечели този който е предложил най-високата цена и внесе парите по дарителската сметка. Първоначалната цена е 80 лева\", уточнява тя във Фейсбук. А всеки, който иска да помогне може да го направи в кампания Hope for hope във Facebook или през банкова сметка. А красивата Надежда, точно както в стиха на Джани Родари, би раздала всичката своя надежда. Сега обаче я събира от нас. А благодарността й е безгранична. \"С всеки удар на сърцето си съм признателна за всяка стотинка надежда!\", казва тя. Да й помогнем! Дарителски сметки: Банка ДСК IBAN BG77STSA93000021658416 BIC STSABGSF Банка ДСК Христина Огойска в полза на Надежда Огойска или на сметката й в британска банка IBAN: GB10HLFX11082712225060 BIC HLFXGB21W36 Nadezhda Ogoyska or Sort code: 110827 Account N: 12225060 Nadezhda Ogoyska Също така PayPal -", "date": "2018.07.06", "title": "Надежда за Надя"}
{"url": "http://standartnews.com/svyat/otchetat_za_predsedatelstvoto_78_napalno_priklyucheni_dosieta_ot_105_nasledeni-373358.html", "text": "По време на Европредседателството имаме 78 напълно приключени досиета от 105 наследени, 163 триалога и над 1900 проведени заседания. Това каза министърът на Българското председателство на Съвета на ЕС по време на среща на Евроклуба към Българската търговско-промишлена палата. „С удовлетворение предаваме Eвропредседателството на Австрия, защото мисля, че си свършихме работата. Държа да кажа, че правейки си равносметка осъзнаваме, че в желанието си да постигнем повече и повече успехи, не усетихме всъщност колко огромен обем работа успяхме да свършим. Търсехме до последната дума консенсус по всички въпроси\", допълни тя. „Нещото, с което ще бъде запомнено Европредседателството е, че работехме чрез девиза ни „Съединението прави силата\" да запазим единството и съюза ни. Успяхме да превърнем в реалност нашето мото. Показахме и дадохме добър пример за това, че пазим единството. Изградихме един добър екип и една сплотеност между институциите. За първи път мога да кажа, че това беше от случаите, в които министерствата не си прехвърляха топката, а се чудеха кой с какво може да помогне. Успехът се дължи и на това, че не се политизира самото Европредседателство и не се използва за конкретни цели\", каза още министър Павлова.", "date": "2018.07.06", "title": "Отчетът за председателството: 78 напълно приключени досиета от 105 наследени"}
{"url": "http://standartnews.com/biznes/podpisahme_s_kitay_ramkovi_sporazumeniya_za_infrastrukturni_proekti-373356.html", "text": "Рамкови споразумения за сътрудничество при реализацията на тунел под връх Шипка, автомагистрала \"Черно море\", автомагистрала \"Русе - Велико Търново\", автомагистрала \"Хемус\", скоростния път \"Видин - Ботевград\" и други обекти подписа днес министърът на регионалното развитие и благоустройството Николай Нанков с пет големи китайски компании. Това съобщи пресцентърът на МРРБ. Фирмите, които проявяват интерес към инвестиция в пътни инфраструктурни проекти в България, са China Communications Construction Co, China Road and Bridge Corporation, CITIC Construction, Mizrahi Real Estate Group inc. съвместно с China Machinery Engineering Corporation, и Quantum Global Solutions съвместно с PowerChina International Group Limited. Свързаността е основен приоритет за нас, e казал министър Николай Нанков по време на церемонията и e напомнил, че през страната ни преминават пет трансевропейски транспортни коридора. Като предимства за България той e определил не само стратегическото географско положение с директен достъп от Европа до Близкия Изток и Азия, но и добрите условия за бизнес, стабилността, членството ни в ЕС и др. Уверени сме, че следва да имаме важна роля в процеса на свързване на Европа с Азия, тъй като през България преминава връзката със Западна Европа по река Дунав и най-пряката връзка през Черно море и Персийския залив по Пътя на коприната, e заявил още регионалният министър. Николай Нанков e напомнил, че през последните години интензивният политически диалог между България и Китай създаде рамка за ползотворно сътрудничество във всички сфери, както и че страната ни подкрепя и участва в различните формати на Инициативата за сътрудничество между азиатската страна и държавите от Централна и Източна Европа. Министър Нанков e обърнал внимание на поддържания от Министерството на регионалното развитие и благоустройството диалог с китайската страна и е припомнил за подписаното през 2016 г. Споразумение за сътрудничество с Министерството на жилищата и развитието на градските и селските райони. Министърът е обяснил, че така са създадени условия за укрепване и разширяване на двустранните отношения в областта на строителството и архитектурата и е създадена предпоставка за установяване на трайно партньорство и засилване на икономическите връзки. Инвестициите на китайските компании биха били плюс за икономиката ни, тъй като те са на светло, иновативни, осигуряват работни места и са социално отговорни, е казал още министър Николай Нанков.", "date": "2018.07.06", "title": "Подписахме с Китай рамкови споразумения за инфраструктурни проекти"}
{"url": "http://standartnews.com/biznes/pekin_finansira_stroezha_na_shest_koraba_za_bmf-373339.html", "text": "Китайската \"Ексимбанк\" (The Export-Import Bank of China) финансира проекта за изграждане на 6 супермодерни високоефективни екологични кораба за Параходство \"Български морски флот\" (БМФ). Това съобщи специално за \"Стандарт\" изпълнителният директор на БМФ к.д.п. Александър Калчев. Договорът на стойност 95 млн. долара ще бъде подписан днес в Гранитната зала на Министерския съвет в присъствието на премиерите на България и Китай Бойко Борисов и Ли Къцян. Става въпрос за 45-хиляди тонни бълкери (б.а. - кораби за превоз на насипни товари) от последно поколение, с 30% по-нисък разход на гориво спрямо досегашните съдове със същия DWT. Те са и с по-голяма кубатура на товарните помещения, което повишава ефективността им, обясни капитан Александър Калчев. И 6-те нови кораба са с ледови клас - за плаване в Северния Атлантик и Балтика, което им дава възможност да преодоляват ледени полета с дебелина на леда до 40 см без асистенция. Плавателните съдове бяха поръчани преди близо година и вече са в строеж, уточни още Калчев. Шестте нови кораба на БМФ ще носят имена на български планини и върхове, като Плана, Миджур, Мальовица, Бузлуджа и др. Кредитни споразумения за над 100 млн. евро са договорени от Българската банка за развитие с китайски финансови институции за развитие за българския бизнес през 2017 г., заяви министърът на икономиката Емил Караниколов, който участва в Първата среща на междубанковата асоциация на Китай и страните от Централна и Източна Европа във формата 16+1, организирана от ББР в София. На форума участие взеха председателят на УС на Китайската банка за развитие г-н Хуайбан Ху и представители на 14-те банки за развитие и търговски банки, членуващи в Асоциацията. Караниколов посочи, че за осъществяването на успешни инфраструктурни и бизнес проекти основно значение има достъпът до финансиране и даде пример, че през 2017 година ББР е сключила с Китайската банка за развитие кредитно споразумение за подкрепа на съвместни инвестиционни проекти на стойност 80 млн.евро, като финансирането е допринесло за развитие на важни за икономиката на България проекти в областта на транспорта, възобновяемите източници, строителство, промишленост, земеделие и други сектори. „През 2017 година с ББР бе сключено и Споразумение за финансово сътрудничество за кредитна линия за 50 млн. евро от Ексим - Банката на Китай за финансиране на българския бизнес\", допълни икономическият министър.  По думите му в процес на преговори е осигуряване на още едно кредитно споразумение с Индустриалната и търговска банка на Китай -  за втори път след това, което бе сключено през 2016 г. Министърът на икономиката изтъкна, че създаването на Междубанковата асоциация между Китай и страните от Централна и Източна Европа през миналата година в Будапеща се е превърнало в едно ново измерение, което ще придаде по-голяма конкретика на политическите  разговори, подпомагайки развитието на цялостната инфраструктура и реализацията на  двустранни и многостранни проекти. „Форматът 16+1 от инициативата „Един пояс, един път\" вече има съществен принос за новата динамика в икономическите връзки, както и за засиления интерес на китайски компании към тази част на континента, подчерта Караниколов и допълни че  България отдава важно значение на инициативата „Един пояс, един път\", като платформа за нови възможности в посока засилване на инвестиционното и търговското сътрудничество. На Форума ще бъдат подписани Програма за сътрудничество за периода 2018-2020г. и Споразумение за сътрудничество за изграждане на капацитет и споделяне на опит. Това са първите официални документи на Асоциацията след учредяването й през ноември миналата година в Будапеща.", "date": "2018.07.06", "title": "Пекин финансира строежа на шест кораба за БМФ"}
{"url": "http://standartnews.com/lyubopitno/sazdadoha_sposob_za_predskazvane_na_zemetreseniya-373338.html", "text": "Исландски изследователи са разработили точен способ за предсказване на земетресения, като за целта са използвали кабел с оптични влакна за откриване и оценка на сеизмичната активност, предава Би Би Си. По време на изпитанията било констатирано, че обикновеният оптичен кабел за пренос на интернет и телевизия, е много чувствителен към движението на почвата. Съвместно с колеги от Немския център за геофизични изследвания исландските геолози са използвали обикновен кабел с оптично влакно, свързващ две електростанции в Исландия. По него бил пуснат малък лазерен импулс, който се оказал достатъчен за определяне на колебанията по цялата дължина на проводника. Благодарение на новата технология учените ще могат с точност да предсказват мястото и началото на сеизмичната активност. По този начин ще могат своевременно да бъдат предупреждавани хората за опасността и да се осъществи в бърз порядък евакуацията на населението. Новата технология вече постъпи в опитна експлоатация в геологични лаборатории в Мексико и Япония.", "date": "2018.07.06", "title": "Създадоха способ за предсказване на земетресения"}
{"url": "http://standartnews.com/biznes/indiytsi_vzeha_zavoda_za_farove_v_dimitrovgrad-373360.html", "text": "Заводът за производство на осветление за автомобили на турската компания Sa-ba Automotive в Димитровград вече е индийски. Две години след като компанията обяви инвестицията си у нас, тя вече е собственост на лидера от Югоизточна Азия Varroc Lightening Systems, става ясно от официално съобщение на дружеството. Със споразумението индийската фирма придобива готова производствена база от 10 000 квадратни метра в близост до Истанбул, както и центъра в Димитровград, който все още се строи. Той трябва да бъде с 20 000 площ, като през 2016 г. стана ясно, че в него ще бъдат инвестирани между 10 и 15 млн. лева. Тогава от турското дружество, което доставя фарове, стопове и мигачи за големи автопроизводители като Ford, Renault и Volkswagen, обявиха и че ще отворят 300 нови работни места. Заводът на България ще даде на Varroc Lighting разширен и мащабируем производствен капацитет за европейските клиенти, се казва в съобщението компанията. \"Това придобиване допълнително потвърждава нашата цел за по-голямо присъствие на глобалния пазар, гарантирайки на клиентите ни по-добри цени, както и високо качество на продуктите ни\", коментира главният изпълнителен директор на Varroc Lightening Systems Стефан Веди. \"Турция е растящ пазар и нашето присъствие там ще ни позволи да разширим услугите, които предлагаме на нашата нарастваща клиентска база\", допълва той. Sa-ba Automotive оперира от над 40 години в този сегмент. С тази сделка Varroc Lightening Systems увеличава присъствието си, като към момента тя има база в Мароко, както и нови заводи в Бразилия, Япония, Виетнам и Полша. Наскоро отвори и център в Чехия. С тази сделка индийският лидер ще има присъствие на 17 пазара на 5 континента. Заводът у нас се намира край село Крепост. Той трябваше да заработи в началото на тази година, но пускането му се отлага за есента.", "date": "2018.07.06", "title": "Индийци взеха завода за фарове в Димитровград"}
{"url": "http://standartnews.com/mneniya/s_bozho_byahme_kato_duet_na_diskusiite_na_standart-373353.html", "text": "- Бяхме приятели. Познаваме се повече от 30 години. Той беше по-голям от мен. В първите години, когато беше уредник в Националния исторически музей, често сме се събирали да си говорим, включително за политика, макар че бяхме на противоположни позиции - говорим за периода 1989-90 г. Аз бях бивш седесар, докато той казваше: \"Дръж партията, Николай, там е истината!\" Говореше за БСП, разбира се. По-късно, както виждаме се измениха доста вижданията му, макар че в общи линии той беше дълго време с БСП. Но това са подробности. В следващите години продължихме да работим заедно. Няма да крия, отношенията ни не винаги са били гладки, защото ние се очертахме с него и с покойния Георги Китов като лицата на българската история, археология, така че не можеше да няма известни търкания. - Имахме сблъсък по отношение на Боянския майстор. Аз не бях съгласен с това, че подписът е подпис на Майстора. Имахме някои проблеми и покрай созополския вампир и т.н., но това са вече неща от миналото. Важно е, че през последните 15-ина години върху нас се стовари нещо много голямо. А именно - да представим от една страна българската наука, откритията на българската археология, които както знаете, бяха многобройни през това време. От друга страна - да развиваме културно-историческия туризъм, който започна в новото хилядолетие. В това отношение и Божидар, и Китов, аз направихме доста, струва ми се, за да популяризираме българското културно-историческо наследство. Това е може би един от най-големите проблеми - липсата на достатъчно реклама, на достатъчно представяне на нашите паметници. В този смисъл сме участвали заедно в много инициативи. Най-забележителната от тях е \"Чудесата на България\" на в. \"Стандарт\". Във всички тези срещи, които правехме в страната и в чужбина, обикновено ни слагаха заедно на масата и двамата с него говорехме един след друг. В общи линии не се различават много нашите виждания, като изключим едно много съществено различие. Той беше привърженик всичко да се издига до керемида, докато аз смятам, че нещата трябва да бъдат правени по-умерено, без т.нар. бутафории. Но и това са дребни неща. Важното беше, че ние с проф. Божидар Димитров действахме в една посока. В това отношение не можеше да има съмнение, че нашата цел беше да представяме българското наследство. Както казваше често бившият вицепремиер и финансов министър Симеон Дянков по тези срещи: \"Вие двамата сте гордостта на нацията и хората, които действително са призвани да представят, да покажат нашето наследство\".  Така че - сложни отношения. Но няма как да бъде другояче - и двамата сме с чепати характери, но в края на краищата важното е, че успяхме да свършим работата. И днес културно-историческият туризъм на страната се забелязва, всички говорят за него, за разлика отпреди 15 години. Така че като цяло аз оценявам нашите отношения много положително. Жалко за Божидар! Той се раздаде напълно - до последно водеше предавания, пътуваше, говореше.... - Много често съм му гостувал в къщата на неговите родители. Там съм бил няколко пъти по за дълго време. През 80-те години аз участвах в проучванията, в разкопките на острова Свети Иван, където по-късно излязоха мощите на Йоан Кръстител. Островът беше военна зона и не можеше да има свободен достъп до него, ходехме с моряци, копаехме. Тогава в тази първа кампания, Божидар съдействаше  много активно. Между другото, в НИМ се пазят някои надписи от манастира на острова,  които той успя да прибере навремето. Те са изключително ценни за науката. Тогава в тези времена съм му гостувал често, сядали сме, пили сме си ракията и т.н. - Божидар беше по-голям привърженик от мен в това отношение. Но аз също преди няколко години, когато беше създадена първата коалиция в Германия, за момент смятах, че е възможно. Тогава, бяха други времена - не беше времето на яростната Корнелия, а на мекия Миков и действително изглеждаше възможна коалиция в някаква форма, която да поеме управлението. От днешна гледна точка това едва ли е възможно в скоро време. - Не, не ме е канил, но и да беше ме поканил, щях да откажа, защото за мене не това е пътят. Мисля, че тази партия едва ли, дори с него, би имала някакви политически успехи. Нека да гледаме сериозно на политиката. В момента наистина се осъществява един голям сблъсък между ГЕРБ и БСП и в края на краищата тези тежки коалиции, които в момента се правят, ни показват колко е важно да се владее изкуството на политиката. Видяхме, че в една такава малка организация практически не присъстваше почти никой и едва ли можеше да направи някакво развитие по-нататък в политиката. -  Нашите пътувания с вестник \"Стандарт\", с дискусиите, в които изказванията ни бяха водещи. Нашата дума с проф. Димитров се ценеше от всички. Слава Богу, на тези срещи не сме имали абсолютно никакъв конфликт, там бяхме като дует. - Тук беше един от нашите малки спорове. Той наричаше Перперикон \"малко градче\". Това бе амбицираше още повече. Защото не става дума за едно антично и средновековно малко градче, а за един много голям уникален град до планината. Разкопките, които правим, пълното завършване на Акропола преди три години, Южният квартал, в който попаднахме на най-голямата църква в Родопите от раннохристиянския период 35-метрова базилика, сега което разкриваме около нея, този голям квартал в южната част на подградията, ни показва действително, че Перперикон има още много тайни, които да ни покаже. Всъщност наистина той не се вмества в стандартната представа за античния град, такава, каквато я знаем - равнинен град. Но това е всъщност интересното. Римската култура обединява всичко от предния Изток до Британия, всеки народ влага своите строителни умения, култура и т.н. В случая на Перперикон говорим за прочутата цивилизация на скалните хора, както съм я нарекъл. Това е много древна тракийска култура, която в римския период продължава да създава такива паметници, макар и вече под римска власт. Ето това е ценното. В науката е интересното различното, а Перперикон е наистина различен. - От няколко дни и там се работи, много е тежка кампанията, да сме живи и здрави да я направим. Вече дава интересни резултати. Колегите ми съобщават, че са излезли амфори, монети и т.н. Другата седмица ще пътувам за няколко дена и дотам, за да видя как вървят нещата. Надявам се, че и Мисионис ще бъде от ранга на това, което откриваме вече в Родопите. - Пълно е с туристи, макар че синоптичните прогнози действително плашат хората. Времето сега е прекрасно, вярно, следобед се чува и някой друг гръм. Но с необмислените прогнози, за да се презастраховат синоптиците, сами си вредим на туризма.", "date": "2018.07.06", "title": "С Божо бяхме като дует на дискусиите на \"Стандарт\"\""}
{"url": "http://standartnews.com/biznes/dsk_otnovo_stana_banka_na_godinata-373361.html", "text": "Банка ДСК взе две награди от 21-ия годишен конкурс „Банка на годината\", организиран от едноименната асоциация. Кредитната институция получи за втора поредна година голямата награда \"Банка на годината 2017\" в конкуренция с 21 банки и 5 чуждестранни банкови клона. Освен този приз, най-старата банкова институция у нас завоюва и признанието „Най-ефективна банка за 2017\". Наградите получи главният изпълнителен директор Виолина Маринова, заедно с членове на управителния съвет. „Изключително съм щастлива, че голямата награда остана при нас. Този успех е плод на колективните усилия на всички служители под вещото ръководство на Управителния съвет на банката. Спокойна съм, че с такива служители и колеги можем да посрещнем смело всички предизвикателства и затова съм им безкрайно благодарна\", каза г-жа Маринова. Досега Банка ДСК е била носител на голямата награда „Банка на годината\" шест пъти.", "date": "2018.07.06", "title": "ДСК отново стана „Банка на годината\""}
{"url": "http://standartnews.com/biznes/nikoleta_raztopi_i_zlato_v_nov_klip_na_refan-373342.html", "text": "Николета Лозанова разтопи и злато в нов клип на REFAN Около Николета Лозанова страстите винаги са горещи, а когато това се съчетае и с високите летни температури, атмосферата се нажежава до степен да разтопи и злато.... Ако не вярвате, вижтe новия рекламен клип на REFAN, в който знойната плеймейтка с предизвикателен поглед разпалва въображението и желанието. Николета отдавна е лице на козметичния и парфюмериен бранд. Изкусителката не крие, че има слабост към покоряващите аромати на REFAN След като представи в предизвикателни клипове и кадри парфюмното бижу REFAN GOLD COLLECTION, Лозанова с удоволствие се потапя в емблематичните парфюми REFAN INTENSE eau de PARFUM. Със своя интензивен и наситен аромат те вече са известни сред ценителите на фините и елегантни ухания. Към тях иноваторите на REFAN непрекъснато добавят и нови, които са в крак с променящите се тенденции в света на парфюмите, различни от добре познатата класика. Ако сред голямото парфюмерийно  изобилие все още не сте открили своя аромат, не се колебайте и изберете поне един от зашеметяващите парфюми REFAN INTENSE eau de PARFUM. Това са дълготрайни аромати с повишен интензитет и  обогатен състав  с  акцентирана флорална свежест, или пикантни подправки, сочни плодови ноти, или подчертани топли базисни дървесни акорди. Новата и атрактивна опаковка им придава луксозна визия, като ги превръща в стилен аксесоар и изискан подарък – за него и за нея. С REFAN INTENSE eau de PARFUM всеки е призван да изкушава - това е посланието и предизвикателството, което Николета Лозанова отправя в новия рекламен клип на REFAN.", "date": "2018.07.06", "title": "Николета разтопи и злато в нов клип на REFAN"}
{"url": "http://standartnews.com/svyat/upravlyavashtite_v_germaniya_postignaha_sporazumenie_za_borba_s_nelegalnata_imigratsiya-373332.html", "text": "Управляващата коалиция в Германия постигна споразумение за борба с нелегалната имиграция и затягане на политиката на даване на убежище, предадоха световните агенции. То бе договорено от лидерите на трите партии, които са част от правителство - Християндемократическия съюз (ХДС) на канцлера Ангела Меркел, традиционния му баварски съюзник, Християнсоциалния съюз (ХСС) на министъра на вътрешните работи Хорст Зеехофер, и Германската социалдемократическа партия (ГСДП) начело с Андреа Налес. ДПА определя споразумението като облекчение за Меркел, след като спорът за миграцията заплаши управляващата коалиция с разпадане. Германският канцлер бе подложен на натиск от дългогодишния си съюзник ХСС да засили контрола по границите на страната. Източници на ДПА казаха, че на преговорите в Берлин е било договорено споразумение за борба с нелегалната имиграция и затягане на политиката на даване на убежище. Те не дадоха подробности. Имиграцията в Германия намаля драматично след пика на мигрантската криза през 2015 г., отбелязва ДПА. Въпросът обаче остава приоритетен в политическия дневен ред в страната, още повече че ХСС се готви за регионални избори в своята провинция Бавария, на които позициите му изглеждат застрашени от антиимигрантската партия \"Алтернатива за Германия\" (АзГ). Лидерът на социалдемократите Андреа Налес потвърди, че е постигнато споразумение, предаде Ройтерс. Трите партии от управляващата коалиция в Германия са се договорили да бъде ускорен процесът на връщане на кандидатите за убежище, които вече са били регистрирани в други страни членки на ЕС, в съответствие с правилата на съюза, съобщи Налес. Тя обаче уточни, че Германия няма да предприема едностранни действия в тази насока. Лидерът на ХСС, вътрешният министър Хорст Зеехофер, заяви, че е много доволен от постигнатото споразумение. По-рано Зеехофер предложи кандидатите за убежище в Германия да бъдат връщани още на границата - идея, която заплаши управляващата коалиция с разпадане, отбелязва Ройтерс.", "date": "2018.07.06", "title": "Управляващите в Германия постигнаха споразумение за борба с нелегалната имиграция"}
{"url": "http://standartnews.com/balgariya/karayancheva_prati_lineyka_i_lekar_na_bosiya-373351.html", "text": "По молба на председателя на Народното събрание Цвета Караянчева е осигурена линейка и лекар от Университетска болница „Лозенец\", който постоянно да следи за състоянието на Николай Колев – Босия. Това съобщиха от пресцентъра на Народното събрание. Караянчева разговаря с директора на болницата проф. Любомир Спасов, за да бъде осигурено лекарско наблюдение над обявилия гладна стачка Николай Колев – Босия. Той отново е бил прегледан от лекар и ще продължи да бъде под наблюдение. Босия гладува от три седмици пред парламента в знак на протест срещу корупцията при раздаването на шофьорски книжки. Той настоява за оставката на всички депутати, на транспортния министър, на премиера и президента. Вчера призив към него да спре с гладната стачка отправи държавният глава, а транспортният министър Ивайло Московски отправи отново покана към него за среща, за да му предостави данните, с които разполага, като стана ясно, че двамата вече са разговаряли преди време. По-рано днес в емоционален пост във Фейсбук парламентарният председател Цвета Караянчева коментира гладната стачка, като насочи гнева и възмущението си към онези, които подклаждат Босия да продължи да протестира. \"Убийци!\" \"Хлебарки!\" \"Долна паплач!\" \"Гниди!\" Това са някои от епитетите, с които тези дни шепа хора наричат полицаите пред Народното събрание, заради опитите им да опазят реда около Николай Колев – Босия, който продължава самоубийствената си гладна стачка и отказва всеки опит за диалог. На думи тези гневни /но не гладни/ хора се опитват да го разубедят и да спасят живота му. На практика, те го тласкат към нови крайности и аплодират пътя му към смъртта. Пожелават също смърт на полицаите, пожелават смърт на семействата им, на децата им. Кълнат, както нормален човек не би се обърнал дори към най-големия си враг, камо ли към непознати момчета и момичета, които просто си гледат работата\", написа Караянчева. И припомня прочутия лозунг \"Анархията е майка на реда\". \"Ето ви няколко реда от биография на Махно, за който този лозунг е бил знаме: \"Есенният рейд на Махно през Украйна е най-голямата вълна класов терор от страна на махновци. \"Помешчици, кулаци, бирници, полицаи, попове, кметове, укрили се офицери – всички гинат по пътя на махновци\" – не без гордост пише Аршинов. Мотив за наказателните си действия махновци черпят от настроенията на местните – когото те обвиняват в потисничество и други деяния, махновци разстрелват.\" Според Караянчева този съветски лозунг от миналия век не може да се впише в свободна, развита страна от началото на 21 век. \"Можем да сложим проверяващи на всеки, който има лиценз да издава шофьорски книжки. Можем да сложим проверяващ на проверяващите. Кой ще проверява проверяващите проверяващи? Това е въпрос на манталитет и промяна на манталитета. Не на оставки – защото засега се искат оставките не просто на един министър, а на цялото Народно събрание, на Президента, на всеки, когото днешните махновци са нарочили за кулак. А ако утре някой започне гладна стачка срещу исканията на Босия? И да – Босия не трябва да умре\", категорична е председателката на Народното събрание.", "date": "2018.07.06", "title": "Караянчева прати линейка и лекар на Босия"}
{"url": "http://standartnews.com/mneniya/dilovinfo_ordenat_na_lazhichkata-373318.html", "text": "На 4 юли българското фейсбук-човечество традиционно си казва колко мното обича (респективно мрази) американците. Днес е ден на цеувката. Утре, 7 юли, било пък ден на шоколада. През 1550-а в Испания е доставена първата партида шоколад от Америка... Интересно дали ООН, която въвежда тези дни,  има приблизителни данни кога и къде се е състояла първата целувка? Държа да отбележа, че всеки ден, обявен за „ден на нещо\" е обида към нещото - по подразбиране, пренебрегвано през всички останали дни. Така е с деня на майката, на бащата, денят на лекаря и дните на всички останали неща, които отбелязваме.  Дали така беше и с 4 юли, който не пропускаме – някои с присмех, други с възторг, най-много с безразличие. Като цяло тази седмица  отбелязваме различни американски неща - и фактът, че от свободата се пълнее, а от независимостта се отслабва. Аз бих предложил  в деня на независимостта на САЩ да пробваме да сме независими от всичко американско: На първо място - никакъв Макдоналдс, никакъв тютюн, боб, домати, картофи и нищо, направено от царевица. Също така без компютри и интернет. Интересно ще е нали? И ще видите, че се отслабва... Иначе относно Америка. Има я и това е. Само най-могъщата демокрация на света да бяха изобретили масоните, пак стига, за да сме им благодарни. Но те направиха повече – дадоха основание на глупаците да мразят и друга общност, освен евреите. Твърди се, че в Голяма руска енциклопедия, която замести Большая советская энциклопедия, имало статия за древните таджики. И там се твърдяло, че те били народ от смели ловци, изкусни скотовъдци и т.н. „Понеже не подозирали за съществуването на евреите и масоните\"- пишело в енциклопедията - „всички неблагополучия в своя живот древните таджики обяснявали с тъмните природни сили\". Напоследък и Путин дава сериозна заявка да изместни и евреите, и масоните наедно... Наскоро отново  бях свидетел на поредна тъпа нашенска проява на фанатизъм и омраза към различните, пък споменах и евреите, та да припомня една тънка книжка  на Амос Оз - „Как да излекуваме фанатик\". Излезе отдавна, но би трябвало да може да се намери тук-там по книжарниците. „В основата на фанатизма лежи желанието да променим другия\" – казва Оз, разсъждавайки върху стремежа да направим „другия\" щастлив на всяка цена. \"Фанатикът е всичко друго, но не и егоист. Фанатикът е най-големият алтруист. Той се интересува от теб много повече, отколкото от себе си. Иска да спаси душата ти, да те избави от греховете и грешките, от тютюнопушенето, от вярата или от безверието, да те излекува от лошите хранителни навици, от пиенето или от неправилните ти политически възгледи. Фанатикът е страшно загрижен за теб; при него няма средно положение – той или се хвърля на врата ти, защото те обича искрено, или се спуска да ти пререже гърлото, в случай, че се окажеш непоправим. Ако погледнем топографски, и в двата случая... движението е едно и също.\" Няма да цитирам повече Оз, за да не ви разваля удоволствието от четенето на целия текст, само ще подчертая фразата на споменатия от него поет Йехуда Амихай: Това не е перифраза на прочутите сто цветя на Мао, нито покана евреите и арабите най-после да седнат и да се разберат като добри християни. Това е максимално приближение до праисторическата тъмнина на човешката душа, където – човекът, търсещ истината за себе си – определя първо какво не е, а после опитва да си въобрази какво е. И при последно откриваните от антрополозите първобитни племена имат две думи – „човек\" за членовете на собственото си племе и „нечовек\" за всички останали. Омразата към различния е клада за душите, особено в ерата на социалните мрежи. Дори да изгорят в нея, хората се радват на жегата, бъркайки я с топлината на човешките отношения. В този план добре е да си припомняме по-често, че хората живеещи по друг начин,  или имащи мнения, различни от нашите, съвсем не са еднакви с безименната бабичка, помъкнала съчки към кладата на Ян Хус. Като рекох бабичка, не мога да не спомена в тази връзка и знаменития разговор, състоял се между баба и внук: -\tЕ, как е, как е по града? Какво ново-вехто? И как е вагинката, какво прави вагинката, жива ли е още? -\tВеганка, бабо, приятелката ми е веганка!!! Доста от веганите са чудесен пример за ежедневен фанатичен героизъм в остракирането на ядящите месо. Не всички, разбира се. Но пък мнозинството  са ужасно  докачливи. Всеки опит да ги накарам да ми обяснят, например,  Веган или веган се казва, среща вълна от омраза.  А това е важно,  не може така ... неинформирано да се яде трева!!! Да не останате с впечатление, че патосът ми е насочен срещу вегани, правозащитници, радетели за еднополови бракове и прочие. Не. Точно обратното – насочен е срещу терора на „нормалните\". Не  че не заслужават упрек и хората, които водени от желанието да забранят използването на естествени кожи в модата, смело замерят с боя възрастни баби с палта и старателно отбягват рокерите с кожени якета. Но „нормалните\" с ежедневния социален терор срещу различията наистина поболяват нацията. Децата ни се научават да мразят, преди да разберат какво е обичта. Дори на езиково ниво се проявява: „Мразя аспержи\" казваме, а не просто „Не ям аспержи...\" Според Оз смехът и добрата литература, поемани редовно на малки глътки, са единият лек срещу фанатизма. Другият – въображението, което ни помага да се поставим в положението на мразените и ненавижданите от нас, на нашите противници. Фанатикът се стреми към абсолют, неприемайки думите на Амос Оз, че вечното щастие няма как да е щастие, а вечният оргазъм изобщо не е оргазъм. Няма абсолютна правота и словото - „Който не е с мен, е против мен\" е разрешено само на Едного. Онзи, който, преди да го произнесе, убеди последователите си, че Бог е Любов, Търпимост и Разбирателство. А Свободата – все едно на върха на копието или на края на салама (защото само саламът има два края) – на първо място е свобода за другояче мислещия, а после всичко останало. Амос Оз е не просто най-големият жив еврейски писател в момента. Той е един от ежедневните тъжни мъдреци на света, сам избрал да живее в преизподнята на израело-арабската взаимна омраза. В Геената, която двата братовчедски и най-преследвани народи на света – палестинците и евреите - сами си организираха. Да живееш сред ад, който сам си случваш всеки ден, е избор, който те прави или фанатик, или богоравен мъдрец, за когото най-важното човешко усилие е помощта за растежа на тревата. В края на книжката „Как да излекуваме фанатик\" Амос Оз призовава за основаването на Орден на чаената лъжичка, мотивирайки го с примера за това как да постъпваме при голям пожар. Три възможности: да избягаме и да оставим бавните да изгорят; да напишем гневно писмо до редакторите на вестниците с настояване виновните да бъдат уволнени и съдени; да излеем кофа, чаша или дори чаена лъжичка вода върху пожара... Амос мечтае за хора, които носят на ревера си малка лъжичка като знак за принадлежност към Ордена на чаената лъжичка. Аз не съм сигурен, че това трябва да се прави, колкото и изкусително да звучи. В крайна сметка създаде ли се такъв орден, ще му трябват устав, програма, колективни органи за контрол и управление... И  – като всяка добра идея – ще започне с бележки върху салфетка, а ще свърши с правилник за вътрешния ред. По-добре да се сещаме за Ордена на лъжичката всеки път, когато разбъркваме кафето си сутрин, преди да изхейтим някой различен от нас.", "date": "2018.07.06", "title": "DILOV.INFO: Орденът на лъжичката"}
{"url": "http://standartnews.com/balgariya/radev_posreshtna_li_katsyan_govoriha_na_4_ochi_obnovena-373359.html", "text": "Президентът Румен Радев посрещна на „Дондуков\" 2 Ли Къцян, министър-председател на Китайската народна република. Ли Къцян е на посещение у нас за участие в Седмата среща на върха на групата 16+1 за сътрудничество между Китай и страните от Централна и Източна Европа, която тази година се провежда в София. Българският държавен глава и министър-председателят на Китайската народна република проведоха среща на „четири очи\" на „Дондуков\" 2. \"С министър-председателя на Китайската народна република Ли Къцян току що се съгласихме, че си струва да проучим идеята за изграждане на Център за перспективни изследвания в София\", заяви   след срещата. „Центърът да работи в направленията, които до момента ни спират - липсата на достатъчно информация, не добро познаване на стандарти, процедури и модели на функциониране на двете страни\", обясни той. „Един такъв център може да повиши неимоверно много ефективността на отношенията ни\", обяви държавния глава и допълни, че центърът може да съдейства за координацията на проектите в икономическата и във всички други сфери в региона. \"Президентът на България ми предложи една идея- за създаването на нов изследователски център в София. Това е много добра идея\", обясни  . „Утре ще се проведе Срещата на върха между правителствените ръководители от Централна и Източна Европа. Тогава искам да обявя, че в София ще се учредява този център\", заяви той. „Визитата ми е първата от 18 години насам. България е първата ми спирка в европейския ми маршрут\", посочи Ли Къцян. „Много се радвам да се запозная с президента, с радост дойдох в България- втората държава в света, която призна новата Китайска народна република. Вече не съществува СССР, затова може да се каже, че България е първата държава\", каза още китайският премиер. Президентът Румен Радев и неговата съпруга Десислава Радева ще бъдат домакини на официална вечеря във вила „Калина\" по случай визитата на министър-председателя Ли Къцян и съпругата му Чън Хон.", "date": "2018.07.06", "title": "Радев посрещна Ли Къцян, говориха на 4 очи /ОБНОВЕНА/"}
{"url": "http://standartnews.com/balgariya/spomeni_bozhidar_dimitrov_pomogna_na_komarevo_da_si_ima_hram-373352.html", "text": "* * * * * Звучи невероятно, но е факт. Всеки жител на малкото берковско село Комарево познава и обича Боиждар Димитров. Това споделя бившият кмет на населеното място Петър Георгиев. Когато разбрахме за смъртта му, всички се разплакахме. Бабите през сълзи възкликваха: Какъв човек беше...! Познанството на селото с Божидар Димитров започнало през април 2010 г. Тогава местните  решили да си вдигнат храм, но нямали никакви пари. Мечтата на хората за църква била от 80-те години на миналия век, но и тогава не могли да съберат пари. Някой дал идеята да използват за сграда закритото преди години училище. И започнали да събират пари, за да го превърнат в място за общуване с Бога. Вестта за това стигнала до Божидар Димитров. Споделил му я отец Ангел Велков, служител в българската  църква „Свети Стефан\" в Истанбул. Отецът бил родом от Комарево и знаел за желанието на съселяните си, а Божидар Димитров бил на гости в „Свети Стефан\". Такъв случай сме нямали, да превърнем училище в църква, възкликнал историкът. И като се върнал в България, отишъл в Комарево. Разказахме му всичко, което сме направили до момента. Той се ангажира да издейства малко пари от дирекцията по вероизповеданията и да намери спонсори за обзавеждането и утвара, продължава разказа си бившият кмет. От този момент поддържахме връзка с него. Така ми беше казал - ако нещо ми трябва, да му звъня, спомня си Георгиев. И едно крило от училището започнало да прилича на храм. Вдигнали камбанария, местната фирма „Компас\" дарила 3500 лв. за нова дограма. Още три пъти след това Божидар Димитров отивал в Комарево. Опозна хората, а ние бяхме към 70 – 80 души. Много се радваше на циганката Божурка Панкова, която отговаряше за църквата. Тя и сега държи ключа и, чисти вътре и отвън, подготвя залата за служби. Пет стотинки някой да остави, Божура ще ги пази, обяснява Петър Георгиев. И допълва: \"Божидар Димитров  я разбра и много си говореше с нея за всичко като дойде\". Един път Димитров довел със себе си и тогавашния финансов министър Симеон Дянков. \"Гордееше се с нас, че си почитаме вярата и от училището, което вече не ни е нужно, си правим храм\". Божидар Димитров станал и най-големият дарител на храма. Купил хубав полилей и заръчал на кмета да отиде в София в Националния исторически музей и да си го вземе. \"Такива полилеи има в малко църкви. Като светне, става божествено\". Освещаването станало през същата 2010 г. Първата служба изнесъл епископ Сионий, тогава на служение във видинската митрополия. Но дошъл и Божидар Димитров. Донесъл и дарил на храма два кръста за службите, кандило и две икони – на патрона – свети Петър и Павел и на свети Георги.  После запалил първата свещ в новия храм. Иконите и полилея ще ни напомнят за него – човека, който милееше за нашата вяра и умееше да подкрепи  другите в добрите им дела. Ще го споменаваме докато сме живи, завърши разказа си за достойния човек тогавашният кмет. Средното училище в Брегово, известно с голямата си почит към българската история, покани проф. Божидар Димитров да види в какво може да се превърне една учебна сграда, разказва директорът Илияна Кръстева. В школото всеки коридор е посветен на отделен период от историята ни. Стените са изрисувани с образите на българските царе, национални герои и възрожденци. Най-интересен е коридорът  на хан Кубрат. В него е поставена умалена плоча на тази, която стои на гроба му в село Мала Перешчепина, близо до Полтава. Българи от Банат пък са изпратили на училището пръст от гроба на големия български владетел. Божидар Димитров научил за това и пристигал в граничното градче да види на място как се възпитават децата в българската история. Той бил очарован от видяното и възкликнал: Толкова много история не съм видял в нито едно българско училище! В Брегово Божидар Димитров донесъл копие на пръстена на хан Кубрат. По неговия надпис станало ясно, че в гроба, където е открит, е погребан самият хан Кубрат, казал Димитров на учениците. Той разказал как групата българи с него са се добрали до ценната реликва. От тогава пръстенът стои вплетен в мемориала за хана. Божидар Димитров изнесъл и беседа пред учениците. Съкровището от Мала Перещепина, които вие възкресявате тук, ни води до преосмисляне на ранната ни история. То е открито през 1912 г., но още не е променило фактите за създаването на българската държава. Това е станало през 632 година и това трябва да влезе в нашата история, бил категоричен професорът. Няма съмнение, че ханът е бил първият български владетел и това най-после трябва да намери място във вашите учебници. Директорката Илияна Кръстева пази скъпи  спомени от друга среща с Божидар Димитров. Тя станала в Лопушанския манастир, където игумен тогава е бил приятелят на историка епископ Сионий. \"Тогава уговорихме посещението му в Брегово. Игуменът имаше гости от Франция, с които Божидар Димитров говореше перфектно на френски. За мен като историк тази среща беше много вълнуваща и полезна\". Годината е 2012. В Брегово учители, деца и граждани още живеят със спомените за беседата и пламенната реч на проф. Божидар Димитров както и за него, човека, отдаден докрай на истините в българската история. В началото на август през 2009 г.  като министър без портфейл Божидар Димитров отива на неофициално посещение в Перник. Оказва се,  че той обичал по особен начин крепостта на воеводата Кракра над града и понякога отивал там сам, за да си почива, усещайки енергийното въздействие на старината и богата история на  мястото около скалите, наричани от древността \"Кървавото\". Това си спомня тези дни, когато се прощаваме с дългогодишния директор на НИМ,  перничанинът Кирил Манов. По това време  той е управител на Общинското предприятие Културно-информационен център, натоварено да стопанисва крепостния хълм и да  подобрява туристическата атракция на твърдината. В този ден той заедно с тогавашния кмет на Перник Росица Янакиева и хора от нейния екип придружават Божидар Димитров на крепостта. Като министър, натоварен да отговаря за културно-историческото наследство, гостът разгледал направеното на хълма в първия етап от социализацията на крепостта като туристически комплекс. \"Според плановете първо  трябваше  да бъде възстановена голямата трикорабна епископска базилика, която се намира в пределите на крепостта\", спомня си сега Манов. Въодушевен от направеното до момента Божидар Димитров отсича, че ще направи всичко по силите и възможностите си, а той е доказвал, че може, да бъдат възстановени във възможно най-кратки срокове три храма, които са се намирали вътре зад крепостните стени. Освен базиликата с площ от около 100 кв. м, в близост до кулата има по-малък кръстокуполен храм.  Особено интересна като архитектура е проходната църква, която се намира до главния вход на крепостта. Тя е уникална с това, че е на два етажа и е разделена от проход, през който се е минавало като по улица. \"С възстановяването на базиликата щеше да  стане възможно целогодишно на крепостта да има изложби, концерти и други културни прояви\", коментира Кирил Манов.  Той си спомня, че Божидар Димитров останал много доволен от видяното на крепостта. Харесал издигнатия национален флаг,  катапултите, панорамната платформа и цялото композиционно оформление. Даже поканил телевизии да дойдат да покажат направеното. Тогава той е категоричен, че възстановяването на пернишката средновековна крепост трябва да стане с местен камък. В последствие  беше сред отявлените критици на постигнатия ефект с надстрояването на крепостните стени с полимери, направено чрез финансиран с европейски средства проект. Писмо до Уикипедия изпрати в края на 2014 г. проф. Божидар Димитров, за да поправи грешна информация за Голямата базилика в Плиска, поместена в статията за църквата \"Света София\" в Истанбул. Тогава именият историк настоява за поправка в текста за базиликата „Света София\". В „Уикипедия\" пишеше, че тя е дълга 76.50 метра, когато е построена в средата на VI век, и че „близо 1000 години е била най-голямата църква в света\". Това не е вярно, написа тогава професорът. Според Божидар Димитров „Света София\" е била по-малка дори от „Сан Пиетро\" в Рим, която е съществувала до началото на ХVII век и е била дълга 100 метра. Голямата базилика в Плиска е най-голяма със своите 102.50 метра. Божидар Димитров настоя класацията на най-големите църкви в Уикипедия да бъде следната: на първо място Голямата базилика в Плиска с дължина 102.50 м, на второ - църквата в „Сан Пиетро\" в Рим – 100 м, а на трето -  „Света София\" в Константинопол (Истанбул) - 76.20 м. Последните 5 години от живота си проф. Божидар Димитров посвети на каузата за възстанови уникалния храм в първата българска столица. Намери автентичните тухли. Разкри, че по сигнал на ръководен кадър на железопътното ведомство през 1870 г., при строежа на първата жп линия у нас, Мидхат паша, управител на Туна вилает (Дунавска област), е наредил да бъдат взети квадри от руините на Голямата базилика. С тях били изградени гарите в Хитрино, Каменяк и Каспичан, както и други жп съоръжения като водонапорни кули. Проф. Димитров организира и мащабна дарителска кампания за събирането на средства за възстановяването на базиликата. Убеди кабинета на отпусне средства за разкопки и реставрация на храма. При проучването на Свещения кладенец в базиликата на 24 юли 2015 г. бликна чудодейна вода. Има всички исторически доказателства да се смята, че цар Борис Михайл Покръстител е бил покръстен в Христовата вяра именно в този кладенец, както и че първите покръствания на християни в Плиска да се осъществявали именно край кладенеца с вода от него. На 3 август 2015 г. Димитров заведе на мястото премиера Бойко Борисов и министрите от втория му кабинет Лиляна Павлова, Ивайло Московски и Владислав Горанов. Професорът ги поля с вода от Свещения кладенец - за да помнят и пазят българската история. В благоевградското село Бело поле не са забравили ролята на Божидар Димитров за строителството на църквата „Успение на Пресвета Богородица\". Храмът бе открит на 12 септември 2009 г, като на церемонията сред официалните гости бе и професорът-патриот, в качеството му тогава на министър без портфейл. Той лично подари на новия молитвен дом напрестолен кръст и кандила, а от името на премиера Бойко Борисов – купел за кръщения. С помощта на професов Димитров Дирекцията вероизповедания отпусна 90 000 лева за строежа на църквата. В деня на откриването той призова местните жители да бъдат по-активни при набиране на дарителски сметки. Припомни им практиката на евреите при изграждане на храмове – всеки задължително трябва да плати цената на една тухла и по този начин да знае, че има принос в строителството на църквата. „Няма да забравим приноса му да имаме днес наша си църква. Светла му памет, бе истински българин и отстояваше българската позиция докрай по всякакви спорни въпроси. За него всеки молитвен дом бе средище на българщината, затова толкова много помагаше да се строят нови православни храмове\", казват местните хора. * * * * Проф. Божидар Димитров беше една многостранна и широко скроена личност, с неукротим дух. В трудните години на прехода той доброволно се нае с ролята на национален стожер по опазването и популяризирането на културното ни наследство, като изнесе върху плещите си огромни тежести в тази безспорно благородна мисия. Разбира се, от едни получаваше възгласа „Осанна!\", от други – „Разпни го!\". Добре, че Господ го беше дарил с голямо сърце, ведър характер и чувство за хумор, та вместо да махне с ръка и да се отдаде на успешната си дотогава научно-изследователска работа, той продължи напред, в името на Майка България, на която беше по възрожденски всеотдаен до сетния си дъх. Понякога не умееше да сдържа гнева си, но ненавист, отмъстителност. Добротата му беше пословична. Запозна ме с него при случайна среща преди няколко десетилетия един от моите любими университетски преподаватели проф. Николай Генчев, който беше много горд с откритието си в негово лице: „един млад талант в науката\", както ми го представи. Впечатли ме неговата ерудиция и обаятелност. Така се зароди дълготрайното ни приятелство. И двата пъти, когато Божидар Димитров стана директор на НИМ, около него закръжиха, както става обикновено, много хора, като някои дори му „пееха дитирамби\". Това не ми допадаше и ме накара да разредя контактите си с него. Той го забеляза и ме укори неведнаж в прекалена скромност. Съдбата обаче повели в началото на третия миленум, около две години след втория му избор, да заработим заедно и така да се виждаме по-често. Конкретен повод се оказаха прочутите вече мелнишки църковни камбани. Запис от звъна на едната – дар от деспот Алексий Слав от царската династия на Асеневци на Свети Никола, прозвуча в деня на поклон пред паметта на Божидар Димитров в Националния исторически музей. Тези християнски реликви бяха открити случайно още през 1992 г. в олтара на старата митрополитска църква „Св. Никола\" в крепостта южно над днешния Мелник, след поредните й разкопки под мое ръководство, от моя заместник Георги Стоянов, директор тогава на Историческия музей в града, теолог по образование. Надписите им на гръцки език не можеха да се разчетат преди почистването им. Счетохме ги за възрожденски, защото се знаеше, че в Османската империя църковните камбани са били претопявани за направата на топове и едва през  XVIII-XIX век са изработвани нови. А Възраждането беше през онези години извън научното поле на археологията. Затова ги оставих на грижите на Мелнишкия музей, тогава филиал на Благоевградския (сегашният РИМ). Драстични промени през следващите години в музейната мрежа в региона буквално там за археологическите проучвания. А музеят в Мелник, прикрепен към Санданския, остана задълго без специалисти. Кризата на прехода се отрази в цялата страна неблагоприятно върху културното наследство. Основно с липсата на финансиране от страна на държавата. Както на мен, така и на  моите колеги от Археологическия интитут и музей на БАН /сега НАИМ/ често се налагаше да пътуваме до обектите си за своя сметка. Сами плащахме за обработка на материалите, а за разкопки  разчитахме само на спонсори – разбира се, ако си ги намерим сами. Така при едно мое кратко пребиваване в Мелник през 2003 г. отново се натъкнах на камбаните. Бяха останали непочистени. Опитах се с подръчни пособия да направя копие /естампаж/ на надписите им, което при завръщането си дадох за разчитане на нашия епиграф проф. Василка Герасимова. Няколко дни покъсно тя ме събуди с вестта, че е разчела в единия надпис името на деспот Слав, а в другия – на император Михаил VIII  Палеолог, възстановителят на Византийската империя в 1261 г., преди това управител на Серес и Мелник, както и годината 1270. Изпаднахме в еуфория, това беше чудо! камбани с надписи в Европа, че и в света! Успях да измоля по няколко дни командировка в Мелник от Кмета на Сандански за повторен естампаж. Взехме със себе си и настолни лампи от домашните си бюра, предупредени по телефона, че там осветлението е лошо. С пристигането си се втурнахме в музея. Два дни се опитвахме да чистим прашинка по прашинка от наслоилата се втвърдена пръст върху надписите, обръщайки много трудно тежките по 70 кг камбани. Така ни завари случайно пристигналият в града по същото време на почивка Стоян Стоянов, зам.-директор на НИМ. Хвана се за главата в почуда като ни видя как се мъчим. Обади се на Божидар Димитров, който заръча да се прибираме в София, защото той ще поеме грижите ни. На другия ден разбрах, че е отишъл лично на място и прибрал в НИМ камбаните за реставрация. След  около седмица ми се обади, прати кола за нас с г-жа Герасимова, която ни закара в НИМ. Нямах думи, когато видях камбаните като нови на дългата маса пред директорското бюро! По сключен от него договор с Археологическия музей в Сандански те останаха на временно съхранение в НИМ и бяха включени като важен акцент в експозицията му. За мен Божидар беше и си остава спасителят на тези уникати, който ги направи достъпни за науката и за любителите на старини. На фестивала \"Европалия\" в Брюксел изпрати с изложбата за християнското изкуство камбаната на деспот Слав. „Нека, каза, да видят тези фландърци какво чудо е сътворил техният български зет, когото император Анри Фландърски считал за варварин, но му дал в 1208 година дъщеря си в името на политическите интереси на Латинската империя, че и пищна сватба им устроил в Константинопол\". Тогавашният министър на културата композиторът Божидар Абрашев с патос ми обясняваше изработена по най-модерна за времето си европейска технология в самия Мелник. „По-кристален е, каза, от звука на камбаната на Сан Марко във Венеция.\" А епиграфът Николай Шаранков откри, че надписът й е много изискан, съставен в дванадесетосрични стихове, първият вероятно свързан с известен стих на древногръцкия поет Есхил (VI-V век пр. Хр.). Един ден Божидар ми каза: „Тези две камбани струват повече от златата, които виждаш в музея /НИМ/ и ако този музей е богат колкото големите по Европа, ще ви залея с пари за разкопки, защото Мелник е райски кът в културното ни наследство и заслужава усилия да бъде сред най-големите ни и представителни туристически центрове\". От този момент нататък, до 2016 г. включително той съдейства изключително много за проучванията ни в Мелник. Археологическият институт нямаше собствени средства, Община Сандански за две десетилетия не е дала нито лев за разкопки. Министерството на културата ни отпусна средства само за една от тези години. Парите, които ни  осигуряваше Божидар Димитров не бяха много – по 3-5 до 10 хиляди лева, само в 2012 година бяха малко повече. Но ние му бяхме безкрайно благодарни, защото успяхме да свършим много работа – разкрихме архитектурните останки на два манастира и на три църкви, като резултатите вече са публикувани. Единият манастир по документти е построен от деспот Слав. При разкопките открихме четири непокътнати дотогава ктиторски гробове. Божидар пое върху себе си грижата за антропологически и ДНК анализи на костния материал /вторият осъществен по инициатива на ексминистър Мартин Иванов в лаборатория на Станфордския университет в САЩ/. Резултатите, заедно с археологическите и общоисторическите данни свидетелстват, че покойниците трябва да са самият деспот Слав, втората му съпруга и синове от двата му брака. Проф. Димитров съдейства както на мен, така и на колегите от екипа ни и за работата ни по проекти за консервация, реставрация и социализиране на културни обекти, проучени вече археологически. Той и техните проучвания из цялата страна години наред. Действаше като меценат, убеден, че това, което върши е за благото на Родината ни. Сигурна съм, че ако имаше лични богатства като истинските меценати, би ги вложил едва ли не всичките в науката и културата. Накрая искам да кажа няколко думи за НИМ. С много археолози, етнографи, художници-дизайнери и други специалисти участвахме активно в направата на първите му експозиции в сградата на някогашното Руско посолство и в Съдебната палата. Бях в близки взаимоотношения с директорите му преди Божидар Димитров. Всички имат своите заслуги в 45-годишната му история и трябва да бъдат оценени по достойнство. Проф. Божидар Димитров обаче го издигна на европейско ниво, превъщайки го в  най-представителната българска музейна институция. Подобен принос в музейното дело у нас е направил в миналото само проф. Богдан Филов, с Народния археологически музей. НИМ се отъждестви с личността на Божидар, в него остава завинаги душата му, както каза сегашният директор доц. д-р Бони Петрунова. * * * * * С Божидар Димитров се познаваме повече от 35 години. Срещали сме не назад във времето по различни поводи. Между нас се породи една мъжка дружба, която продължи през цялото време. Винаги, когато съм имал въпроси, свързани с историята на България, аз съм се обръщал към него, за да мога да получа компетентно мнение и увереност, че всичко което казвам и правя е в полза на България. Когато повече от 12 години създавахме Ордена на рицарите тамплиери в България, Божидар Димитров отправи доста силни критики към това, респективно и към мен. Той не беше запознат с философията и представителството на този орден и отправи много публични критики. Но след един много мъжки разговор, в който му обясних основните цели и задачи на ордена, неговата представителност и роля в България, неговите представи за ордена и рицарите в България се обърнаха на 180 градуса. Последва сътрудничество. Велик Приорат България помагаше на Националния исторически музей, на преки инициативи на Божидар Димитров, свързани с възстановяването на църкви, на Базиликата в Плиска и т.н. Неговата активност и преди всичко любов, с която той се обръщаше към Ордена, както и неговата позиция в обществото по отношение на отстояване на българщината, ни даде основание преди пет години да го направим Рицар на годината - почетната титла, с която се удостояват граждански лица от страна на Ордена на рицарите тамплиери. От този момент нататък нашите контакти по отношение на Ордена се задълбочиха и аз бях приятно изненадан, когато той каза, че иска да се влее в Ордена, да действително членство, а не само почетно, каквото имаше до този момент. Той беше приет и са незабравими неговите жестове, които той направи към Ордена. През 2016 г. в България се проведе Магистралния съвет на Ордена - висшият форум на всички тамплиери в света. Божидар Димитров отвори извън работно време вратите на НИМ за всички гости, повече от 180 души. И заедно с няколко екскурзовода разказа в детайли с историята на България. За съжаление определеното му време на Земята изтече и той се отрече от земния живот, но се надявам, че семената, които той е посял в България, ще продължават да дават своите плодове и неговото дело няма да бъде забравено, а ще бъде разширявано и творчески развивано от негови последователи, включително и от Ордена на рицарите тамплиери.", "date": "2018.07.06", "title": "СПОМЕНИ. Божидар Димитров помогна на Комарево да си има храм"}
{"url": "http://standartnews.com/svyat/vashington_i_pekin_sa_na_praga_na_targovska_voyna-373330.html", "text": "САЩ и Китай могат да започнат търговска война, ако влязат в сила реципрочните вносни мита върху стоки за десетки хиляди долара. Това може да стане въпреки предупрежденията на експертите и нервността на пазара, предаде АФП. Американските мита от 25% за китайски внос на стойност 34 млрд. долара, ще ударят 818 продукта, сред които автомобили, части за самолети и твърди дискове за компютри, но ще пощадят популярни стоки като мобилни телефони и телевизори. Те би трябвало да влязат в сила в полунощ четвъртък срещу петък. Веднага след това ще бъдат приложени и китайските мита срещу същия обем американски внос. Те ще засегнат земеделски продукти като соя (в силна зависимост от китайския пазар), автомобили и морски деликатеси като лангуста. Китайски внос за 50 млрд. долара ще бъде засегнат от американските мерки, които имат за цел да компенсират това, което президентът на САЩ нарича \"кражба\" на интелектуална собственост и технологии. Втората партида китайски стоки, върху които да бъдат наложени мита, се разглежда допълнително от постоянния търговски представител на САЩ Робърт Лайтхайзър. Китай, който реши да отговори по идентичен начин, предвижда да обложи с мита американски стоки за общо 50 млрд. долара. Двете най-големи икономики в света едва ли ще се ограничат само с тези мерки. Тръмп възложи на Лайтхайзър да определи китайските стоки, които ще бъдат обложени с допълнителни мита от 10% за 200 млрд. долара. Към това се добавя и заплахата от мита върху допълнителни стоки за още 200 млрд. долара, \"ако Китай отново увеличи вносните мита\". С тези мерки стойността на китайските стоки, върху които са наложени мита, може да достигне 450 млрд. долара, което се равнява на почти целия китайски износ за САЩ през миналата година (505,6 млрд. долара). Експертите предупреждават от месеци за възможните щети от подобно търговско противопоставяне не само за американската икономика, но и за световната. Американската търговска камара оцени на \"около 75 млрд. долара общата сума от американския износ, засегнат от контрамерките на търговски партньори\" в анализ, озаглавен \"Грешния подход\". Шест от щатите, които подкрепиха Доналд Тръмп в президентските избори през 2016 г. - Алабама, Мичиган, Пенсилвания, Южна Каролина, Тексас и Уисконсин, са особено засегнати от китайските мита.", "date": "2018.07.06", "title": "Вашингтон и Пекин са на прага на търговска война"}
{"url": "http://standartnews.com/svyat/zagina_edin_ot_vodolazite_pomagashti_na_detsata_v_peshterata_v_tayland-373334.html", "text": "Загина един от водолазите, които помагат на децата, заседнали в пещера в Тайланд. 38-годишният мъж занесъл бутилки с кислород до мястото, на което са децата. На връщане собственият му кислород не достигнал. Фаталният случай показва, че въпреки че бяха открити живи, 12-те момчета и треньорът им по футбол все още се намират в голяма опасност. Пещерата продължава да се пълни с вода, а пътят до изхода е опасен дори за опитни водолази. Под водата има тунели, които са толкова тесни, че момчетата трябва да минават сами, без помощ от водолази. Някои от децата обаче дори не могат да плуват. Други варианти за спасяването им са да се чака да свърши дъждовният сезон и водите да се отдръпнат или през хълма, под който е пещерата, да бъде прокопана шахта. И двата изхода от ситуацията крият своите рискове и по тях се работи паралелно.", "date": "2018.07.06", "title": "Загина един от водолазите, помагащи на децата в пещерата в Тайланд"}
{"url": "http://standartnews.com/svyat/naymalko_24_dushi_zaginaha_pri_dva_vzriva_vav_fabrika_za_foyerverki_v_meksiko-373336.html", "text": "Най-малко 24 души загинаха и 49 са ранени при два взрива във фабрика за фойерверки в Мексико. След първия взрив на мястото на произшествието пристигнали пожарникари, полицаи и спасителни екипи. Тогава проехтяла втората експлозия, при която загинали част от изпратените във фабриката спасители. Сред жертвите са петима полицаи, четирима пожарникари и един непълнолетен. Това е поредният смъртоносен инцидент в Тултепек – предградие на мексиканската столица, известно с производството на фойерверки. При най-смъртоносната злополука през 2016 година загинаха 42 души.", "date": "2018.07.06", "title": "Най-малко 24 души загинаха при два взрива във фабрика за фойерверки в Мексико"}
{"url": "http://standartnews.com/balgariya/blokiraha_prodazhbata_na_62_opasni_lekarstva-373350.html", "text": "Изпълнителната агенция по лекарства (ИАЛ) блокира 62 лекарствени продукта за лечение на хипертония, инфаркт и сърдечна недостатъчност заради примес с вероятен карцероген. Това става ясно от съобщение, публикувано на сайта на ИАЛ. В него се посочва, че Европейската агенция по лекарствата (EMA) и националните компетентни органи са били информирани за наличие на примес в активното вещество валсартан, произведено от Zhejiang Huahai Pharmaceuticals в Китай. Примесът N-нитрозодиметиламин (NDMA) се класифицира като вероятен канцероген. Проучването от страна на Zhejiang Huahai показва, че наличието на NDMA е свързано с промени в производствения процес, въведени през 2012 г. Това не е свързано с установени нарушения при спазването на правилата за добра производствена практика (GMP) и не е известно други активни вещества от тази компания да са засегнати. Zhejiang Huahai е докладвала за тези примеси на производителите на крайните лекарствени продукти в Европейския съюз, които използват активното вещество валсартан, за да произвеждат лекарствени продукти с валсартан, които от своя страна съобщиха за това на регулаторните органи в ЕС. Европейската агенция по лекарствата и националните компетентни органи работят съвместно, за да проучат степента на замърсяване с NDMA при лекарствените продукти, съдържащи валсартан, и възможното им въздействие върху пациентите, които ги приемат. Допълнителна информация за това проучване ще бъде направена публично достояние, веднага след като бъде на разположение. Съвместно с производителя се работи за предприемане на съответни коригиращи мерки за намаляване на нивата или за елиминиране на примеса от бъдещите партиди валсартан, произвеждани в посоченото производствено място. Междувременно, като предпазна мярка, ИАЛ блокира лекарствените продукти, съдържащи активното вещество валсартан, доставено от Zhejiang Huahai в ЕС. На българския фармацевтичен пазар има много други терапевтични алтернативи, съдържащи ангиотензин-II-рецепторни антагонисти. Пациентите, приемащи лекарствени продукти, съдържащи валсартан, които имат въпроси относно засегнатите лекарства, трябва да се свържат с фармацевт и лекуващия им лекар. Валсартан е ангиотензин-II-рецептор антагонист, използван за лечение на артериална хипертония, скорошен миокарден инфаркт и сърдечна недостатъчност. Той се предлага на фармацевтичния пазар самостоятелно или в комбинация с други активни вещества. EMA и ИАЛ работят активно за разрешаването на тази ситуация възможно най-бързо и ще предприемат всички необходими действия за защита на общественото здраве. Списък на блокираните лекарства 1 Valsavil AM 5 mg/80 mg film-coated tablets 2 Valsavil AM 5 mg/160 mg film-coated tablets 3 Valsavil AM 10 mg/160 mg film-coated tablets 4 Valtensin 320 mg film-coated tablets 5 Valtensin 80 mg film-coated tablets 6 Valtensin 160 mg film-coated tablets 7 Valstor 160 mg film-coated tablets 8 Co-Valstor 160 mg/12,5 mg film - coated tablet 9 Valsalen 160 mg film-coated tablets 10 Valsalen H 160 mg/12,5 mg film-coated tablets 11 Valsalen H 160 mg/25 mg film-coated tablets 12 Valsarcon 160 mg film-coated tablets 13 Valsarcon 320 mg film-coated tablets 14 Sarteg 40 mg film-coated tablets 15 Sarteg 80 mg film-coated tablets 16 Sarteg 160 mg film-coated tablets 17 Sarteg HCT 80 mg/12,5 mg film-coated tablets 18 Sarteg HCT 160 mg/12,5 mg film-coated tablets 19 Sarteg HCT 160 mg/25 mg film-coated tablets 20 Valtensin Plus 80 mg/12.5 mg film-coated tablets 21 Valtensin Plus 160 mg/12.5 mg film-coated tablets 22 Valtensin Plus 160 mg/25 mg film-coated tablets 23 VAPRESS 80 mg film- coated tablets 24 VAPRESS 160 mg film-coated tablets 25 Vamadrid 40 mg film-coated tablets 26 Vamadrid 80 mg film-coated tablets 27 Vamadrid 160 mg film-coated tablets 28 Vamadrid 320 mg film-coated tablets 29 Suvartar 160 mg film-coated tablets 30 VALZAP 160 mg film- coated tablets 31 Valsavil 40 mg film-coated tablets 32 Valsavil 80 mg film-coated tablets 33 Valsavil 160 mg film-coated tablets 34 VALZAP H 160 mg/12,5 mg film-coated tablets 35 Asbima 5 mg/800 mg film-coated tablets 36 Asbima 5 mg/160 mg film-coated tablets 37 Asbima 10 mg/160 mg film-coated tablets 38 Bevacomb 5 mg/160 mg film-coated tablets 39 Bevacomb 10 mg/160 mg film-coated tablets 40 Sartesta 5 mg/80 mg film-coated tablets 41 Sartesta 5 mg/160 mg film-coated tablets 42 Sartesta 10 mg/160 mg film-coated tablets 43 Valtensam 5 mg/160 mg film-coated tablets 44 Valtensam 10 mg/160 mg film-coated tablets 45 Valsavil Comp 80 mg/12,5 mg film-coated 46 Valsavil Comp 160 mg/12,5 mg film-coated 47 Suvartar H 160 mg/12,5 mg film-coated tablets 48 Suvartar H 160 mg/25 mg film-coated tablets 49 Valtensin plus 320 mg/12.5 mg film - coated tablets 50 Co-Sartroval 160mg/25mg film-coated tablets 51 Nortivan Neo 160 mg film-coated tablets 52 Nortivan 80 mg film-coated tablet 53 Nortivan 40 mg film-coated tablets 54 Vanatex HCT 80 mg/12.5 mg film - coated tablets 55 Vanatex HCT 160 mg/25 mg film - coated tablets 56 Vanatex 80 mg film - coated tablets 57 Vanatex 160 mg film - coated tablets 58 Valsol plus160 mg/25 mg film-coated tablets 59 Valsavil Comp 80 mg / 12,5 mg film - coated tablets 60 Valsavil Comp 160 mg / 12,5 mg film - coated tablets 61 Valtensin plus 320 mg/25mg film - coated tablets 62 Valsargamma 160mg film-coated tablets", "date": "2018.07.06", "title": "Блокираха продажбата на 62 опасни лекарства"}
{"url": "http://standartnews.com/balgariya/zhega_i_dazhd-373316.html", "text": "И днес времето ще се задържи неустойчиво и дъждовно. Минималните температури ще са между 17 и 21 градуса. Сутринта по-значителна ще е облачността над източните райони, на отделни места там ще има краткотрайни первалявания. Ще е предимно слънчево. В следобедните часове, главно над Югозападна България, ще ес развива купесто-дъждовна облачност, но само на отделни места ще превали и прегърми. Максималните температури ще са между 29 и 34 градуса. Атмосферното налягане ще е близко до средното за месеца, през деня слабо ще се понижи.", "date": "2018.07.06", "title": "Жега и дъжд"}
{"url": "http://standartnews.com/svyat/koga_shte_se_sastoi_referendumat_za_imeto_na_republika_makedoniya-373337.html", "text": "Референдумът в Република Македония за преименуването на страната на Република Северна Македония вероятно ще се състои в края на септември, съобщи премиерът Зоран Заев, цитиран от АФП. В интервю за гръцката държавна телевизия ЕРТ Заев предположи, че допитването ще бъде произведено между 23 септември и 7 октомври. \"Надявам се, че резултатът ще бъде положителен\" и \"на 15 януари 2019 г. процедурата за ратифициране на споразумението ще бъде приключена\", подчерта македонският премиер, който заедно с гръцкия си колега Алексис Ципрас е архитект на договора, целящ да сложи край на стар спор между двете съседни страни. Резултатът от референдума обаче е несигурен, тъй като се очаква националистическата опозиция в Македония, която е враждебна към какъвто и да било компромис с Гърция, да призове да се гласува с \"не\", отбелязва АФП. Вчера македонският парламент ратифицира за втори път споразумението, подписано в средата на миналия месец. На 26 юни президентът Георге Иванов отказа да подпише ратифицирания договор. По конституция той не може да наложи за втори път вето на споразумението. С това обаче процесът на ратифицирането съвсем няма да е приключил. При положителен резултат на референдума, промяната на името на Република Македония ще трябва да бъде закрепена с конституционна поправка, за която вече ще е необходимо мнозинство от две трети, с каквото премиерът не разполага. И при двете ратифицирания, споразумението бе утвърдено с 69 гласа \"за\" от 120-членния македонски парламент. Република Македония се надява договорът да й осигури бързо започване на преговори за присъединяване към Европейския съюз и покана за членство в НАТО, отбелязва АФП. Гръцкият премиер Алексис Ципрас междувременно предупреди македонското правителство, че ако не успее да прокара конституционната поправка за промяна на името на страната, то тогава пътят към ЕС и Алианса ще бъде блокиран. Вицепрезидентът на САЩ Майк Пенс е провел отделни телефонни разговори с Ципрас и Заев, в които им е предложил американска помощ за реализиране на договора, предаде ТАСС, като се позова на комюнике на Белия дом. Пенс поздравил гръцкия и македонския премиер за \"историческото споразумение\". Той за пореден път изразил подкрепата на САЩ за присъединяването на Република Македония към ЕС и НАТО.", "date": "2018.07.06", "title": "Кога ще се състои референдумът за името на Република Македония?"}
{"url": "http://standartnews.com/balgariya/tseluvkata_mozhe_da_e_bomba_sas_zakasnitel-373320.html", "text": "\"Това, което ме удивлява в хората днес, е, че похабяват здравето си, за да правят пари. После харчат парите си, за да си върнат здравето. Толкова се тревожат за бъдещето, че не могат да се насладят на настоящето. Просто... забравили са как да живеят\". Това е казал роденият на днешната дата Далай Лама. Споделяме неговите думи не защото нямаме достатъчно български примери, с които да припомним какво всъщност е важното в този живот, а защото искаме да покажем, че въпреки всичко в света има една движеща сила, споделяна от различните религии по земното кълбо, но по различен начин. Вярно е, че практиката \"Разделяй и владей\" винаги е била успешна за този, който я прилага, но никога не е имала траен успех. Даже напротив – винаги се е обръщала против „ментора\" си в даден момент. От години насам все повече хора, залагащи на умствения си багаж, за да оцелеят, разбират, а и се опитват да вменят на останалите, че парите са просто едно важно средство за оцеляване, но не са всичко в този живот. Дали защото той се е постарал да ги научи на това или има друга причина - не можем да знаем. Важното е, че колкото и пари да имаш, те не мога да ти купят онова, от което се нуждаеш най-много, а именно - искрена любов, безкористно приятелство, спасение от коварни болести и най-вече безсмъртие. Защо? Защото притеснението да ги имаш, опазиш и умножиш безброй пъти ти докарва най-голямия стрес и безсънни нощи, \"отблагодаряващи\" се в един момент с болест. Е, как ви звучи това? За награда за усърдния труд (и понякога не чак толкова честния) да получиш заболяване, което те принуждава да се разделиш с постигнатото с цената на всичко. Все пак да не забравяме, че не всички хора на този свят се съобразяват с нормите и ценностите в живота. По-големият процент най-безцеремонно ги погазват, за да осигурят на себе си и близките си охолен живот без да им пука, че минават като танк през кой знае колко човешки животи. И все пак нека си зададем въпроса какъв щеше да бъде светът, ако парите не съществуваха? Каква ли щеше да бъде причината за стотиците убийства, предателства и други перверзии? Отговор на тези въпроси никога няма да получим. Но можем да бъдем сигурни, че винаги се намира причина, която е в основата на мотива да сториш зло. Неразбиращите духовния свят винаги са мислели, че проповядващите го са хора идеалисти или нездравомислещи, далеч от релания живот. Но именно духовните хора разбират повече от всеки друг потребностите на живота, както и значението на парите Просто те не страдат от ламтене за повече и са се научили да живеят добре и комфортно с това, което имат. Удовлетворение от живота намират другаде. Учените казват, че едно от вибрационните състояния, на които е подвластен човешкият живот, се нарича БРИА. Неговият честотен обхват е между 5-6 херца, състоянието е познато като сън в съня. През последните години все по-често се говори за влиянието на заперите (генератори), произвеждащи най-вече болестотворни лъчения, които могат да провокират определен човек, та дори и цели общности, да имат поведение, опасно както за тях самите, така и за човешката цивилизация (Тесла, Едмънд Райф, Хулда Кларк). Включително и в интимен аспект. В този ред на мисли ще поразсъждаваме върху Световния ден на целувката. Казано е, че любовта е красиво нещо, но и тя крие своите неподозирани опасности и големи рискове. Целувката е един от тях. Този акт, познат от древни времена, винаги е бил обект на най-различни тълкувания. Но все пак всеки от нас познава добре израза „Целувката на Юда\", добил своята популярност от времето на Христа. Но целувката може да бъде носител не само на акта на предателството и изменчивостта, но и на много неподозирани заболявания, в това число и смъртоносни.  Когато хората се целуват помежду си, те разменят много бактерии чрез слюнката. А човешката устна кухина съдържа много такива в зависимост от здравословното състояние на индивида. Все пак 95% от микробите, които се разпространяват чрез целуване, се намират в слюнката, носните и влагалищните секрети. Известно е, че устата се явява „общ канал\" за разпространението на микроби и следователно за инфекции и заболявания. Херпес, сифилис, хепатит В, както и гъбични инфекции се предават лесно през нея. Важно е да се каже, че в много случаи бактериите, предавани посредством целувката, се „опитомяват\" от имунната система на човека, но това не винаги се случва. В този случай добър пример са патогените, предизвикващи гингвинит и менингит. Менингококовите бактерии, отговорни за заболяването, при което мембраните, покриващи мозъка, се възпаляват, в повечето случаи водят до фатален изход. Що се отнася до бактериите, отговорни за гингивита - инфекция на венците, то те също могат да ни доведат неподозирани усложнения. Всъщност инфекциозните болести на устната кухина повишават риска от развитие на рак. Поради тази причина все повече се говори за здравето на устната кухина. Да не споменавам, че според статистиката милиони хора всяка година (почти 50% от населението) имат някаква форма на заболяване на венците, което системно неглижират. Но появата на раково заболяване в устната кухина винаги е съпроводено от друга диагноза от възпалителен характер. Съсвсем наскоро отделихме подобаващо внимание на инфекциозната мононуклеоза, припомняйки, че тя не напразно си е спечелила прозвището „болестта на целувката\". Но цитомегаловируса, който доста често бива бъркан с предходната диагноза, също може  да зарази човек посредством този акт. Освен, че той има свойството да заблуждава, че е остро респираторно заболяване или инфекция, заради симптоматиката – повишена температура, слабост, главоболие, продължителна треска. При цитомегаловирусната инфекция също са възможни усложнения като пневмонии, артрити, енцефалит и др. Не е изключено инфекцията да протича с лека форма на хепатит, което допълнително усложнява общата клинична картина. Но истината е, че цитомегаловирусът засяга много различни органи. В състояние е да предизвиква възпаление на черния дроб, далака, надбъбречните жлези, урогениталния тракт, както и алергични реакции, обрив, сърбеж. Заради спадналия имунитет цитомегаловирусната инфекция е причина за често боледуване от респираторни и други заболявания. Особеност при цитомегаловирусната инфекция е повишеното слюноотделяне. Възможно е да се засегнат кръвоносните съдове на очите. При жените се поразява матката, маточната шийка, при мъжете – уретрата и тестисите.  Често срещаният патоген е идентифициран и като причина за най-разпространените ракови заболявания на слюнчените жлези или поне така гласи научно проучване, откриващо наличието на активен цитомегаловирус в тумори. ЦМВ е невероятно често срещана диагноза. Дори при хора със здрава имунна система той става латентен и живее неактивно в слюнчените жлези. Никой не знае какво го реактивира. За това можем да го определим като „бомба със закъснител\", която никога не знаем кога и поради каква причнина ще гръмне. Не чак толкова сложно и „непрозрачно\" е положението, когато си лепнем стрептококов фарингит. Въпросното състояние се лекува доста бързо и успешно с антибиотична терапия. По-неприятното, както сами можете да предположите, е, че провокатор са стрептококовите бактерии и по-точно хемолитичните. А те доказано са участник при развитието на рак на дебелото черво. Инфекцията със Streptococcus gallolyticus води до около 60% вероятност от развитието на аденоми или рак. Анализът на над 200 проби от пациенти с колоректален рак доказва нелицеприятната теза, тъй като се установява наличието на Streptococcus gallolyticus в три четвърти от туморните тъкани. Ето защо научни изследвания от такова естество никак не са безпочвени и непотребни. Даже напротив, възможностите за опознаване на света на микроорганизмите не трябва да бъдат изпускани, ако искаме да победим заболявания, възраждащи се като феникс от пепелта в човешкия организъм. И поменте: „Когато една врата се затвори, може да се отвори цяла порта\", но това в никакъв случай не означава, че всеки, който поиска може да мине през нея! Както се случва и с прочетените книги – веднъж затвориш ли страницата, връщане назад няма! ------------------------------------------", "date": "2018.07.06", "title": "Целувката може да е бомба със закъснител"}
{"url": "http://standartnews.com/balgariya/trima_ministri_na_petachniya_parlamentaren_kontrol-373331.html", "text": "Само трима министри ще вземат участие в редовния парламентарен контрол, който ще се проведе в рамките на пленарното заседание на 6 юли. Първи на парламентарната трибуната ще се качи министърът на околната среда и водите Нено Димов, който ще разясни пред депутатите въпроси, свързани с решение на Европейската комисия за големите горивни инсталации, както и за промени в Наредбата за излезлите от употреба моторни превозни средства, приета от Министерски съвет през 2013 година. Той ще отговаря и на депутатско питано са работата мобилната инсталация за изгаряне, която се ползва за обезвреждане на странични животински продукти, намираща се на територията на с. Калояновец, общ. Стара Загора, посочва БГНЕС. Министърът на културата Боил Банов пък ще внесе яснота относно приемането на Националната стратегия за култура, а социалният министър Бисер Петков – за по-високото заплащането и необходимостта от по-добри условия за нощния труд. В рамките на законодателната част на пленарното заседание депутатите ще разгледат на първо четене промените в Закона за интеграцията на хората с увреждания. Те с свързани с решението на Върховния административен съд (ВАС), с което окончателно бяха отменени текстове от Правилника за прилагане на закона, които определят размера на месечните добавки за социална интеграция, транспортни, информационни и телекомуникационни услуги. Текстовете определяха базата за изчисляване на месечната добавка за социална интеграция според минималния доход, а сега се налага те да бъдат регулирани на законово равнище.", "date": "2018.07.06", "title": "Трима министри на петъчния парламентарен контрол"}
{"url": "http://standartnews.com/balgariya/shest_avtomobila_izgoryaha_pri_palezh_v_avtokashta_v_sofiya-373335.html", "text": "Шест автомобила изгоряха при среднощен палеж в автокъща в столичния кв. „Слатина\". За това съобщиха нейните собственици. Когато са отишли на мястото, те са заварили пожарната и полицията, които вече са изгасили опожарените коли, и са ги оглеждали. Видеозапис показва момента на покушението. От него се вижда, че подпалвачите прерязват мрежата и така проникват в автокъщата. Сегашните собственици съобщиха, че на предишния наемател също е била подпалена най-скъпата кола. Потърпевшите благодариха на полицията за добре свършената работа. Щетите, които са претърпели от палежите обаче, са за 80 000 лв.", "date": "2018.07.06", "title": "Шест автомобила изгоряха при палеж в автокъща в София"}
{"url": "http://standartnews.com/balgariya/radev_i_borisov_se_sreshtat_s_kitayskiya_premier-373333.html", "text": "Президентът Румен Радев и премиерът Бойко Борисов ще се срещнат с министър-председателя на Китайската народна република Ли Къцян в петък. Председателят на Държавния съвет на Китай е на четиридневно официално посещение у нас по повод седмата среща на върха за сътрудничество между Китай и страните от Централна и Източна Европа. Румен Радев и Ли Къцян ще проведат среща на четири очи на „Дондуков\" 2, след което ще се състоят пленарни разговори на официалните делегации на двете държави. По време на работна вечеря премиерът Бойко Борисов и Ли Къцян ще обсъдят развитието на двустранните отношения и възможностите за допълнително активизиране на търговско-икономическото сътрудничество. Президентът и съпругата му Десислава Радева пък ще бъдат домакини на официалната вечеря във вила „Калина\". На срещата на върха „16+1\" се очаква да бъдат обсъдени теми, свързани с инфраструктурата, енергетиката, технологиите, туризма и културата. Освен официалните разговори, предстои и бизнес форум, на който ще присъстват около 1000 бизнесмени от всички участващи страни, като половината от тях са в състава на китайската делегация.", "date": "2018.07.06", "title": "Радев и Борисов се срещат с китайския премиер"}
{"url": "http://standartnews.com/balgariya/spirat_navodneniya_v_yuzhna_balgariya_i_severna_gartsiya-373340.html", "text": "Втора работна среща по проект „Защита от наводнения\" се проведе в сградата на община Благоевград в четвъртък. Стойността на проекта е 11 499 960 евро, а срокът за изпълнение – 36 месеца. Реализира се по Програма ИНТЕРРЕГ V-А Гърция – България 2014 – 2020. Партньори са областните администрации в Благоевград, Кърджали, Смолян и Хасково от българска страна и Регион Централна Македония, Регион Източна Македония и Децентрализирана администрация на Македония и Тракия от гръцка страна. „За всички нас това е много важен проект. Съвсем наскоро обилните валежи предизвикаха наводнения в Гърция, в Смолян и в Кърджали. Целта ни е да предотвратим възможността от тези природни бедствия в най-рисковите участъци. Ще се изземат наноси, ще се направят диги и подпорни стени, ще се укрепят бреговете, ще се почистят речните корита от дървесна растителност и храсти. Всичко това ще гарантира запазването на човешкия живот и на имуществото на хората\", заяви губернаторът на Благоевград Бисер Михайлов. Ще се подобри инфраструктурата срещу наводнения в езерото Керкини в Гърция, ще се доставят мобилно временно оборудване за защита от наводнение за река Стримон, ще се изпълнят мащабни интервенции за подобряване на инфраструктурата срещу наводнения в районите на Дидимотексио, Суфли, Орестеиада и Ферес. У нас ще се изградят и модернизират 3 бетонни стени по протежение на река Черна в Смолян, на река Върбица в Златоград и на Чепинска река в Рудозем, ще се екрупи десният бряг на река Марица в селата Великан и Ябълково. Ще се възстанови защитната дига на река Крумовица и ще се направи защитна дига на река Джебелска в село Тютюнче. Предстои строителството на защитни съоръжения по протежението на река Струма край Симитли, квартал „Ораново\" в същия град, в селата Крупник, Илинденци, Микрево, Българчево и Долно Церово. Основната цел на проекта е повишаване нивото на защита от наводнения в трансграничния район Гърция -  България. В момента се извършва проектирането, очаква се и издаването на разрешение за строеж. След това ще стартират реалните дейности.", "date": "2018.07.06", "title": "Спират наводнения в Южна България и Северна Гърция"}
{"url": "http://standartnews.com/balgariya/borisov_formatat_16_plyus_1_ne_razdelya_evropa-373344.html", "text": "Посланието от днешната среща е, че форматът \"16 плюс 1\"  не е насочен към разделяне на Европа,  а за засилване двустранния обмен между държавите. Целта е нашите страни, които са по-изостанали, да повишат брутния вътрешен продукт, да увеличат доходите на хората. Това каза премиерът Бойко Борисов след срещата си с председателя на Държавния съвет на Китай Ли Къцян. Това не е геополитически съюз и не се противопоставя на никой в Европа, а цели само икономическо благосъстояние на хората, подчерта той. Ли Къцян посочи, че Китай е готов да инвестира в региона при спазване на закона, правилата на свободната търговия и на Европейския съюз. Той  допълни, че Китай не иска търговска война с никого, но ако се наложи, ще защитава правилата на свободната търговия. Преди изявленията на двамата премиери в МС бяха подписани девет двустранни документа за насърчаване на икономическо-търговското сътрудничества на България и Китай. Сред тях финансово споразумение на Българската банка за развитие и на Китайската банка за развитие за 1,5 млрд. евро. \"Приветстваме обединена Европа и силно евро\", заяви от своя страна китайският премиер Ли Къцян. „Това е първото ми посещение в Европа през втория ми мандат като премиер. България е първата ми спирка. Дойдох тук, за да работя с България и други европейски държави за засилване на многостранното сътрудничество и свободната търговия. С това ще допринесем за регионалната стабилност, световния мир и развитие\", заяви китайският гост. „Проведохме открити и задълбочени разговори с премиера Борисов. Говорихме за инициативата 16+1. Това е инициатива за сътрудничество. Тази платформа е много важна за насърчаването на бизнеса и културното сътрудничество. Китай и страните от ЦИЕ могат да предложат много един на друг, ние можем да е допълваме в икономиката и в други сфери\", каза Ли Къцян. Пекин ще спазва правилата на ЕС Най-важно е да следваме пазарните правила, правилата и законите на ЕС. Нашите проекти трябва да бъдат отворени и прозрачни, посочи Ли Къцян. Китай подкрепя европейската интеграция и един обединен Евросъюз. Ние разбираме, че ЕС е важна сила за глобалния просперитет, подчерта Ли Къцян, добавяйки, че инициативата \"16+1\" не е насочена срещу ЕС. \"Можем да помогнем и да допринесем за европейската интеграция\", категоричен е китайският премиер. Китай с интерес към българския туризъм и енергетика Той обеща да засили сътрудничеството с България. Ли Къцян е много впечатлен от българската история и обеща да насърчи развитието на туризма. „Готови сме да участваме в сътрудничеството в областта на ядрената енергия с България\", подчерта Ли Къцян, напомняйки, че Пекин вече сътрудничи с някои европейски държави в областта на мирната ядрена енергия. „Трябва да използваме съществуващото оборудване за мирни цели. Ние ще засилим този процес\", добави той. „Има много възможности за развитието на двустранната търговия с България и това ще засили процеса на евроинтеграция\", каза още Ли Къцян. Поднебесната няма да започва търговска война Китай никога няма да започне търговска война, категоричен е Ли Къцян и подчерта, че Пекин ще защитава интересите си, ако някой иска да увеличава тарифите. „Ще поддържаме авторитета на СТО. Никой няма интерес от търговска война, тя пречи на многостранния процес. Търговската война е лоша за всички. Ние имаме пазари, ще се ангажираме с по-нататъшно отваряне на пазарите си\", каза китайският премиер и обеща да защитава интересите на всички компании, включително чуждестранни, които ще работят на пазара на Поднебесната. „Искаме да дадем повече възможности на България. Ще работя, за да представя България в Китай\", заяви Ли Къцян.", "date": "2018.07.06", "title": "Борисов: Форматът \"16 плюс 1\" не разделя Европа"}
{"url": "http://standartnews.com/balgariya/tsvetanov_i_shefat_na_konrad_adenauer_obsadiha_zasilvane_na_satrudnichestvoto_mezhdu_balgariya_i_germaniya-373345.html", "text": "Председателят на ПГ на ГЕРБ и зам.-председател на партията Цветан Цветанов се срещна с ръководителя на бюрото на фондация „Конрад Аденауер\" в София Торстен Гайслер. Двамата обсъдиха политическата ситуация в Германия и България, както и посещението на Цветанов в Берлин по-рано тази седмица. По време на разговора Цветан Цветанов благодари за срещата в Берлин със зам.-генералния секретар на фондация „Конрад Аденауер\" д-р Герхард Валерс. На свой ред Торстен Гайслер сподели, че подобни срещи са ценни за Фондацията и поздрави председателя на ПГ на ГЕРБ за изключителния успех на Българското председателство на Съвета на ЕС. По думите му то има принос както за европейската политика, така и за имиджа на България. Цветанов и Гайслер се обединиха около нуждата от още по-засилено интерпарламентарно сътрудничество между българския и немския парламент. В рамките на срещата бяха очертани планове за конкретни съвместни инициативи през есента, включително посещения в България на немски депутати.", "date": "2018.07.06", "title": "Цветанов и шефът на \"Конрад Аденауер\" обсъдиха засилване на сътрудничеството между България и Германия"}
{"url": "http://standartnews.com/balgariya/samolet_padna_v_pazardzhishko_obnovena-373347.html", "text": "Селскостопански самолет падна в оризище на границата на Пловдивска и Пазарджишка област, предаде БиТиВи. Машината е паднала на около 500 метра от магистрала „Тракия\" , в близост до 105-ия километър. Малко по-късно стана ясна причината за катастрофата със селскостопански самолет край магистрала \"Тракия\". Отначало се подозираше, че тя е технически проблем, но се оказа, че причината машината да кацне в полето е, че ѝ е било свършило горивото. Пилотът предприел приземяване в полето, но след контакта с меката почва в оризището самолетът се е преобърнал, а самият пилот и изпаднал от кабината. Той е 67-годишен от Стара Загора и за радост е в добро състояние след инцидента и се е отървал само с охлузвания. След катастрофата той е откаран в болница. Самият летец е обяснил, че причинате да предприеме подобна маневра е свършване на горивото. \"Той привършвал пръскане на посеви и се е насочил към летище край Цалапица за кацане, когато двигателят на машината е спрял и той е започнал да пада. След падането самолетът, който е собственост на частна фирма, се е преобърнал\", съобщи говорителят на полицията в Пазарджик Мирослав Стоянов пред \"24 часа\". Във връзка с инцидента е образувано досъдебно производство, което е поверено на следовател от окръжната прокуратура в Пазарджик. Експерти от специализираното звено за разследване на авиокатастрофи към министерството на транспорта са започнали своя проверка на мястото на инцидента.", "date": "2018.07.06", "title": "Самолет падна в Пазарджишко /ОБНОВЕНА/"}
{"url": "http://standartnews.com/balgariya/tsvetanov_mikroklimatat_v_gerb_e_na_izklyuchitelno_nivo-373343.html", "text": "Не се грижете за микроклимата в ГЕРБ, той е на изключително ниво. Това заяви председателят на ПГ на ГЕРБ Цветан Цветанов в отговор на декларация на левицата, прочетена от Кристиан Вигенин. А на лидера на социалистите Корнелия Нинова препоръча да мисли за битката, която води в собствената си партия и група, като в допълнение й пожела успех. Уверявам ви, че ще успеем. Всеки, който иска колаборация с ГЕРБ и голяма парламентарна група с ГЕРБ, е свободен. Да ви е честит Спас Панчев, на свой ред му отговори от трибуната Нинова. Според нея обаче не в това е въпросът, той е по-голям и е в това, което Цветанов не споменава за геополитическия интерес на България. Според нея тревожното е, че не за пръв път председателят на ПГ на ГЕРБ се разминава с премиера по важни външнополитически теми. Например, каза тя, по случая \"Скрипал\" Борисов е бил срещу изгонването на руски дипломати от България. В същото време вие от трибуната приканвате да ги изгоним, обясни Нинова. Сега, когато премиерът на Китай е тук, вие минирате този процес с безотговорното си изказване, че Китай и Русия са потенциална заплаха за сигурността, такива изказвания са заплаха за сигурността на Европа, коментира лидерът на БСП. Винаги имаме диалог с председателя на най-голямата политическа партия и премиер Бойко Борисов, опроверга я Цветан Цветанов. По думите му внушенията за конфронтация са несъстоятелни, това не е БСП. В БСП вие си имате вашия проблем, отбеляза той. Иначе увери председателя на левицата, че ГЕРБ и управляващите подкрепят срещата в София на държавните и правителствени ръководители на страните от Централна и Източна Европа и Китай /формат \"16 плюс едно\"/. Той подчерта, че идването у нас сега на китайския министър-председател е заслуга на днешното управляващо мнозинство и на стабилността в държавата. В размяната на реплики и обяснения с Нинова Цветанов намеси и президента Румен Радев, като отбеляза, че по време на предизборната кампания той изцяло е споделял позициите на БСП, но по-късно на Съвета на лидерите е подкрепил СЕТА и продължаването на икономическите санкции срещу Русия. За вас анексирането на Крим, спазването на европейското право не е приоритет, защото вие самите не можете спазвате европейските правила, добави Цветан Цветанов. Все пак той изрази надежда и апелира социалистите да работят всички заедно за важните въпроси на страната. На декларацията, по-рано прочетена от Кристиан Вигеннин, отговори, че твърденията в нея са неверни и буди недоумение как един проевроатлантически човек може да говори по този начин. Обяснението според него е във вероятен кризисен пиар на левицата, за да избегне обяснение за Таско Ерменков и за изборите в Русия. Според Цветан Цветанов нападките срещу ГЕРБ са и защото партньори на левицата като земеделците в лицето на Спас Панчев напускат коалицията, а ръководството й няма как до го обясни. Нямало и как БСП да обясни липсата на мотиви за внесения от самите нея вот на недоверие към кабинета. За пореден път председателят на ПГ на ГЕРБ обвини опонентите си в опит да насаждат омраза. Изказването му, което първоначално беше по повод дискусията днес в НС по законодателни промени за борба с футболното хулиганство, предизвика поредица от лични обяснения и политически нападки между управляващи и опозиция. Това предизвика председателят на правната комисия Данаил Кирилов от ГЕРБ да поиска приемането на изричен регламент за прилагане на наказателните процедури, когато вместо възражения по начина на водене се дават лични обяснения.", "date": "2018.07.06", "title": "Цветанов: Микроклиматът в ГЕРБ е на изключително ниво"}
{"url": "http://standartnews.com/balgariya/volya_otpushihme_debata_za_horata_s_uvrezhdaniya-373341.html", "text": "От ВОЛЯ сме удоволетворени, че нашата своевременна и обмислена реакция да внесем законопроекта за личната помощ отпуши дискусията по същността на проблема и прекрати излишната политическа надпревара и популизъм. Това заяви Елена Аксиева, депутат от ВОЛЯ, по време на общественото обсъждане на законопроекта в Комисията по труда, социалната и демографската политика. Парламентарната група на ВОЛЯ бе представена на дискусията и от Кръстина Таскова, и от Албена Найденова. Елена Аксиева припомни как миналата година през месец май, майките на деца с увреждания са се срещнали с парламентаристите от ВОЛЯ и са споделили, че имат готов законопроект, но са предпочели да го дадат за внасяне на БСП като по-голяма група в Народното събрание. „Доколкото знаем, още тогава колегите от социалистическата партия са им обещали подкрепата си. Година по-късно обаче майките отново дойдоха – на поредния си, седми протест пред НС, защото още една година никой не ги подкрепи и никой не ги чу. Затова ВОЛЯ припозна първа законопроекта за личната помощ, изготвен от екипа на обмудсмана Мая Манолова\", каза още Аксиева. Тя посочи още, че този законопроект няма да разреши всички проблеми на хората с увреждания, но със сигурност е стъпка напред. Три са основните мотиви, заради които ВОЛЯ подкрепи законопроекта. Първият - за нуждите на хората с увреждания трябва да има непрекъснатост на предоставените услуги, а не както е в момента да разчитат на проект или програма. Вторият – да се извърши адекватна оценка на хората с увреждания като се въведат ясни критерии и третият - да се отговори на изискванията на конвенцията на ООН за правата на хората с увреждания, която България е ратифицирала още през 2012 година. ВОЛЯ пита статуквото: Защо 6 години нищо не направихте? Защо шест години бездействате? Колко още трябва да чакат хората, за да бъдат разрешени проблемите им?", "date": "2018.07.06", "title": "ВОЛЯ: Отпушихме дебата за хората с увреждания"}
