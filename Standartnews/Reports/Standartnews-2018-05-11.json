{"url": "http://standartnews.com/svyat/tramp_i_kim_chenun_se_sreshtat_na_12_yuni_v_singapur-371399.html", "text": "Държавният глава на САЩ Доналд Тръмп заяви, че неговата „дългоочаквана среща\" със севернокорейския лидер Ким Чен-ун ще се състои в Сингапур на 12 юни, предава американският телевизионен канал Fox News. „Дългоочакваната среща между Ким Чен-ун и мен ще се състои в Сингапур на 12 юни и ще се опитаме да я превърнем в специален момент за световния мир!\", написа американският президент в профила си в социалната мрежа „Туитър\", без да разкрива допълнителни подробности.", "date": "2018.05.10", "title": "Тръмп и Ким Чен-ун се срещат на 12 юни в Сингапур"}
{"url": "http://standartnews.com/biznes/billa_s_kontsert_za_plevenskata_panorama-371400.html", "text": "За трета поредна година BILLA България провежда националната кампания „Ние обичаме България\". Проектът е дългосрочен и цели подпомагането на паметници на културата и природни забележителности, част от Стоте национални туристически обекта на България. Тази година търговската верига ще подкрепи Панорама „Плевенска епопея 1887 г.\". Ще бъдат осигурени средства, за да може за първи път, откакто обектът е построен, да се извърши реставрация и консервация на художественото платно и предметния план във впечатляващата зала „Панорама\". Кулминацията на кампанията „Ние обичаме България\" 2018 ще бъде благотворителният концерт в подкрепа на Панорамата на 22 май от 20:00 ч. в зала „Арена Армеец\". Някои от най-обичаните български изпълнители ще зарадват публиката със своите изпълнения. Веселин Маринов, Тоника Домини, Дует Ритон, 100 KILA, СкандаУ, Deep Zone Project, Мистерията на българските гласове, Берковската Духова Музика, ансамбъл „Филип Кутев\", Славка Калчева и Поли Паскова припознаха каузата и се съгласиха да се включат безвъзмездно в събитието. Билетите са на символичната цена от 10 лв. и могат да бъдат закупени от всички магазини на BILLA в София и Плевен, както и от мрежата на Тикетпро. Събраните средства от продажба на билети ще бъдат дарени за Панорамата. Всеки, който желае да подкрепи инициативата, може да го направи и като закупи брандирана торбичка за пазаруване от плат на цена от 3.99 лв., като 1 лев от всяка продадена бройка ще отива за каузата. Кампанията „Ние обичаме България\" 2018 се осъществява със съдействието на Министерството на културата, Министерството на туризма, Община Плевен и Столична община. Основен медиен партньор на концерта е bTV Media Group.", "date": "2018.05.10", "title": "BILLA с концерт за Плевенската панорама"}
{"url": "http://standartnews.com/svyat/92godishen_politicheski_veteran_shte_upravlyava_malayziya-371367.html", "text": "Малайзия се превърна в държавата с най-възрастен пряко избран от народа лидер, след като опозиционният Алианс на надеждата на 92-годишния бивш премиер Махатхир Мохамед сложи край на 60-годишното управление на Националния фронт, съобщават световните агенции. Махатхир излезе от пенсия, за да победи във вота някогашното си протеже Наджиб Разак, който е затънал в корупционни скандали. Резултатът – 113 места за Алианса в 222-местния парламент и възможност за самостоятелно правителство. Партията на Разак остана със 79 депутати. Махатхир Мохамед беше премиер на Малайзия от 1981 г. до 2003 г., когато се оттегли. По време на неговото управление страната стана един от „икономическите тигри\" на Азия. Този период обаче беше белязан и от изключително авторитарна вътрешна политика и множество политически арести.", "date": "2018.05.10", "title": "92-годишен политически ветеран ще управлява Малайзия"}
{"url": "http://standartnews.com/regionalni/nov_opit_za_konsolidatsiya_na_vik_sektora_v_pirinsko-371409.html", "text": "ВиК асоциацията прие предложението на община Благоевград да направи нов опит за консолидация с привличането на последните две общини в региона - Сандански и Кресна. Те не са част от асоциацията и това лишава 300 000 души в областта от европейски средства. Ние сме длъжни да поканим представители на двете общини на извънредно общо събрание, за да ги убедим в ползите от консолидацията. Това заяви зам.-кметът по строителство и сигурност в община Благоеград – Емилия Тунева, по време на заседанието в Областната администрация. Прието бе решение да се свика работна среща с представители на всичките 14 общини в Пиринския край, на която ще присъстват експерти от МРРБ и консултанти на асоциацията. Кметовете и общинските съветници в Сандански и Кресна може да са размислили и е добре да положим усилия да присъединим двете общини към асоциацията. Все още 5-годишният ни план не е приет от КЕВР и има шанс да се консолидираме, за да се кандидатства за европейски средства, заяви Росица Димитрова, управител на ВиК-Благоевград. Приети бяха и двете инвестиционни програми на „ВиК\" ЕООД-Благоевград. Първата е за 15 години и е на стойност 21 761 000 лева. Втората е за инвестициите до края на тази година.", "date": "2018.05.10", "title": "Нов опит за консолидация на ВиК сектора в Пиринско"}
{"url": "http://standartnews.com/sport/izdirvaneto_na_boyan_petrov_oshte_edin_prahosan_den-371394.html", "text": "Алпинистът Боян Петров остава в неизвестност в подножието на хималайския връх Шиша Пангма. Спасителната акция днес беше осуетена заради лошото време, научи Би Ти Ви от италианския алпинист Себастиано Валентино. Катерачът е член на същата международна група, в която участва и Боян Петров за изкачването на върха. Италианецът в момента се намира в базовия лагер. Очаква се спасителната акция да бъде отново подновена утре, като в нея ще вземат участие 10 спасители и 15 обучени международни алпинисти. „Утре сутринта подновяваме акцията и ще го търсим, защото досега времето беше много лошо. Днес дойдоха още международни спасители и утре започваме отново\", заяви Себастиано Валентино. „Може би ще продължим и в следващите 4-5 дни, защото повече от 5 дни вече е невъзможно да оцелееш при тази надморска височина.Но, да, в следващите пет дни ще продължим да го търсим! Със сигурност\", увери алпинистът.", "date": "2018.05.10", "title": "Издирването на Боян Петров: Още един прахосан ден"}
{"url": "http://standartnews.com/lyubopitno/na_11i_may_po_kinata_tragva_noviyat_film_revolyutsiya_h-371379.html", "text": "Продуцентът и режисьор Димитър Гочев гостува в bTV заедно с Диляна Попова и Башар Рахал. На 11-и май по кината тръгва новият филм \"Революция Х\". Продуцентът и режисьор Димитър Гочев гостува в \"Тази сутрин\" заедно с Диляна Попова и Башар Рахал. Мисля, че хората се забавляваха и харесаха филма на предпремиерата, сподели Диляна Попова. \"Революция Х\" е хубава, свежа комедия. Това е филм за забавление - пълен е с добра енергия, готина музика, супер забавни герои. Историята е много приятна. Гери-Никол играе, участието на Димитър Бербатов е супер забавно. Много е изпълнителен, разкрива Башар Рахал. С Димитър Бербатов отдавна замисляхме този план. Аз бях доста впечатлен, като се монтираше филмът, казва Димитър Гочев. Филмът е естествено продължение на сериала \"Революция Z\". Това, което ми хареса при работата с Гочев беше, че той ни даде пълна свобода да импровизираме, допълва Башар Рахал. Сигурен съм, че всички зрители ще харесат филма. Няма начин да не го харесат, защото е много позитивен. В него има много хумор, казва още Башар Рахал.", "date": "2018.05.10", "title": "На 11-и май по кината тръгва новият филм \"Революция Х\""}
{"url": "http://standartnews.com/mneniya/simeonov_napipa_bolno_myasto_s_hazarta-371416.html", "text": "Не е ли интересно, че вместо човек от опозицията, Валери Симеонов от управляващата коалиция се зае с битка, срещу вредата от вихрещия се в страната хазарт и неговата реклама? Битката му е благородна и повече от навременна, защото той ясно назовава един сериозен, засягащ обществото проблем. \"Хазартът е патологично разстройство, той е болест. Най-болната държава е България. 3% от БВП е от хазарт. Дали това е нормално? Това е пандемия.  По този начин възпитаваме децата, а и българите като цяло, че не е нужно да се трудят и образоват, а ще печелят търкайки картончета. Това ли трябва да е формулата за успех на нашия народ? Това е деморализация на нацията\". че хазартът е болест е световно известен факт, описал го е още Достоевски в своя роман \"Картоиграчът\". Аз лично съм свидетел на печален пример- синът на мой приятел се разболя от тази болест, не можеше да излезе от казината, като губеше пари изнасяше от вкъщи каквото намери- цветен телевизор, техника, вещи, които продаваше. Когато задлъжня с огромни пари, а в казината охотно му услужваха със заеми, домът му беше посетен от мутри. Изплашен, баща му продаде апартамента, за да се издължи дълговете на сина му и семейството се изнесе при сестра му. Синът му никога не се оправи, лежа даже и в затвора, а бащата, така и умря, болен, беден и дълбоко нещастен. Прав е Валери Симеонов, че към хазарта посягат главно най-бедните. Не заради удоволствието, те посягат с надеждата, че може да им дойде късмета, да спечелят, да изплатят дълговете си и да им останат и за лекарства и да посрещнат и други насъщни нужди. Но към хазарта посягат и младите, Хазартът е като наркотик, когато човек е хазартно зависим, той е готов на всичко за да си набави пари да играе. Не само на кражба, но дори на убийство. Примерите на са малко. На 2 март 2007 г. пристрастеният към хазарт ученик Димитър Кънчев от столичния квартал „Гео Милев\" прави опит да открадне от баща си неговия пистолет и да го продаде, за да изплати дълговете си. Баща му го вижда, избухва скандал, ученикът го застрелва, после и мащехата, а накрая с нож прерязва гърлото на 4-годишното си братче. На 7 януари 2010 г. 28-годишният Георги Серафимов от Исперих се самоубива след като е проиграл и последните си пари в казино в родния си град. На 25 октомври 2013 г. съдът в Разград осъди на 25 г. затвор Алпер Хасан от с. Йонково за жестокото убийство на Румяна Генчева заради чифт златни обици и златна гривна. Хасан затънал в дългове заради хазарт и примамил в апартамента си жената, удушил я е и после изгорил тялото й с бензин. Затова и много страни в света ограничават и контролират хазарта. В САЩ няма казина в Ню Йорк. Лас Вегас е разположен в пустинята на стотици километри от Лос Анжелес. И понеже казината служат за лесно правене на пари и привличат организираната престъпност, в САЩ кандидатите да откриват казина се преглеждат под лупа. А в страни като Русия, Турция, Полша, Израел и други хазартът и залаганията изобщо са забранени. България обаче е рай за хазарта. И защо не? Бизнес, който наема минимално работна ръка, не изисква инвестиции в ноу хау, суровини, качествен контрол върху произведената стоки, транспорт, високо специализирани кадри, пазарни проучвания и ред други. При това благодарение на мощното лоби хазартният бизнес у нас плаща завидно ниски данъци. За сравнение, при годишен оборот от 3.5 млрд. лева годишно цигарената индустрия е платила през 2017 г. почти 3 млрд. лева като акцизи и ДДС, докато при годишен оборот от близо 3 млрд. лв., хазартната индустрия е платила през 2016 г. само 177 млн. лв. Затова и България, най- бедната страна в Европа е на първо място по големина на хазартния пазар. Най- тежкото престъпление, според Тихомир Безлов от Центъра за изследване на демокрация, за което носят отговорност и политическите елити, е възможността за масирана реклама към хазарта. И дава пример- бюджетът за реклама на хазарт за 2017г. е с 67% по-голям от 2016 г. У нас хазарт предлагат над 800 игрални зали и десетки казина и бинго зали. Хиляди сайтове за онлайн залагания, много от тях нелегални и извън контрола на Държавната комисия за хазарта, са пряко ориентирани към българския пазар. Защо в България са разрешени толкова много казина и игрални зали, включително в жилищни кооперации ? Ползван ли е чужд опит по отношение на регламентирането на дейността на казината и игралните домове? Има ли криминално проявени лица, личности свързани с организираната престъпност, които притежават казина ? Колко от разкритите кражби и обири са извършени от пристрастени към хазарта лица? Правени ли са акции от службите за проверки на такива казина? Има ли отнети лицензи ? Отпускат ли кредити на клиенти, по време на посещения и залагане? Спазват ли се възрастови ограничения? Защо трябва да работят 24 часа ?  Това са въпроси, които трябва да се дискутират, включително и в парламента, да получат отговор и да се пристъпи към сериозни регулации и необходимите ограничения на хазартния бизнес, за да не се стига трагични пристрастявания, които да вкарват в дългове млади мъже и разбиват семейства и да водят до тежки престъпления.", "date": "2018.05.10", "title": "Симеонов напипа болно място с хазарта"}
{"url": "http://standartnews.com/svyat/eksploziya_vav_vulkana_kilaluea-371368.html", "text": "Експлозия е станала в изригващия вулкан Килауеа на Хавай, съобщи Геофизическият институт на Съединените щати. Според специалистите това вероятно е първата от серия по-големи експлозии. Вулканът изригва лава и пепел вече няколко дни. Над 2000 души бяха евакуирани, а десетки домове са разрушени и природната стихия. Пукнатините, от които изтича лава са се увеличили от 8 на 10. В петък Хавай бе разтърсен и от земетресение с магнитуд 6,9 по Рихтер - най-силното за района за повече от 40 години.", "date": "2018.05.10", "title": "Експлозия във вулкана Килалуеа"}
{"url": "http://standartnews.com/svyat/dva_helikoptera_se_vklyuchvat_v_izdirvaneto_na_boyan_petrov-371370.html", "text": "Два хеликоптера от Непал ще се включат в издирването на българския алпинист Боян Петров в Хималаите. Това съобщи пред NOVA режисьорът Поли Генчева, която се намира в района. Разрешение за излитането на машините от летището в Катманду вече е получено от китайските власти и е въпрос на часове да бъде оформена документацията, позволяваща спасителната акция по въздух. В издирването на Петров на земята отново ще участват тримата шерпи и тримата тибетски спасители, които го търсят от няколко дни. „Очаква се около обяд българско време те да стигнат до лагер 2, където се надяваме да е Боян\", каза Генчева. Тя успокои, че днес времето в района е доста по-добро, отколкото беше през изминалите дни. До момента операцията по търсенето на изчезналия по пътя към връх Шиша пангма алпинист не даде резултат. Петров е в неизвестност от 3 май.", "date": "2018.05.10", "title": "Два хеликоптера се включват в издирването на Боян Петров"}
{"url": "http://standartnews.com/svyat/vrah_shisha_pangma__edin_ot_nayopasnite_za_katerene_osemhilyadnitsi-371372.html", "text": "Шиша Пангма е връх във Високите Хималаи на територията на Тибет, намира се на няколко километра от границата с Непал. Висок е 8027 м. Върхът е наричан Джуджето, защото е най-ниският сред Осемхилядниците. Заема 14-то място в низходящата класация на върховете по височина. Шиша Пангма се намира на около 120 км северозападно от групата върхове Монт Еверест. Дълги години върхът е известен като Госаинтан (бел.ред. Свято място), популярното сега наименование е тибетско, което в превод означава \"Планина на пасищата\". Върхът се намира върху огромен масив, покрит с вечни снегове и ледове. На северния му склон се намира изворът на река Арун от водосбора на река Ганг. Върхът се счита за един от най-опасните за катерене осемхилядници, поради което е изкачен най-късно. Най-трудната отсечка е склонът между лагер 2 и лагер 3 - той е много стръмен. Първият лагер е на височина 6300 м. Вторият е на височина 7000 м, а лагер 3 на 7400 м. Повечето алпинисти достигат Централния връх, но малцина успяват да преминат ръба, и да достигнат до Главния връх. През 1963 г. група китайски алпинисти прави опит за покоряването му, но достига до височина 7130 м. Година по-късно - на 2 май 1964 г. отново китайска група - над 200 души, щурмува върха, едва шестима алпинисти го покоряват. Първото успешно зимно изкачване на върха прави френският алпинист Жан-Кристоф Лафел - на 11 декември 2004 г. Постижението му обаче, не е международно признато, тъй като датата технически не попада в зимния сезон. Официално първото зимно покоряване на Шиша Пангма се случва месец по-късно - на 14 януари 2005 г. Тогава върхът е изкачен от поляка Пьотр Моравски и италианеца Симон Моро. На 7 май съпругата на българския алпинист Боян Петров Радослава Ненова съобщи във Facebook, че той е в неизвестност от няколко дни. Малко по-късно и пресцентъра на Министерството на външните работи, потвърди, че в посолството на България в Пекин на 6 май е постъпила информация от Тибетската алпинистка асоциация, че българският алпинист Боян Петров е в неизвестност от 3 май 2018 г. Досега четирима българи са атакували хималайския осемхилядник. През 1994 г. Йорданка Димитрова и Борислав Димитров достигат до 6400 м заради ураганен вятър и силен снеговалеж. Най-близо през 1999 г. са били алпинистите Дойчин Василев и Карина Сълова. Те също не успяват да достигнат до Главния връх, а до Централния.", "date": "2018.05.10", "title": "Връх Шиша Пангма - един от най-опасните за катерене осемхилядници"}
{"url": "http://standartnews.com/svyat/prodalzhava_izdirvaneto_na_boyan_petrov_byurokratsiya_bavi_vklyuchvaneto_na_helikopter_v_aktsiyata-371375.html", "text": "Все още няма разрешение от страна на китайското правителство хеликоптер да се включи в спасителната операция по издирването на Боян Петров. Това заяви за Дарик алпинистът Мингма Шерпа, който също ще се включи в издирването. Българският алпинист изчезна по време на експедиция по изкачването на 8-хилядника Шиша Пангма. По думите му хеликоптерът все още се намира в Катманду и чака разрешение от Китай за излитане. Все още хеликоптер не се е включил в спасителната операция за Боян Петров, но очакваме до края на деня това да се случи, потвърди пред Дарик жената на изчезналия алпинист Радослава Ненова. В спасителната операция участват местни шерпи. В търсенето на Боян Петров се включиха и китайски алпинисти. От екипа на Боян вчера заявиха за \"Дневник\", че спасителният екип не е успял да достигне до Лагер 1 заради лошото време. Планът за днес включваше максимален брой хора от базовия лагер да се включат в издирването в случай, че времето позволи. По информация на Мингма Шерпа обаче условията и тази сутрин не са подходящи. Според външния министър Екатерина Захариева разрешението се бави, тъй като все още не е намерена непалска компания, разполагаща с необходимия хеликоптер, която да има и всички необходими разрешителни за извършване на подобен полет.", "date": "2018.05.10", "title": "Продължава издирването на Боян Петров, бюрокрация бави включването на хеликоптер в акцията"}
{"url": "http://standartnews.com/svyat/merkel_pohvali_borisov_za_balkanskata_mu_politika-371390.html", "text": "Министър-председателят Бойко Борисов и канцлерът на Германия Ангела Меркел обсъдиха предстоящата среща на върха в София за Западните Балкани. Двамата разговаряха в Аахен след участието им в церемонията по връчването на международната награда „Карл Велики\". Ангела Меркел определи като категоричен успех действията на премиера Борисов за приобщаването на страните от региона към Европейския съюз. „Темата Западни Балкани не беше лесен приоритет, но ти, Бойко, се справи прекрасно и трябва да останеш медиатор по тази тема\", заяви канцлерът, цитирана от пресслужбата на българския премиер. Премиерът Борисов подчерта, че страната ни ще продължи да работи активно, за да остане свързаността на страните от региона приоритет и при следващите председателства. По думите му, въпреки напрежението между някои държави по отделни въпроси, техните лидери осъзнават голямата цел – Европейския съюз. Министър-председателят отбеляза важността на транспортната, инфраструктурната и дигитална свързаност на страните от региона, за да бъдат осигурени стабилността и просперитета в цяла Европа. „За мен това трябва да правим - хората от тези държави да усетят, че ЕС и ние сме с тях\", каза Бойко Борисов. Германският канцлер сподели напълно мнението на българския премиер, че хората от Западните Балкани очакват и искат конкретни и реални неща за подобряване на живота им. В разговора премиерът постави въпроса за спорните предложения на Европейската комисия в Пакета „Мобилност\", засягащи българските транспортни превозвачи. Той посочи, че транспортният сектор у нас създава 15% от БВП и страната ни ще губи 16 милиарда лева годишно, ако бъдат приети предложенията за нови регулации. Борисов подчерта, че от тях ще бъдат засегнати над 100 хиляди български семейства, а голяма част от бизнеса, който в основната си част е малък и среден, ще бъде доведен до фалит. Министър-председателят каза също, че е поставил въпроса по-рано днес и на президента Макрон, с когото са се разбрали да го обсъдят по-подробно в телефонен разговор. Канцлерът Меркел изрази разбиране за притесненията на българската страна и посочи, че трябва да се намери приемливо решение за всички държави в ЕС.", "date": "2018.05.10", "title": "Меркел похвали Борисов за балканската му политика"}
{"url": "http://standartnews.com/svyat/borisov_i_poroshenko_obsadiha_minskoto_sporazumenie-371393.html", "text": "Министър-председателят Бойко Борисов проведе среща с президента на Украйна Петро Порошенко. Това съобщиха от правителствена информационна служба. Фокусът на разговора беше поставен върху усилията за прилагане на Минското споразумение. Според българския премиер, най-доброто решение в ситуацията може да се постигне само на масата на преговорите и чрез инструментите на дипломацията. Борисов и Порошенко бяха гости на церемонията по връчването на годишната Международна награда „Карл Велики\" в Аахен.", "date": "2018.05.10", "title": "Борисов и Порошенко обсъдиха Минското споразумение"}
{"url": "http://standartnews.com/regionalni/45_mln_leva_za_remonti_na_patishta_v_oblast_kardzhali-371410.html", "text": "Близо 45 млн. лева ще бъдат вложени в основни ремонти на пътища в област Кърджали за 2018 година. „12-13 млн. лева е рехабилитацията на пътя  Кърджали - Ардино, която ще приключи до септември  т. г.\", посочи по време на посещението си  в Кърджали през седмицата министърът на регионалното развитие и благоустройството Николай Нанков. Той съобщи, че е издадено вече разрешение за строеж за пътя Момчилград – Крумовград, който ще се рехабилитира със средства по Програма Интеррег V-A Гърция – България. в рамките на 15 млн. лв. За рехабилитацията на още 6 км от трасето ще бъде осигурено национално финансиране. За текущи ремонти ще бъдат вложени още няколко млн лв. Част от дейностите ще приключат през следващата година.", "date": "2018.05.10", "title": "45 млн. лева за ремонти на пътища в област Кърджали"}
{"url": "http://standartnews.com/svyat/germaniya_i_rusiya_zastanaha_zad_iran-371397.html", "text": "Министрите на външните работи на Германия и Руската федерация – Хайко Маас и Сергей Лавров, заявиха в четвъртък, че двете държави ще работят за запазване на споразумението за ядрената програма на Иран, след като президентът на САЩ Доналд Тръмп обяви, че Вашингтон ще го напусне и ще наложи нови санкции на Техеран, предавa Reuters. Първият дипломат на Берлин подчерта, че е от решаващо значение Иран да се придържа към задълженията си по международната сделка от 2015 г., въпреки че Тръмп обеща да наложи нови санкции на Техеран. Москва, подчерта Маас, може да използва влиянието си върху Техеран за тази цел. „Необходимо е Иран да остане в споразумението. В негов интерес е също сделката да бъде запазена\", категоричен бе Маас след срещата с руския си колега в Москва. Държавният глава на САЩ Доналд Тръмп не дочака 12 май, за да обяви решението си дали страната ще остане част от споразумението за ядрената програма на Иран, т.нар. Съвместен всеобхватен план за действие (СВПД), постигнат между световните сили и Техеран през 2015 г. Игнорирайки призивите на европейските си съюзници, на 8 май американският президент съобщи, че Вашингтон се изтегля от договора. За разлика от САЩ обаче Русия и Китай се застъпиха за запазване на сделката.", "date": "2018.05.10", "title": "Германия и Русия застанаха зад Иран"}
{"url": "http://standartnews.com/regionalni/uchilishte_na_115_g_se_hvashta_na_svetovnoto_bg_horo-371389.html", "text": "------ Участието в инициативата \"Розите на България\" е само едно от събитията, с които това училище ще отбележи своята годишнина.  На входа на школото вече има подготвено голямо пано, изобразяващо  дърво с много разперени клони. Върху това дърво със снимки и пояснения ще бъдат отбелязани 115 събития, посветени на годишнината. Отбелязването й ще бъде през октомври, когато е най-големият църковен празник в памет на светията и пръв български будител - патрон на училището. \"С 10 автобуса, както вече сме го правили, ще отидем на поклонение в Рилския манастир. Игуменът Дядо Евлогий ще оглави подобаващото богослужение, а после ще го очакваме на нашия празник в Перник\", разказва директорът на училището Бойко Свиленов. Той ръководи учебното заведение вече 22 години. Близо 4 000 са учениците, преминали за това време през него и за тях той с неизменна любов казва \"моите деца\". Преди години, пък и сега,  учениците имаха респект от директора и предпочитаха  да не се срещат с него, но възпитаниците на това училище и да се ръкуват с него, независимо  дали е учебно време или ваканция. \"Да превърнем училището в  място за добра  основа за бъдещото развитие на всяко дете - това е приоритетът ми като директор\", казва Бойко Свиленов. Който н го познава може и да си помисли, че това е куха фраза, но тук това изобщо не е така. В това училище от години се работи по уникална програма \"Моята България\". Децата получават много познания за родината, за славната ѝ история и докато пораснат научават за \"отличен\" урока защо трябва да се гордеем, че сме българи. Вече години наред в това училище има поредица от събития за отбелязване на датата на обесването на Васил Левски, а в самия ден учениците в униформи застават на караул до портрета на Апостола и дават клетва пред револвер кама и Евангелие. Подобаващо се отбелязва всяка година и националният празник 3 март. Обикновено има състезание на тема \"С България в сърцето\". И тази година петокласниците спазиха тази традиция. В  първия тур те мериха сили в познанията за историята на своя роден град и своето училище, създадено през 1903 г. от Мини Перник. Втория тур беше свързан с паметници, посветени на Освобождението като първо трябваше да бъдат подредени като картинен пъзел, а след това и да се разкаже за тях. Последният тур беше за изява на талантите. Така в ежегодния календар на събитията в това училище подобаващо се отбелязва Деня на Ботев на 2 юни. С церемония и много награди се изпращат седмокласниците., които се пръскат по други училища. Дълъг е списъкът на децата, заслужили отличия заради отличен успех, високи резултати на външното оценяване, призови места на състезания , олимпиади, турнири. В края на учебната година всички първокласници, усвоили вече и буквите, е краснописа,  са направили свой специален лист, посветен на св. Иван Рилски. Учениците от пети, шести, и седми клас преписват житието на светията,  но  техните листи има и \"приписки\". По стародавната традиция, оставена от някогашните духовници, в полето на преписаното житие децата разказват за важните събития  в живота на своето училище. Водени от своите учителки те са и в местната библиотека, и в регионалния исторически музей, и по екскурзии. Всеки клас и всеки клуб по програмата \"Твоят час\" имат свой план за годишнината на училището. Едно от тези събития е и откритата изложба  за Деня на Европа, като първото табло е за българското председателство на Съвета на ЕС.  Изложбата е своеобразна \"алея\" и е разположена в Центъра за дигитално обучение в школото. Подобна технология на образователния процес се прилага само в още едно столично училище. През 2017 г. е изграден един от най-впечатляващите технологични проекти в българско училище.  Мултифункционален иновативен център  дава възможност учебният процес да се осъществява на дигитален носител - лесно достъпен и споделим с учители, ученици, родители и институции. Приложението на mozaBook Classroom позволява преподавателите да ползват огромен учебен ресурс с над 1000 3D модела, десетки интерактивни функционалности, образователни видеа и стотици работни тетрадки. Уроците се записват и се предлагат като добра практика на всеки, който ги поиска, обяснява директорът Бойко Свиленов и пуска видео да покаже как децата достигат до сърцето на някоя планета или разглобяват на части виртуални модели. Училището е сред най-ентусиазираните и активни в дигитализацията на обучението и вече има присъден статут на иновативно. Домакинства вече четири години подред на национални конференции за внедряването на IT технологии в учебния процес. Миналата година темата беше за дигиталната учебна среда като ново измерение в образователния процес, но за петата конференция ще бъде с повече практико-приложна насоченост, уточнява Свиленов. Най-големият подарък, който училището си готви за своята 115-годишнина е въвеждането на напълно електронно образование. Проектът е спечелен и предстои в близките дни да се подпише договор. От есента учениците ще оставят учебниците в къщи, а в училище ще ползват електронни носители в обучението.  Това е най-добрата възможност да учат с разбиране, а не да зубрят казва Свиленов. И продължава разказа си как модерните технологии са в унисон с патриотичното възпитание и утвърждаването на християнските ценности в живота на децата. Миналата година те изписаха с телата си България в двора на училището, сега с красивите си униформи ще извият хора като „Розите на България\".", "date": "2018.05.10", "title": "Училище на 115 г. се хваща на световното БГ хоро"}
{"url": "http://standartnews.com/balgariya/mo_shte_finansira_11_natsionalni_nauchni_programi-371392.html", "text": "За първи път Министерството на образованието и науката ще финансира 11 национални научни програми, които имат за цел да обвържат научните изследвания с важни обществени задачи и потребности, насочени към различни сектори. Това съобщи на пресконференция министърът на образованието и науката Красимир Вълчев и отбеляза, че по една програма ще се финансира вероятно по един проект, в който ще бъдат обединени всички научни организации и висши училища в дадената научна област. \"Малка страна сме, трябва да се насърчава интеграцията, тъй като е факт, че имаме известно фрагментиране в системата на научните изследвания и когато правим инвестиции, е по-добре да направим една лаборатория, до която да имат достъп всички учени, отколкото да финансираме пет лаборатории, но не толкова добри\", коментира министър Вълчев. Той каза, че програмите са на обща стойност 18 милиона лева за 2018 г., но към тях са включени и 2,5 милиона лева за допълнителни стипендии за докторантите и постдокторантите, но те също трябва да бъдат обвързани с научните резултати. В здравеопазването ще бъдат финансирани две програми, които са в области, посочени като приоритетни от Министерството на здравеопазването, като първата от тях е за електронното здравеопазване, а втората програма е за разработване на методология за диагностика за дарената кръв, обясни министър Вълчев. Той добави, че тези две програми ще се изпълняват от почти всички университети и научни организации, работещи в тези области. Ще бъде финансирана и научна програма за културноисторическото наследство и националната памет, както и програма за опазване на околната среда и за намаляване на риска от природни бедствия. Има и програма за информационните технологии, като акцент в нея ще са компютърното моделиране, цифровите технологии в обучението и проблеми с информационната сигурност. Ще бъде финансирана и научна програма за нисковъглеродната енергия за транспорта и бита, много важна е програмата за здравословните храни, като водещ в изпълнението й ще е Аграрният университет, обясни министър Вълчев. Той информира, че програмите \"Вихрен\" и \"Петър Берон\" са насочени към българските учени в чужбина и за интеграцията им у нас, а най-голямата програма е за 5 милиона лева и е за млади учени и постдокторанти. \"По проекта допълнителното месечно възнаграждение за млад учен ще бъде между 200 и 500 лева и ще зависи от решението на съответната организация\", обясни министър Вълчев. Той добави, че по модула \"постдокторанти\" месечният грант за един докторант ще бъде между 1500 и 3000 лева\".", "date": "2018.05.10", "title": "МО ще финансира 11 национални научни програми"}
{"url": "http://standartnews.com/balgariya/tsvetanov_sofiya_mozhe_da_e_tsentar_na_evropeyskite_resheniya_za_zapadnite_balkani-371382.html", "text": "Западните Балкани са част от колективната сигурност на Европейския съюз. Ние, като политици, сме длъжни да осигурим на бъдещите поколения една мирна и спокойна Европа, в която се изповядват европейските ценности. Това заяви председателят на Комисията по вътрешна сигурност и обществен ред и председател на ПГ на ГЕРБ Цветан Цветанов по време на откриването на форума „Толерантността в Западните Балкани: ключ към Европа\". Събитието е част от календара на Българското председателство на Съвета на ЕС и се провежда в Националния дворец на културата. Негови организатори са евродепутатите от ГЕРБ/ЕНП Андрей Ковачев и Асим Адемов. Председателят на ПГ на ГЕРБ увери, че всички български институции са ангажирани с процеса по европейската интеграция на страните от Западните Балкани. „Макар и изправени пред Брекзит, от Великобритания изграждат стратегия за работа със Западните Балкани, което е доказателство, че те няма да се отклонят от общите ни цели по интеграцията на този регион. Радостен съм, че и САЩ подкрепят този процес\", сподели Цветанов и допълни, че най-важното нещо е човешките права и демократичният процес да бъдат гарантирани. Цветан Цветанов отбеляза, че София би могла да бъде център на всички важни политики и решения за европейската перспектива пред Западните Балкани и като пример даде предстоящата среща на 17 май в София между ЕС и Западните Балкани. „Неотдавна, когато отново в НДК приехме процедурните правила за парламентарен контрол върху работата на Европол от страна на ЕП и националните парламенти, с колегите от Службата обсъдихме и Многогодишната програма на Европол, акцент в която беше доброто взаимодействие със страните от Западните Балкани\", уточни Цветанов. „Ние искаме нашето председателство да бъде запомнено като Балканското председателство\", бяха думите на министъра на европредседателството Лиляна Павлова. „За съвсем кратко време успяхме да променим отношението на европейските ни партньори към нашия регион. Днес темата за Западните Балкани е припозната от всички тях и вече не се възприема само като приоритет на европредседателството, а като акцент в европейския дневен ред\", категорична бе тя. „Нека знаем каква е историята на нашия континент. Никога не бива да повтаряме грешките от миналото. Затова основната цел на ЕС е мирът. Никога повече не трябва да има война на европейска земя\", подчерта евродепутатът от ГЕРБ/ЕНП Андрей Ковачев. Неговият колега от групата на ГЕРБ/ЕНП в ЕП Асим Адемов коментира, че на Балканите има прекрасни хора и ние сме длъжни да го покажем на всички. „Как очакваме страните от Западна Европа да ни опознаят при положение, че ние самите не знаем много едни за други\", каза още Адемов.", "date": "2018.05.10", "title": "Цветанов: София може да е център на европейските решения за Западните Балкани"}
{"url": "http://standartnews.com/balgariya/11_miliona_iztocheni_ot_plovdivskata_zdravna_kasa-371384.html", "text": "Един милион и 100 хиляди лева са били източени чрез корупционната схема, разкрита в Регионалната здравна каса в Пловдив вчера. Това съобщи пред медиите окръжният прокурор на Пловдив Румен Попов. Три седмици след зрелищния арест на кметицата на столичния квартал \"Младост\" Десислава Иванчева и пловдивчани станаха свидетели на мащабна операция срещу държавни служители. При акцията на Икономическа полиция на ул. \"Ген. Данаил Николаев\" са задържани директорът на дирекция „Договаряне и контрол на изпълнението на медицинската, дентална помощ и аптеки\" в РЗОК - Пловдив Иван Деспотов и служителят на касата Влади Манев.  Още двама души, замесени в схемата са в ареста. Мозъкът на схемата, според прокуратурата, били Иван Деспотов и собственик на верига аптеки, които преди година измислят схема за източване на Здравната каса. С имената на реални пациенти, включени в програмата за новото скъпоструващо лечение на хепатит C, в Пловдив са присвоени над 1 млн. лева. В схемата участват няколко души – основен инициатор в документната измама е фармацевт с фамилия Александров, собственик на няколко аптеки. Той е създал за една година три фантомни аптеки, които са съществували само на хартия, с единственото изключение, че е бил назначен по закон и помощник фармацевт. Регистрирали фирми на социално слаби хора и на името на дружеството се издавал лиценз за аптека. Аптека нямало, но за сметка на това дружеството получавало лекарства за десетки хиляди левове. От базата данни на Касата Деспотов и съучастниците му се сдобили с данните на тежко болни хора от Пловдив и областта, и през аптеките-фантоми започнали да изписват лекарства на стойност 25-30 000 лева. Правели се двойни заявки - веднъж през действаща и веднъж през аптека фантом. най- често са изписвани лекарства за хора, болни от хепатит, тъй като те са много скъпи. Над милион лева са източени от Здравна каса през последната година, като само за последните два  дни изтеглената сума е близо 90 000 лева. Тъй като Деспотов и подчиненият му Влади Манев контролирали аптеките през \"Контрол на аптеки\", проверки не били правени.  Манев оглавява отдел \"Извънболнична медицинска, дентална помощ и аптеки \"в  дирекцията на Деспотов -  \"Договаряне и контрол на изпълнението на медицинската, дентална помощ и аптеки\" в  РЗОК - Пловдив. 60% от приходите, придобити чрез измама, са били разпределяни между държавните служители. Според зам.-окръжният прокурор Галин Гавраилов са извършени две престъпления  - документна измама и подкуп в особено големи размери. Наказанията, предвидени в Наказателния кодекс за тези престъпления, са от 10 до 20 години за документното престъпление и от 3 до 15 за подкупа. На този етап в ареста с разпореждане на Окръжна прокуратура са задържани четирима души - Деспотов, Манев, Александров и социално слабият Лютинов, на чието име са регистрирани фирмите. първоначално са арестувани още двама от замесените в схемата, но в последствие са освободени. Извършени са претърсвания и изземвания на адресите на задържаните. Мозъците на операцията живеели в истински лукс. Деспотов притежавал имение извън града и няколко луксозни автомобила.", "date": "2018.05.10", "title": "1,1 милиона източени от пловдивската здравна каса"}
{"url": "http://standartnews.com/balgariya/radev_razdade_darzhavni_otlichiya_na_ucheni-371386.html", "text": "България е богата на значими личности и таланти, заяви президентът Румен Радев, който днес удостои с висши държавни отличия изтъкнати учени в областта на медицината, образованието и културата. Бяха наградени петима български учени - проф. д-р Петър Червеняков беше отличен с орден \"Стара планина\" - първа степен, за постижения в областта на гръдната и сърдечно-съдовата хирургия, проф. д-р Темелко Темелков и проф. д-р Радослав Гайдарски - с орден \"Св. св. Кирил и Методий\" - огърлие, за значимия им принос в областта на медицинската наука в България, проф. Николай Червенков - с орден \"Св. св. Кирил и Методий\" първа степен за големи заслуги в областта на историческата българистика и развитието на българската просвета и култура, а акад. Александър Петров - с орден \"Св. св. Кирил и Методий\" - огърлие, за заслуги в областта на образованието и природните науки. Всеки един от вас оставя зад себе си и продължава да развива школа, в която членуват много млади българи, вие сте примерът за всички нас, защото всяко общество има нужда от достоен пример, който да обединява и канализира нашата енергия, обърна се към учените президентът. Просперитетът на цялото ни общество зависи от професионалната отдаденост, но прогресът се дължи на хората с новаторски дух, неизчерпаема енергия, на хората с дръзновението да погледнат в бъдещето и да разчупят стереотипи и догми, посочи Румен Радев. Той подчерта, че българското общество трябва да цени и уважавам ярките си личности. От името на наградените Радослав Гайдарски благодари за отличията, както и на екипите, с които отличените са работили през годините и са постигнали тези резултати. Акад. проф. д-р Петър Червеняков е първият български професор, поканен за учредител на Европейската асоциация по сърдечно-гръдна хирургия. В продължение на 35 години е бил републикански консултант по коремна и гръдна хирургия. Той е изобретател, реализирал 12 рационализации, внедрил 40 нови оперативни метода, автор на стотици научни публикации, уважаван преподавател и признат учен.Извършил е над 30 000 операции и асистенции, консултирал и оперирал пациенти както у нас, така и в чужбина. Проф. Радослав Гайдарски е сред малкото български хирурзи, които имат признати рационализации в оперативната техника, използвани ежедневно в медицинската практика при операции на черния дроб, жлъчните пътища, панкреаса и стомашно-чревния тракт. Проф. Темелко Темелков започва професионалния си път като ординатор-хирург, за да се превърне в един от най-уважаваните тясно специализирани коремни хирурзи в България. Има изключителните заслуги за развитието на Медицинския университет във Варна.По време на мандата му като ректор, университет е удостоен с приз \"Международна златна и сребърна награда за качество 2002\" в Мексико и е избран за пълноправен член на престижната Асоциация на европейските университети. Проф. Николай Червенков има изключителни заслуги за развитието на българското национално движение, първо в рамките на Съветския съюз, а след това в Република Молдова. От 1994 г. до днес успешно работи като председател на Научното дружество на българистите в Република Молдова и е един от инициаторите за създаването на държавен орган за българите в чужбина. Благодарение на неговата активност се дава голям тласък за възстановяването и разширяването на контактите между България и българската историческа диаспора в областта Бесарабия. Проф. Червенков има голям принос в създаването и развитието на държавния университет \"Григорий Цамблак\" в Тараклия, на който през 2004 г. е избран за първи ректор. Откритията на акад. Александър Петров са в основата на множество от съвременните най-високо технологични научни разработки в областта на оптоелектрониката, био-нанотехнологиите, мембранната биофизика и физиката на живата материя.", "date": "2018.05.10", "title": "Радев раздаде държавни отличия на учени"}
{"url": "http://standartnews.com/balgariya/proliven_dazhd_navodni_plovdiv-371402.html", "text": "Над 100 сигнала са получени за наводнени подлези, болници, училища и други обекти, след проливния дъжд, който преваля в ранния следобед в Пловдив. Това каза инсп. Цвятко Дешев, говорител на Регионална дирекция „Пожарна безопасност и защита на населението\", цитиран от \"Фокус\". По думите му цялата налична техника в четирите служби на пожарната в Пловдив е ангажирана по сигналите на гражданите. „С приоритет естествено се стремим да реагираме първо на сигнали за наводнени сгради с обществено предназначение, в това число подлези, болници и училища. Сред пострадалите от проливния дъжд обекти са Онкологията в кв. „Кючук Париж\", Детската клиника на бул. „Васил Априлов\", подлеза на Централна гара, Областната администрация, Дома за деца с увреждания и много други. Получен е и сигнал за закъсали коли на Коматевския възел\", коментира Дешев. Той посочи, че няма сигнали за бедстващи или пострадали хора. Екипите на Пожарната в Пловдив продължават да отреагират на сигнали. Към момента непроходим за ниски автомобили е и подлезът на ул. „Гладстон\" при Централна поща. Сигнали са получени още за училище, също за болница „Медлайн\".", "date": "2018.05.10", "title": "Проливен дъжд наводни Пловдив"}
{"url": "http://standartnews.com/balgariya/bansko_na_protest_pred_sada_zaradi_park_pirin-371398.html", "text": "Банско отново излиза на протест! Поводът е заседанието на Върховния административен съд за Плана за управление на парк \"Пирин\" на 14 май от 14 часа. Банскалии за пореден път ще изразят своята твърда позиция срещу \"зеления\" рекет, чрез мълчалив протест пред сградата на съда в София, която се намира в началото на бул. \"Александър Стамболийски\". Организиран превоз ще тръгва в 11.00 часа от Старата автогара - Банско. Да покажем отново, че ни има, че няма да отстъпим!", "date": "2018.05.10", "title": "Банско на протест пред съда заради парк \"Пирин\""}
{"url": "http://standartnews.com/balgariya/4_godini_i_6_mesetsa_zatvor_za_tsenko_chokov-371403.html", "text": "Специализираният наказателен съд осъди на 4 години и 6 месеца затвор бившия кмет на село Галиче Ценко Чоков. Той бе признат за виновен по три от петте обвинения, повдигнати срещу него - за отвличане, побой и палеж на автомобил, а бе обявен за невинен за лихварство и ръководене на престъпна група. Ценко Чоков, синът му Мартин и още шестима души бяха задържани при спецоперация през май 2016 година. Те са подсъдими за участие в организирана престъпна група, за лихварство, отвличане, побой с нанасяне на телесни повреди, палежи. Специализираният съд постанови по 3 години затвор за всяко от провиненията, за които Чоков бе признат за виновен. Общото му наказание обаче е 4 години и 6 месеца \"лишаване от свобода\". Бившият кмет на Галиче влезе в съдебната зала на носилка, за да чуе присъдата си. Синът на Чоков - Мартин, е невинен за участие в организирана престъпна група, но виновен за заплаха за убийство и лихварство. Съдът определи едно общо наказание за двете присъди от 4 години и 5000 лв. глоба.", "date": "2018.05.10", "title": "4 години и 6 месеца затвор за Ценко Чоков"}
{"url": "http://standartnews.com/svyat/borisov_na_tseremoniya_v_germaniya_po_pokana_na_makron-371349.html", "text": "Министър-председателят Бойко Борисов ще участва утре, 10 май, в церемонията по връчването на годишната Международна награда „Карл Велики\" в гр. Аахен, Германия, съобщиха от правителствената информационна служба. Премиерът ще присъства на събитието по лична покана на носителя на престижния приз за тази година Еманюел Макрон. Президентът на Франция е отличен от Борда на директорите на Дружеството за международната награда „Карл Велики\" за визията му за нова Европа и за възстановяването на европейския проект. Отличието се връчва от 1950 г. на личности с принос към европейското обединение.", "date": "2018.05.10", "title": "Борисов на церемония в Германия по покана на Макрон"}
{"url": "http://standartnews.com/balgariya/startira_konkurs_za_detska_risunka_moeto_dzi-371407.html", "text": "\". Тази година темата на рисунките, с които ще могат да се изявяват деца на възраст от 6 до 14 години, е \"Безопасността на пътя\". За да отговори на повишаващите се интереси и възможности на децата в дигиталните технологии, в тазгодишното издание ДЗИ разширява обхвата на конкурса и предоставя поле за изява на креативните млади творци в още две категории – „Компютърна рисунка\" и „Видеоклип\", освен традиционното състезание за „Рисунка\". Така децата вече имат възможност да участват със свои творби в една от трите категории, а защо не и във всички три. Сроковете за участие за категориите \"Рисунка на хартиен носител\" и \"Компютърна рисунка\" са до 30 юни 2018 г., а за категорията \"Видеоклип\" - до 30 август 2018 г. Едни от най-популярните влогъри - FlapaBoom и Мирела Лилова, подкрепят „Моето ДЗИ\" 2018 и със собствени видеа ще покажат интерпретациите си по темата за безопасността на пътя. Те ще бъдат публикувани в профилите им в социалните мрежи (Youtube, Facebook и Instagram), както и на фейсбук страницата на ДЗИ, за да послужат за вдъхновение и пример за младите творци. В категорията \"Компютърна рисунка\" децата следва да представят по креативен и интересен начин своите идеи по зададената тема, използвайки най-популярните графични редактори. Видеоклипът трябва да представя, в какво се изразява безопасността на пътя през погледа на най-малките участници в уличното движение. Видеоклиповете и компютърните рисунки следва да бъдат качени на платформата на конкурса https://my.dzi.bg/children/. На същия адрес може да бъде открита подробна информация за условията и необходимите документи за участие в \"Моето ДЗИ\" 2018. , а първите трима победители в останалите две категории „Компютърна рисунка\" и „Видеоклип\" ще бъдат наградени с таблети. Конкурсът за детска рисунка е част от мащабния проект \"Моето ДЗИ\", който насърчава устойчивия начин на живот сред подрастващите и допринася за повишаване на застрахователната им култура, както и културата за безопасност на пътя. До момента повече от 7000 млади художници са взели участие през четирите години от началото на провеждането на конкурса.", "date": "2018.05.10", "title": "Стартира конкурс за детска рисунка \"Моето ДЗИ\""}
{"url": "http://standartnews.com/balgariya/tema_tri_varianta_za_skaptopara-371412.html", "text": "Благоевград не дава Скаптопара. Хората са убедени, че древното селище, което в момента възкръсва край с. Покровник, е именно антична Скаптопара. Това стана ясно в сряда вечерта, когато стотици благоевградчани се включиха в организираната от кмета д-р Атанас Камбитов дискусия по казуса. Целта бе да се чуе мнението на хората за бъдещето на археологическите находки край село Покровник. Всички присъстващи се обявиха категорично за запазването на древното селище, което бе разкрито на трасето на строящата се автомагистрала „Струма\". Вариантите това да се случи са три – запазването им на място и спиране на строежа на аутобана, запазването им на място и заобикалянето им от магистралата или преместването им в останалата част на древното селище и тяхното социализиране. До момента археолозите са се натъкнали на три по-сериозни и трайни археологически паметника – баня, гробни комплекси и раннохристиянска църква. „Банята може да се съхрани на същото място, а църквата и гробните комплекси да се преместят в западна посока. В сервитута на магистралата са само 38,4 декара от селището, което е на площ от 120 декара. На практика бъдещата магистрала минава в периферията на селището, върху 20-25% от него. Преместването е най-добрият вариант - може да стане без проблем и да се пристъпи директно към реставрация и консервация\", каза доц. Здравко Димитров, който ръководи разкопките. Промяната на трасето на аутобана ще струва около 43 милиона лева и ще забави строежът с поне 4 години, изчислиха преди дни от АПИ. В тази ситуация има опасност да бъдем лишени от финансиране по Оперативната програма, подчерта кметът Камбитов. Той поясни, че за ново трасе е необходим нов ОВОС, нова оценка за съответствие, нови парцеларни планове, обявления, отчуждителни мероприятия, обжалване, обезщетения. Страхът на градоначалника е, че това може да доведе до пренасочване на финансирането към други инфраструктурни проекти. „Трябва да намерим най-разумното решение. Миналото е много важно, но и бъдещето е от изключително значение. Смятам, че около тази теза сме обединени всички. Трябва да търсим едно градивно и конструктивно решение, най-доброто за Благоевград\", заяви д-р Камбитов Според Инициативния комитет в защита на находките обаче промяната на трасето на АМ „Струма\" ще струва не повече от 4,5 милиона лева. По мнението на комитета не се налага и нов ОВОС. Част от присъстващите бяха категорични, че селището трябва да се запази на същото място и да се превърне в туристическа дестинация, което ще даде тласък на икономиката в града, тъй като ще идват туристи от страната и чужбина. Те са убедени, че Благоевград трябва да се възползва от археологическото откритие, тъй като то е шанс за бизнеса в района и ще бъде визитната картичка на града, чийто девиз е „Древен и модерен\". Участие в дискусията взеха и представители на бизнеса, които се обявиха за запазване на находките, но и настояха да продължи строителството на АМ „Струма\". Според бизнесмени откритите находки край с. Покровник ще са атракция за туристите от цял свят само при положение, че има изградена подходяща пътна инфраструктура. „Нашите съседи обмислят построяването на пътна връзка Солун-Скопие-Белград. Направят ли тази магистрала, то има опасност нашият път Е-79 от международен да стане регионален. Всеки превозвач ще предпочете да мине от другата страна, затова не бива да се забавя строежът на аутобана нито ден\", заяви Петър Демерджиев, който е собственик на транспортна фирма.", "date": "2018.05.10", "title": "ТЕМА: Три варианта за Скаптопара"}
{"url": "http://standartnews.com/balgariya/100_000_daryava_choveka_payak_za_spasyavaneto_na_boyan-371414.html", "text": "100 хиляди лева дарява Човека Паяк - катерачът на небостъргачи Иван Кристоф, за издирването и спасяването на алпиниста Боян Петров. Боян изчезна на 3 май под връх Шиша Пангма в Хималаите. Търсенето му и вчера не успя да започне заради лошото време и липсата на разрешение от китайските власти за излитане на хеликоптер. \"Ето банкова сметка с депозирани 100 077, 43 лв., от която може да се изтеглят парите - $50,000, за да се плати за хеликоптерната застраховка, за издирването и спасяването в Хималаите на човека, когото не познавам, но разбрах, че е имал мечти и дете\", написа Иван Кристоф във \"Фейсбук\" и публикува извлечение от сметката си. Парите са събирани и пазени за неговия проект за \"школа за оцеляване\", но в спешната ситуация с Боян Петров Човека Паяк решил да действа. Снощи дойде и дългоочакваното разрешение за излитане на хеликоптер. Към 19 ч. посолството ни в Пекин информира, че китайската страна е дала разрешение за използването на два непалски хеликоптера на компания Simrik Air Pvt. Ltd. да се включат в спасителните действия. Разрешителното влиза в сила от 10 май и е валидно до 13 май 2018 г., съобщи Външно министерство. Почетният консул на България в Катманду, Непал, г-н Бхола Тхапа потвърди, че пилотите на авиокомпания Simrik Air вече разполагат и с необходимите им китайски визи. В следствие на постъпките от страна на дипломатическата ни мисия в Пекин, китайската страна е поела ангажимент да изпрати гранични служители, които ще чакат двата хеликоптера при пристигането им на тяхна територия и така няма да се налага екипажите да летят до странични гранични пунктове, на които единствено има паспортен контрол. От ключово значение са алпинистите, които ще тръгнат да го търсят отдолу, каза вчера сутринта съпругата на Боян Радослава Ненова, уверена, че спасителите тръгват всеки момент. По-късно през деня обаче се оказа, че заради ужасното време това не е станало. Не знам дали някой изобщо е излязъл, каза привечер Деян Петков от екипа на алпиниста в София. За днес прогнозата е слънчево и ветровито време. Планът е нагоре да тръгнат всички, които са в базовия лагер - тримата шерпи, шестимата китайски спасители и 5-6 алпинисти. Ще се движат в различни групи и с различен багаж и темпо, а целта е да стигнат до Лагер 2, където се надяват да е Боян.", "date": "2018.05.10", "title": "100 000 дарява Човека Паяк за спасяването на Боян"}
{"url": "http://standartnews.com/mneniya/s_darzhavni_zaplati_shte_ima_sveshtenitsi_i_v_bednite_rayoni-371415.html", "text": "- Тези промени се обсъждат от доста време през последните години, но може би приятна изненада е наличието на широк консенсус в Народното събрание между основните парламентарни партии, които са почти единодушни за необходимостта и характера на тези промени и предлагат заедно тези законодателни предложения. Подобни промени в Закона за вероизповеданията назряват от известно време, защото от приемането на закона през 2002 г. са се натрупали нови проблеми и предизвикателства за разрешаване. Този закон при неговото приемане и прилагане досега трябваше да разреши въпроси, свързани с демократичните процеси на прехода и липсата на цялостна законодателна уредба на вероизповеданията, която да бъде в синхрон с новата демократична конституция, преодоляване на разкола в Българската православна църква и създаването на нови демократични отношения между държавата и религиозните общности. Но още тук трябва да отбележим, че само законодателните мерки не са достатъчни за решаването на специфичните проблеми на вероизповеданията. Видяхме, че освен закона е необходимо и адекватното му прилагане от държавните органи, а и множество последващи съдебни решения по различни казуси, свързани с неговото прилагане. Десетилетието след влизане в сила на този закон беше белязано от нови проблеми, свързани с решения на Съда по правата на човека в Страсбург по мерките на държавата за преодоляване на разкола, въпроси на свободата на съвестта и правата на гражданите, специфични проблеми на реституирането на недвижими имоти на вероизповеданията и техния статут като паметници на културата, а когато изтече десетгодишния срок, даден от закона за връщане на имотите на вероизповеданията, видяхме как много от тези въпроси се поставят за решаване чрез други закони. Всичко това подсказваше, че е необходимо да се търсят нови решения и е необходимо да се намери нов подход от държавните институции по наболелите въпроси. - Без да съм се запознал в детайли с текстовете на самите законопроекти, и въз основа само на това което вече публично е представено в медиите, мога да кажа, че очевидно всички политически сили в НС разглеждат този въпрос като важен приоритет за държавната политика по отношение на вероизповеданията. Доколкото разбирам става дума преди всичко за издръжката на свещенослужителите и техните заплати. Ако според тези предложения държавата може да се ангажира чрез нов тип бюджетна и финансова политика с осигуряване на заплащането това ще елиминира необходимостта да се търсят други форми на осигуряване на финансови средства от самите вероизповедания. От една страна този нов начин може би ще бъде от полза там където има финансови трудности за заплатите на свещенослужителите, но със сигурност ще въведе и по-строги правила за отчетност и контрол на отпусканите бюджетни средства. Това ще бъде един механизъм за превенция срещу нерегламентирани форми на финансиране и рисковете от прокарване на външно влияние върху самите религиозни общности. Необходимо е разбиране, че тези нови мерки са от полза както за самите вероизповедания, така и за обществото и държавата. - Религиозните институции на вероизповеданията са отделени от държавата по конституция и се ползват със своя вътрешна автономия по вероучителните и религиозни въпроси. Но по силата на закона те също така са български юридически лица и би следвало в своята дейност да спазват законите и да се ръководят от интересите на обществото. Държавата от своя страна трябва да има своя отговорна политика по отношение на религиозните общности и не може да предоставя финансирането на основните им дейности на други държави. И по сега действащото законодателство има определени ограничения в дейността на вероизповеданията включително и при тяхното финансиране. Някои аспекти от дейността на религиозните общности са свързани и с контактите с други общности или необходимостта от мисионери и проповедници от други страни. Това се отнася за тези вероизповедания, които нямат достатъчно свои свещеници в България. При тези случаи има съответния ред за получаване на покана или виза за престой в България, ако това не са български граждани. Представителството на Руската патриаршия в София или католическите мисионери, които идват от чужбина би следвало да получават работни визи или разрешения за престой за упражняване на своята дейност, а ако държавните органи имат сведения за някаква нерегламентирана дейност те могат да не им издават разрешения да влизат в страната. - Това е един нов момент, който се предлага за намиране на формула за увеличаване на бюджетната субсидия и за ангажиране на държавата при издръжката на вероизповеданията. Тук очевидно най-многобройните по численост на своите вярващи религиозни общности могат да получат подобно финансиране, а другите по-малки вероизповедания ще получават субсидия от бюджета по досегашния ред. Тези, които ще бъдат финансирани по този начин ще трябва да отговарят и на завишени изисквания за отчетност и контрол пред държавните органи. Затова и по-многочислените вероизповедания трябва да бъдат и по-отговорни пред обществото и държавата. Това не е привилегия за тях пред другите, а отговорност. - Това може самата БПЦ да определи с оглед на нейните нужди. Днес много храмове пустеят и има голям недостиг на свещеници, който може би по този начин ще се запълни в тези епархии, които имат трудности с изплащане на заплатите. Така по-бедните райони няма да остават без свещеници и храмовете да се рушат и пустеят, ако повече млади хора са спокойни, че средствата за заплати са осигурени от държавата. Това ще наложи и развиване на нови дейности и изграждане на институции за социално-милосърдно служение, благотворителност и всичко това за което досега не достигат средства. Тенденциите на обезлюдяване или липсата на духовници в пограничните райони на страната създава условия за търсене на алтернативни източници за финансиране и ако държавата абдикира от тези дейности тогава тя предоставя възможност за навлизане на външни влияния и други организации, които разширяват своето влияние сред вярващите и населението в тези райони. - Образованието и подготовката на свещенослужители и проповедници е също много важен въпрос, който трябва да бъде в полезрението на държавните институции и той може да се регламентира или чрез закона за вероизповеданията или чрез закона за висшето образование. Това е много труден въпрос, защото духовните училища са под ведомството на самите вероизповедания, а висшето образование, което държавата признава трябва да се получава от акредитирани образователни институции. Тук трябва да намери най-добрия модел за нашите условия, който да отговаря на интересите на вероизповеданията, на обществото и на държавата. - Сектантските прояви могат да се ограничат чрез по-строги правила за отговорност и отчетност на вероизповеданията, но сектантските групи много често се отклоняват от самите ръководни органи на утвърдените вероизповедания или въобще не се регистрират според законите и не спазват възприетите в обществото правила. - Това е добра инициатива, която запълва липсата на религиозно образование в българското училище и също има важно превантивно действие срещу сектантство или радикализиране на младите хора. Когато те познават своята вяра и религиозната традиция на своите съседи и съграждани са по-защитени от злоупотреби или манипулации с религиозните чувства и идеи. - Първият празник е църковното честване на светите братя като светци на Църквата докато вторият празник е общонароден ден на просветата и културата, който е дошъл в нашата традиция от Възраждането. И двата празника са важни и са свързани помежду си макар и да имат различен характер като чисто религиозен и по-светски характер. Но виждаме на че тази ден и Църквата и държавата са заедно в храма и пред паметниците на светите братя Кирил и Методий, което ни обединява.", "date": "2018.05.10", "title": "С държавни заплати ще има свещеници и в бедните райони"}
{"url": "http://standartnews.com/biznes/kitayskata_cnnc_podnovi_interesa_si_kam_belene-371388.html", "text": "Китайската Национална Ядрена Корпорация (CNNC) потвърди инвестиционния си интерес към проекта АЕЦ „Белене\". Това стана ясно по време на провела се днес среща на заместник министър-председателя Томислав Дончев и енергийния министър Теменужка Петкова с представители на компанията, съобщиха от Министерството на енергетиката. От българска страна беше подчертано, че евентуалната реализация на проекта, ще премине през провеждане на конкурсна процедура за избор на стратегически инвеститор. „Няма да бъдат предоставяни държани гаранции по проекта или сключвани дългосрочни договори за изкупуване на произведената електроенергия\", заяви вицепремиерът Дончев. Китайската страна бе информирана, че доставеното от Атомстройекспорт оборудване се съхранява съгласно инструкциите на заводите-производители. В изпълнение на решение на Народното събрание от март тази година, в момента работна група в Министерството на енергетика анализира възможните варианти за използване на наличното за проекта „Белене\" оборудване по най-добрия начин, обясни министър Петкова. Представителите на CNNC потвърдиха намерението си да участват при евентуалното провеждане на процедура за избор на инвеститор във връзка с проекта „Белене\".", "date": "2018.05.10", "title": "Китайската CNNC поднови интереса си към \"Белене\""}
{"url": "http://standartnews.com/biznes/120_firmi_proizvezhdat_avtochasti_za_e1_mlrd-371401.html", "text": "Aвтомобилният сектор в България произвежда продукция за близо 1 млрд. евро годишно. Това съобщи зам.-министърът на икономиката Александър Манолев при откриването на нов учебен център по диагностика на електрически и конвенционални автомобили в Професионалната гимназия по транспорт и енергетика „Хенри Форд\" в София. Автоиндустрията се развива с устойчиви темпове, а брутната й добавена стойност е нараснала 4 пъти за последните 10 години, допълни той. Това е един от най-атрактивните високотехнологични сектори, които привличат сериозни чуждестранни инвестиции и в които ще расте нуждата от повече и по-добре подготвени кадри. Манолев пожела на учениците от гимназията да изберат да се реализират в едно от десетките предприятия в автомобилния сектор  у нас. В България работят един завод за сглобяване на автомобили и още около 120 предприятия за производство на части като поддоставчици на водещи компании в автомобилостроенето, отчете Манолев. Всички те дават прехрана на над 23 хиляди души, а частите се изнасят за водещи пазари като Германия, Франция и др.", "date": "2018.05.10", "title": "120 фирми произвеждат авточасти за Е1 млрд."}
{"url": "http://standartnews.com/biznes/ot_foruma_na_ebvr__bankoviyat_sektor_pred_mashtabna_transformatsiya-371405.html", "text": "Банковият сектор никога не е преминавал през такава мащабна трансформация, като протичащата в момента. Процесът стана особено осезаем през последните години по три основни причини: променящите се клиентски модели на поведение, регулаторните изисквания и потенциалните нови играчи в лицето на финтех компаниите. Това заяви Андреа Диаманти, директор \"Корпоративно, инвестиционно и частно банкиране\" в УниКредит, който беше модератор на панел, посветен на иновациите в банкирането по време на Годишната среща на Европейската банка за възстановяване и развитие /ЕБВР/. Форумът се проведе в конгресния център King Hussein Bin Talal, който се намира на брега на Мъртво море, близо до йорданската столица Аман. Сред предимствата на банките в бързопроменящата се среда Диаманти посочи голямата клиентска база, изградените отношения и доверието, на което се радват кредитните институции. В полза на финтех компаниите пък е скоростта, с която могат да реализират една идея до продукт. „Сега е моментът, в който добре установеният банков бизнес ще трябва да се справи с предизвикателството от навлизането на технологиите и да превърне дигитализацията във възможност, а не в заплаха\", каза Диаманти. Според него внедряването на нови технологии не е новост, но появяването на повече конкуренция променя фокуса на бизнеса и вниманието към иновации. „Важно е те да се правят в диалог с клиента\", коментира още Диаманти. Той цитира данни, според които над 70% от американците под 35 г. и над 60% на възраст между 35 и 55 години биха купили продукт от технологична компания. „Това е тенденция, която може да се развие и в Европа\", допълни Диаманти. По думите му, банките не бива да гледат на финтех компаниите като заплаха, а напротив, трябва да работят заедно, за да предоставят по-добри услуги на клиентите. Ключово е иновациите, които се въвеждат в банковия бизнес, да са желани от клиентите. „Банкирането е бизнес за хората, а за иновациите това важи дори с по-голяма сила\", поясни директорът \"Корпоративно, инвестиционно и частно банкиране\" в УниКредит. „При иновациите е ключово улесняването на процесите. Важно е клиентите да получават бързи и качествени услуги, от които имат нужда\", допълни Джовани Лусини, директор \"Иновации и Търговска стратегия за ЦИЕ\" на УниКредит Булбанк, който също беше участник в панела. Той също е категоричен, че банкирането много променя своята същност. „Банкирането вече не е само предоставяне на услуги, а по-скоро консултантски бизнес. В него ние трябва да предоставяме на клиентите си услуги, все по-често не само в рамките на една държава\", допълни Лусини. Думите му бяха подкрепени и от Конка Селим, експерт от турската Дениз банк. Според нея, за да е успешна трансформацията в един бизнес, е важно да започне отвътре навън. „Иновацията трябва да е корпоративна култура във всяка бизнес организация, която иска да се нарича дигитална\", обясни експертът. Тя беше категорична, че един бизнес може да бъде наречен иновативен, само ако клиентите го виждат като такъв.", "date": "2018.05.10", "title": "ОТ ФОРУМА НА EБВР:  Банковият сектор пред мащабна трансформация"}
{"url": "http://standartnews.com/biznes/rayfayzenbank_s_promotsiya_za_aksesoarite_za_plashtane-371406.html", "text": "Иновативните аксесоари за разплащане на Райфайзенбанк (България) ЕАД са достъпни за повече потребители. Всички притежатели на дебитни карти Debit Mastercard от Райфайзенбанк могат да се сдобият с гривна, ключодържател или стикер за смартфон с вграден чип за безконтактни плащания. Клиентите на Райфайзенбанк могат да заявят до 31 юли 2018 г. аксесоар за плащане към своята дебитна Debit Mastercard при промоционални условия – без такса обслужване за първата година. Ако все още не разполагат с Debit Mastercard, трябва да посетят офис на банката, като новата им карта също ще е без такса обслужване за първите 12 месеца. В края на миналата година банката представи първите си разплащателни аксесоари към кредитни карти RaiCARD Fix. Интересът е голям и към една нова RaiCARD Fix се издава средно по един аксесоар за плащане. Силният интерес към преносимите разплащателни устройства е следствие от непрестанно нарастващите очаквания на потребителите за удобство и сигурност на картовите плащания, както и от развитието на безконтактната технология и разрастването на мрежата от ПОС терминали, които приемат този вид плащания. Общият брой на издадените от Райфайзенбанк дебитни и кредитни карти надвишава  500 000, като всички те вече са с безконтактна технология. Към момента около 80% от ПОС терминалите, инсталирани от банката, са с безконтактна функция. По данни на Райфазенбанк, делът на безконтактните плащания непрестанно нараства, като в края на 2017 г. достига близо половината от всички картови трансакции. Повече от три-четвърти (77%) от общия брой безконтактни плащания пък са извършени от притежателите на дебитни карти. Както при безконтактни трансакции с пластика, така и при разплащане с гривна, ключодържател или стикер въвеждането на ПИН се изисква само за покупки над 25 лв. За всяка трансакция, направена чрез аксесоар, картодържателят получава sms или имейл известие.", "date": "2018.05.10", "title": "Райфайзенбанк с промоция за аксесоарите за плащане"}
{"url": "http://standartnews.com/biznes/prognoza_chaka_ni_golyam_skok_na_tsenite_na_toka-371396.html", "text": "Сериозен недостиг на електроенергия и значителен ръст на цената й в страните от Югоизточна Европа (ЮИЕ) се очаква през следващите години. Това заяви Тим Йео, председател на New Nuclear Watch Institute (NNWI), бивш британски министър на околната среда и бивш председател на Комитета на енергийни и климатични промени на кръгла маса в София. Йео представи доклада на NNWI за \"Електроенергийният пазар на ЮИЕ: Влияние на новите тенденции и политики\". В него експертите прогнозират, че без увеличаване на производствени мощности енергийният пазар в региона ще изпита дефицит, който до 2030 г. ще е към 35 ТВтч, а към 2040 г. - 150 ТВтч. Този дефицит ще доведе до скок на цените на тока с около 30% – до 160-170 евро/мегаватчас. Това ще е резултатът от изпълнението на политиката на ЕС за намаляване на парниковите газове с 40% до 2030 г., в резултат от която ще бъдат закрити много ТЕЦ у нас и в региона. Електроенергийният пазар в ЮИЕ е по-нестабилен от досегашните прогнози, посочи Тим Йео. По наше виждане атомната енергия е важна част от решението на проблема, допълни той. Ръстът на потреблението на електроенергия заради бързото разпространение на електрически автомобили и широкото използване на технологиите за обработка на данни (т.нар. копаене на криптовалути) носи голям риск за сигурността на електроенергийните доставки за България, Албания, Босна и Херцеговина, Косово, Гърция, Унгария, Македония, Румъния и Сърбия, обяви Тим Йео. Само изграждането на АЕЦ и ВЕИ ще осигури на ЮИЕ стабилен източник на енергия и ще даде възможност да бъдат изпълнени задълженията по намаляване на CO2, посочи той. Идеята за изграждане на АЕЦ „Белене\" като регионален проект става все по-актуална, заяви и Славчо Нейков от Института за енергиен мениджмънт. За целта трябва да се разшири броят на страните, участнички в проекта, и да се търси на европейско финансиране, заяви той. Затова много се радвам, че при международните си изяви премиерът Бойко Борисов акцентира върху тези моменти, коментира Славчо Нейков.", "date": "2018.05.10", "title": "ПРОГНОЗА: Чака ни голям скок на цените на тока"}
{"url": "http://standartnews.com/biznes/kfn_otne_litsenza_na_zastrahovatelya_olimpik-371408.html", "text": "Комисията за финансов надзор отне лиценза на  „Застрахователна компания Олимпик\" АД, която извършва дейност в България чрез свой клон.  В съответствие със закона на Република Кипър на дружеството е предоставен специален лиценз, който включва само възможност за продължаване на дейността по вече сключени договори, уреждане на висящи претенции и събиране на дължими към дружеството премии, както и да удовлетворява други задължения, съобщиха от КФН. За прилагането на специалния лиценз е назначен специален администратор - „Мазарс ООД\" (Mazars Limited),  представлявано от  Павлос Накузи и  Петрос Накузи, със задължение да гарантира, че за периода на специалния лиценз дружеството ще извършва само споменатите по-горе дейности. Назначеният специален администратор отговаря и за цялостната дейност на застрахователя, включително за дейността му в България. С прилагането на  принудителна административна мярка спрямо „Застрахователна компания Олимпик – клон България\" КЧТ, КФН забранява на застрахователя да сключва нови застрахователни или презастрахователни договори по всички класове застраховки, удължаване на срока на сключени договори и разширяване на покритието по тях, както и за забрана за свободното разпореждане с активи на клона на територията на Република България.", "date": "2018.05.10", "title": "КФН отне лиценза на застрахователя \"Олимпик\""}
{"url": "http://standartnews.com/biznes/iskat_barza_sech_na_gorite_zasegnati_ot_koroyadi-371411.html", "text": "Областният управител на  Кърджали Никола Чанев настоя да бъдат локализирани участъците, засегнати от корояда в близост до населени  места и да се пристъпи към незабавна сеч. Това стана ясно на работна среща с директорите на Горските стопанства в Кърджалийско, РДГ и РД „ПБЗН\" във връзка със защитата от пожари през пролетно-летния сезон.  В разговорите участва и заместник-директорът на ЮЦДП Смолян Ивайло Исаев. Всички Горски стопанства са изготвили списъци на землищата с най-големи количества повредена дървесина, които са съгласувани с Районните  противопожарни служби. Най-силно засегнатите терени са в Джебелско и Кърджалийско,  сочат справките. На територията на ДГС Крумовград и ДГС Кирково няма застрашени населени места в опасна близост до площи, засегнати от корояда. На срещата бяха набелязани проблеми, свързани със състоянието на пътищата, почистването на просеките, достъпа на техниката, стопанисването на общинските и частните гори.", "date": "2018.05.10", "title": "Искат бърза сеч на горите, засегнати от корояди"}
{"url": "http://standartnews.com/balgariya/polovinata_ot_bomboubezhishtata_u_nas_sa_v_losho_sastoyanie_ili_neizpolzvaemi-371374.html", "text": "Общият брой на скривалищата на територията на страната е 711. От тях 370 броя са в добро или задоволително състояние (може да бъдат приведени в готовност за укриване веднага или до една седмица), а останалите 341 броя са в лошо състояние или са неизползваеми по предназначение. Това посочва в отговор на депутатски въпрос за състоянието и собствеността на бомбоубежищата на територията на България вътрешният министър Валентин Радев. От противорадиационните укрития само 152 са в добро или задоволително състояние, подчертава Радев. Съгласно чл.12, ал.3 от Закона за защита при бедствия, колективните средства за защита са имоти - публична държавна, публична общинска или частна собственост, и се поддържат и управляват от ведомствата, на които са предоставени, от кметовете на общини или от собствениците им. В Министерство на вътрешните работи няма данни за извършени разпоредителни сделки с колективни средства за защита - публична държавна и публична общинска собственост. Частна собственост са 229 броя скривалища, се казва още в писмения отговор на министъра.", "date": "2018.05.10", "title": "Половината от бомбоубежищата у нас са в лошо състояние или неизползваеми"}
{"url": "http://standartnews.com/biznes/velo_uikend_v_magazini_sport_depot-371385.html", "text": "SPORT DEPOT ексклузивно представя своята марка за велосипеди OMEGA BIKES. Брандът се появи на пазара през пролетта на 2018г., с основна цел да удовлетвори максимално желанията и изискванията на своите клиенти. Колелата са изцяло произведени в България, по европейските стандарти за сигурност - EN ISO 4210 2M и EN ISO 8098. Всички компоненти по тях са на марките SHIMANO, KENDA, MODE, ASSES – водещи производители на части за велосипеди. Брандът предлага изключително добро съотношение между цена и качество. Селекцията от продукти покрива всички групи и размери, като предлага такива, подходящи както за деца, така и за възрастни. Колелата са пригодени за всички Ваши градски и планински приключения. Само на 11, 12 и 13 май всички нови модели велосипеди Omega ще бъдат намалени с 15%. Кампанията е валидна във всички магазини от веригата, както и за онлайн поръчки на Продуктите от тази марка може да намерите и закупите в сайта и магазините на SPORT DEPOT.", "date": "2018.05.10", "title": "Вело уикенд в магазини SPORT DEPOT"}
{"url": "http://standartnews.com/balgariya/bremenna_balgarka_izchezna_v_krit_otkriha_mazha_y_obesen-371373.html", "text": "37-годишна българска изчезна на гръцкия остров Крит. От близо седем години Десислава Илиева имала връзка с гръцки гражданин и била бременна от него, съобщи NOVA. Въпросният 45-годишен мъж пък бил намерен обесен четири дни след изчезването на Десислава. Гръцките власти вече провеждат издирвателна операция. По информация на приятелките на българката мъжът не искал детето, което сънародничката ни носела. Затова те предполагат, че гъркът може да е убил Десислава и след това да се е самоубил.", "date": "2018.05.10", "title": "Бременна българка изчезна в Крит, откриха мъжа й обесен"}
{"url": "http://standartnews.com/balgariya/napadnaha_zamkmet_na_lovech_pred_doma_mu-371371.html", "text": "Зам.-кметът на Ловеч Цветан Георгиев е бил нападнат рано тази сутрин. Посегателството над него е извършено около 7.20 ч. пред блок 204 в жк \"Здравец\", където той живее. По непотвърдена информация състоянието му е тежко. Георгиев е бил ударен с твърд предмет по главата от човек с черна маска. Кракът му е счупен. Зам.-кметът сам успял да се обади на спешна помощ. В 10.00 ч. кметът на Ловеч Корнелия Маринова ще даде извънреден брифинг по случая. Ръководството на общината е убедено, че нападението е свързано със сигналите на зам.-кмета до прокуратурата в областта на дърводобива, се казва в прессъобщение на администрацията. Ресорът на Цветан Георгиев като зам.-кмет на община Ловеч е общинска собственост, икономическа политика, финанси и местни приходи. 48-годишният управник е роден в Угърчин. Завършил е Техническия университет в Габрово и Русенския университет \"Ангел Кънчев\". Работил е в БТК - началник \"Далекосъобщения\"-клон Ловеч. Една година е бил секретар на община Угърчин, след което десет години е зам.-кмет там. След местни избори 2015 г. назначен за зам.-кмет на община Ловеч. Баща на две деца е. Нападението над него е извършено само ден преди празника на Ловеч 11 май.", "date": "2018.05.10", "title": "Нападнаха зам.-кмет на Ловеч пред дома му"}
{"url": "http://standartnews.com/balgariya/valeri_simeonov_predstavya_zakonoproekti_na_deputatite-371369.html", "text": "Вицепремиерът Валери Симеонов от Обединените патриоти ще се срещне с ръководствата на парламентарните групи, за да ги запознае с няколко законопроекта. Сред тях са за хазарта и за пушенето на закрито. Първата среща е с ГЕРБ, после – с БСП. Срещата с партията на Веселин Марешки „Воля\" остава за следващата седмица. С ДПС не са предвидени разговори. Във вторник среща имаше между министъра на отбраната Красимир Каракачанов, също представител на Обединените патриоти, и лидера на БСП Корнелия Нинова. Разговорите предизвикаха възмущението на другия лидер в патриотичната коалиция – Волен Сидеров. Във вторник Каракачанов и Нинова са говорили за пари за отбрана и внесения вече от патриотите закон за вероизповеданията. Лидерът на социалистите каза, че отново е поискала оставката на правителството.", "date": "2018.05.10", "title": "Валери Симеонов представя законопроекти на депутатите"}
{"url": "http://standartnews.com/balgariya/gerb_shte_podkrepi_valeri_simeonov_za_hazarta_no_ne_i_za_tsigarite-371376.html", "text": "Няма драма в отношенията в коалицията, успокоиха след едночасова среща лидерът на ПГ на ГЕРБ Цветан Цветанов и вицепремиерът от ОП Валери Симеонов. На въпроса защо скърцала каручката на управляващата коалиция, както се изрази Красимир Каракачанов, Валери Симеонов поясни: Скърца, защото се движи. За Цветанов няма драма, че един вицепремиер се среща с парламентарните групи, за да търси подкрепа за законопроектите си. Вторият в ГЕРБ обяви още, че депутатите от управляващата партия ще подкрепят ограниченията в рекламата на хазарта, които подготви Симеонов, но не и връщането на пушенето в заведенията. Останалите законови промени, свързани с регулацията на апартхотелите и преместваемите обекти, предстои да бъдат обсъждани от работна група с участието на депутати от ОП и председателите на бюджетната и екокомисията Менда Стоянова и Ивелина Василева, обясни Цветанов.", "date": "2018.05.10", "title": "ГЕРБ ще подкрепи Валери Симеонов за хазарта, но не и за цигарите"}
{"url": "http://standartnews.com/balgariya/zaharieva_teodora_shte_poluchi_adekvatno_lechenie-371377.html", "text": "Мисля, че направихме всичко, което трябваше. Теодора вече е в България - близо до семейството си. Това заяви в ефира на bTV външният министър Екатерина Захариева. Вярвам, че ще получи адекватно лечение, заяви Захариева и допълни, че разбира, че всеки търси решения. \"Но призовавам хората да бъдат внимателни и да се пазят от такива хора, които по най-грозен начин се възползват от мъката\", обясни Захариева. Тя е при майка си, баща си и децата си, акцентира мин. Захариева. Направихме всичко възможно, за да изтеглим полета по-рано, обясни външният ни министър. Тя е убедена, че сега и с Боян Петров всичко ще се нареди и стиска палци на акцията. За здравословното състояние на един човек трябва да говори неговото семейство. До колкото знам състоянието й е тежко. Така Захариева коментира състоянието на Теодора Маджарова. Опасенията обаче, които имахме за трансфера й, са преодолени. Знаехме, че при кацане е много рисково. Теодора се справи с това, изтъкна мин. Захариева.", "date": "2018.05.10", "title": "Захариева: Теодора ще получи адекватно лечение"}
{"url": "http://standartnews.com/balgariya/nato_s_mashtabno_uchenie_v_cherno_more-371380.html", "text": "Мащабно военноморско учение в Черно море тества готовността на държавите от Алианса да посрещат заплахи След събитията в Крим НАТО укрепва сигурността си по източния фланг с изнесено присъствие на свои части в Балтийските страни и Полша, а за отбраната на Югоизточната част на Алианса е намерено гъвкаво решение: повече учения по суша, въздух и море. Миналата година бяха проведени 106 ключови учения, а тази са 108, от които 15 са свързани с морски операции, а 12 учения са авиационни. „Тази мисия е свързана с мерките за подсилване на отбраната, взети от НАТО през 2014 г. и директен отговор на това, което се случи в Крим , но това е мисия в мирно време, държа да подчертая\", каза пред камерата на bTV командирът на 135 експедиционно крило от ВВС на Обединеното Кралство Крис Бол. Съвместното дежурство на британските екипажи в Констанца започва на 1 май и три дни след това следва първото вдигане на самолетите по тревога от руски разузнавателен самолет. Британските ВВС участват в учението на постоянната военноморска група на НАТО в Черно море, което се домакинства от Румъния. В маневрите участват 21 кораба, включително и българската фрегата „Дръзки\". Румънската фрегата „Фердинанд\" е флагман на румънските военноморски сили. От нея ще наблюдаваме учението на корабите в Черно море, което се осъществява в международни води на близо 80 мили от румънския бряг. „Свикнала съм с живота във флота. На 14 завърших военен колеж. Според мен не е важно дали си мъж, или жена, а да харесваш това, което правиш\", смята Щефана Какаш. Тя от 3 години е офицер по навигацията на фрегатата. На борда се тренира реакция при пожар. Действията по напускане се тренират бавно, но при изключително прецизни инструкции. Корабите от постоянната военноморска група на НАТО изпълняват и антитерористични задачи и помагат на Фронтекс в борбата с трафика на хора. Затова в морето се тренират и операции по претърсване на подозрителни плавателни съдове. Натовските кораби в Черно море ще тестват и противовъздушната си отбрана и способностите за борба с подводници. Очаква ли се руски отговор? „Черно море е отворено море. Ако техните кораби са наблизо в такива случаи комуникираме с тях и ги уведомяваме, че в тази зона има учение и след това всеки си продължава работата\", отговаря командирът на плавателния съд капитан Мариан Йоан. До момента не е имало инциденти с руските кораби в района.", "date": "2018.05.10", "title": "НАТО с мащабно учение в Черно море"}
{"url": "http://standartnews.com/balgariya/shefat_na_spetsprokuraturata_za_deloto_ktb_saznatelno_se_bavyat_razpiti-371378.html", "text": "Не става въпрос за атаки или обвинения, а за обяснения. Така ръководителят на Специализираната прокуратура Иван Гешев коментира в сутрешния блок на Нова телевизия вчерашните събития около делото „КТБ\". По думите му подсъдимите искат да бавят процеса, както и съзнателно се бавят разпити. „Това, което се случва, не може да се случи в нито една страна от ЕС\", заяви Гешев. Според него не се процедира по този начин. „Това онагледява една от причините защо гражданите чувстват несигурност\", сметна още ръководителят на Специализираната прокуратура. Гешев коментира и вчерашната акция по залавянето на служители на Здравната каса с Пловдив заради подкуп. Развитието на случая напомни на ареста на кмета на „Младост\" Десислава Иванчева. „Това е процедурата, обясних как стоят нещата, така е регламентирана ситуацията законово и така трябва да се прави\", заяви той. Според Гешев случаите са различни по същество. В едната ситуация става дума за лице властта, което налага намесата на Спецпрокуратурата. Той не разкри повече детайли в това отношение, като обясни, че се предвижда брифинг по случая. „Това, което виждам, е един успех\", смята Гешев.", "date": "2018.05.10", "title": "Шефът на Спецпрокуратурата за делото \"КТБ\": Съзнателно се бавят разпити"}
{"url": "http://standartnews.com/balgariya/boil_banov_blagodarenie_na_stroitelstvoto_na_am_struma_beshe_otkrit_skaptopara-371381.html", "text": "Ако не беше строителството на магистрала „Струма\" и трасето не беше минало оттам, можеше още 100 години да предполагаме, че в този район е древното селище Скаптопара. Това обяви пред бТВ министърът на културата Боил Банов по повод протестите на хората от Благоевград срещу трасето на „Струма\", което минава през разкопките на древното селище. Мога да кажа като министър на културата – за мен е добре, че трасето минава оттук, защото ако това наистина е Скаптопара, на който това е покрайнината, ако е така, той ще се развие горе по хълма и там ще бъдат същинските, големи и сериозни открития\", обяви Банов. През уикенда мястото посети и премиерът Бойко Борисов, който обеща, че строителството на магистралата ще спре за около два месеца, за да могат археолози и инженери да намерят решение. Според местните обаче строителството продължава. „Има забрана, лично съм я чул от премира, за строителство. Вероятно се запечатва това, което е направено. Няма никаква опция да се продължи строителството. Магистралата ще мине отгоре, ако има такава възможност. Това е въпрос на научна оценка. Първият приоритет е запазване на археологията\", коментира Банов. На заседание на общинския съвет на Благоевград ще се решава дали в града ще има референдум за разкопките на Скаптопара.", "date": "2018.05.10", "title": "Боил Банов: Благодарение на строителството на АМ „Струма” беше открит Скаптопара"}
{"url": "http://standartnews.com/balgariya/zapochvat_malkite_maturi__parvata_e_po_balgarski_ezik_i_literatura-371366.html", "text": "64 хиляди четвъртокласници се явяват на национално външно оценяване – малките матури. Първият изпит е днес и е по български език и литература. В първия ден учениците ще бъдат оценявани върху диктовка и текст за четене с разбиране, към който има 11 задачи. На 14 май ще се състои изпитът по математика, на 16 май е изпитът по „Човекът и обществото\", а на 17 май –  „Човекът и природата\". Целта на малките матури е да измерят индивидуалните постижения на учениците по различните предмети, да се определи необходимостта от подкрепа, където е необходима, както и да се види нивото на образованието.", "date": "2018.05.10", "title": "Започват малките матури – първата е по български език и литература"}
{"url": "http://standartnews.com/biznes/predlagat_prodazhba_na_zemya_na_chuzhdi_investitori-371383.html", "text": "Държавата да финансира преквалификацията на служители срещу задължението на бизнеса да ги запази на работа поне 5 години. Това са част от мерките, които Министерство на икономиката обмисля, за да привлече чуждестранни инвеститори, обяви министър Емил Караниколов в парламента, където е изслушван от депутатите за бизнес климата у нас, предаде БНР. \"Друго, което е изключително важно, трябва да видим съседните ни държави. Някои от тях, разбира се, не са в ЕС, но дават дори безплатно земя за потенциални инвеститори. Земеделската земя, ще кажете, е страшен проблем. Добре, защо да не даваме земеделска земя, да продаваме. Нека да започнем с държави членки на ЕС през Закона за насърчаване на инвестициите, получаване на сертификат и, ако в тригодишният срок, те не изпълнят тези инвестиции, за които са поели като ангажимент, държавата, както и сега прави, да има механизъм да отнема тази земя\". Министерството подготвя и кампания, насочена към родителите, за ползата от дуалното обучение като една от мерките за решаване на проблема с липсата на работници, допълни Караниколов: \"За съжаление, в България от дълго време битува това, че в производството е мръсна, тежка работа, неблагодарна. Това вече не е така! При производството са местата, където има реални доходи, където се научаваш на трудови навици. Може би и законодателната, и изпълнителната власт трябва да правят такива кампании\". Караниколов смята, че трябва да се създадат и центрове за преквалификация на работещите, за да придобият дигитални умения.", "date": "2018.05.10", "title": "Предлагат продажба на земя на чужди инвеститори"}
{"url": "http://standartnews.com/biznes/permanenten_grim__microblading__sega_poluchavate_perfektno_kachestvo_i_tsena_-371208.html", "text": "- Микроблейдингът е ръчен метод за микропигментация на кожата. Едно от предимствата на този метод е, че не може да се получи разлив на пигмента под кожата, което позволява да се правят тънки, прави и леко завити линии, които не биха могли да бъдат различени от естествени косъмчета Така наречените 3D, 6D вежди стоят естествено на лицето. Всяко лице е индивидуално и формата на веждите се прави специално за Вашето лице и Вашите форми. С него се постига максимално естествен резултат и трайно разкрасяване. Възстановителният период е кратък и нормалната активност се възстановява до 24 часа при повечето пациенти. Резултатите могат да се видят веднага, въпреки че крайният резултат се наблюдава след около три седмици. Освен микропигментация на вежди, в студиото ще правим и микроблейдинг на устни. Т.е на дамите няма да им се налага постоянно да поставят и трият червилото си. Сутрин, ще се будят с леко и ефирно червило, което няма да се налага да поставят постоянно. - Както всяко малко момиченце, така и аз – обичах да съм пред огледалото, да си правя маникюри и прическа. Интересът ми към красивото не намаля с годините , а напротив. Винаги търсех перфектното и красивото. А когато го дарявам на клиентките си, това ме прави още по – щастлива. ? - Всяка дама  желае да бъде красива и да харесва начина , по който изглежда. Процедурата Microblading  е подходяща за дами, които се затрудняват в оформянето на веждите си,  нямат достатъчно косъмчета или искат перфектно оформени вежди, чиято форма просто да поддържат. Трайността на добре направения перманентен грим е от 1,5 до 3 години, след което цветът избледнява. - Насочени сме към клиентки от цялата страна,  със сайта ни www.microbladingmira.com ще направим широка онлайн рекламна кампания. И чисто икономически погледнато – средната цена на Microblading в София е 400 лв. Не обичам да говоря за конкурентите си, но пигментите които ползвам са немски, сертифицирани, безопасни, нереактивни и медицински одобрени и са на топ ниво. А цената  за процедурата Microblading , заедно с ретуш при нас е 195 лв. Т.е. на клиентка от София и е по-изгодно да кара 50 мин от София до Благоевград, да си направи Microblading при нас , да пие кафе в красивия център на града ни , и да се върне в София.  Сумарно ще спести 100-150 лв. Но разбира се , не е само цената определяща. Както вече казах – качеството ще бъде едно от най-добрите в световен план. Също така, бих  желала да използвам трибуната – която сте ми предоставили , за да оповестя – че в месеца на абитуриентските балове – подарявам Microblading на абитуриентки, които не могат да си позволят процедурата. -  Благодарна съм на Господ, че ме дари със страхотен съпруг и 2 прекрасни деца. Съпругът ми има бизнеси и застана зад това мое начинание. Подкрепата и стабилността  вкъщи ме вдъхновяват още повече да дарявам усмивки на момичета, които искат да бъдат очарователни на бала си, но нямат финансовата възможност.", "date": "2018.05.10", "title": "Перманентен грим – Microblading , сега получавате перфектно качество и цена !!!"}
{"url": "http://standartnews.com/balgariya/zahlazhdane_s_dazhd_i_gradushki-371341.html", "text": "Днес времето ще захладнее, отново ще вали, както и има риск от градушки. Минималните температури сутринта ще са между 10 и 15 градуса. Около и след обяд на много места ще се развива купеста и купесто-дъждовна облачност. Ще има краткотрайни валежи, в югозападната част на страната те ще са интензивни и придружени с гръмотевични бури. Ще има условия за градушки. Вятърът ще е умерен от север-североизток и с него ще нахлува хладен въздух. Максималните температури ще са между 17 и 22 градуса. Атмосферното налягане остава по-ниско от средното за май и през деня ще се повишава.", "date": "2018.05.10", "title": "Захлаждане с дъжд и градушки"}
