{"url": "https://www.standartnews.com/sport/petr-khubchev-s-dve-tochki-sme-na-vtoro-myasto-388078.html", "text": "Селекционерът на националния отбор Петър Хубчев бе със смесени чувства след мача в Прищина. „Доволен съм от желанието, в което излязохме. Всеки един мач, всяка една точка е важна. В момента с 2 точки сме втори и се класираме. Така ще бъде и накрая. Първите два мача на нашия отбор. Много неща се струпаха в тези няколко дни. Уникално отношение на играчите към отговорността към мачовете. Трябва да подобрим няколко неща във футболно отношение“, заяви Хубчев. Той отказа да коментира твърденията, че ще напусне националния отбор.", "date": "2019.03.25", "title": "Петър Хубчев: С две точки сме на второ място"}
{"url": "https://standartnews.com/sport/petr-khubchev-s-dve-tochki-sme-na-vtoro-myasto-388078.html", "text": "Селекционерът на националния отбор Петър Хубчев бе със смесени чувства след мача в Прищина. „Доволен съм от желанието, в което излязохме. Всеки един мач, всяка една точка е важна. В момента с 2 точки сме втори и се класираме. Така ще бъде и накрая. Първите два мача на нашия отбор. Много неща се струпаха в тези няколко дни. Уникално отношение на играчите към отговорността към мачовете. Трябва да подобрим няколко неща във футболно отношение“, заяви Хубчев. Той отказа да коментира твърденията, че ще напусне националния отбор.", "date": "2019.03.25", "title": "Петър Хубчев: С две точки сме на второ място"}
{"url": "https://standartnews.com/regionalni/izlozhbata-posvetena-na-trnovskata-konstitutsiya-spira-i-v-stz-388058.html", "text": "Пътуващата изложба „140 години от Учредителното събрание и приемане на Търновската конституция“ ще спре и в Стара Загора. Експозицията ще бъде открита утре вечер във фоайето на  Старозагорската държавна опера от областния управител Гергана Микова. \r\n Старозагорци и гостите на града ще могат да видят в изложбата исторически и биографични данни за народните представители от състава на Учредителното събрание, портрети и документи за тяхната дейност. Показани са моменти от работата върху Търновската конституция, както и развитието на конституционния процес на фона на историческите събития, които го следват.", "date": "2019.03.25", "title": "Изложбата, посветена на Търновската конституция,  спира и в СтЗ"}
{"url": "https://www.standartnews.com/sport/grigor-dimitrov-zagubi-v-mayami-388076.html", "text": "Григор Димитров приключи участието си на тенис турнира от сериите \"Мастърс\" в Маями още в третия кръг. В него водещият ни тенисист загуби с 5:7, 5:7 от Джордан Томпсън (Авсл). Това беше първи мач между двамата в историята. Димитров може да съжалява, че не спечели мача, защото и в двата сета имаше предимство в резултата. Във втория сет той сервираше за успех, но при 5:4 допусна пробив и то на нула. За Гришо това беше първи турнир от 2 месеца насам, заради контузията в рамото на дясната ръка. Заради травмата Димитров не игра на турнирите в Ротердам, Акапулко и Индиън Уелс. При успеха си мач в Маями срещу Фелисиано Лопес той призна, че в последния момент е решил да участва в турнира. През април Димитров ще участва на третия за сезона Мастърс турнир – този в Монте Карло, където се играе на клей.", "date": "2019.03.25", "title": "Григор Димитров загуби в Маями"}
{"url": "https://www.standartnews.com/sport/belcho-goranov-uvazhi-yubileya-na-pg-gen-vl-zaimov-v-sopot-388037.html", "text": "Генералният секретар на БОК Белчо Горанов уважи \"Деня на таланта и спорта\", който бе част от тържествата по повод 50-ата годишнина на Професионалната гимназия \"Генерал Владимир Заимов\" в Сопот. Заедно с него бе и професор Лозан Митев от НСА \"В.Левски\", както и кмета на Сопот Деян Дойнов. От ръководството на гимназията бяха приготвили и приятна изненада на Горанов, който е завършил именно тук средното си образование през 1981 г. Тържеството започна с щафета с олимпийския огън, който бе предаден на директорката на гимназията инж. Катя Адърска-Даскова, която запали жертвеника, като символ на олимпизма и обяви началото на празника. След това всички ученици и учители от ПГ \"Ген. Вл.Заимов\" присъстваха на срещата с Белчо Горанов на която той разказа за пътя, който е извървял от гимназията в Сопот до висотите на олимпийския комитет и световната борба. Горанов връчи на директорката почетен плакет от БОК по случай 50-годишния юбилей. Инж. Катя Адърска-Даскова му подари почетния медал на гимназията, който се дава само за особени заслуги и на личности допринесли за издигането на авторитета на училището. Учениците зададоха интересни въпроси на Горанов, на които той с радост отговори. Гост на тържеството бе и Илия Милев, дългогодишен треньор по класическа борба и треньор на Горанов, създал редица големи шампиони и медалисти от олимпийски игри и световни и европейски първенства. По-късно се проведе и състезанието \"Да танцуваме заедно\". В него взеха участие 12 танцови отбора от гимназията. В тях участваха и учители-ментори. Горанов, Лозан Митев и кмета на Сопот изгледаха с голям интерес надпреварата, която бе оценявана лично жури с председател главен асистент Благовеста Калчева от катедра \"Хореография\" АМТИИ Пловдив. Към ВИП гостите по време на състезанието се включи и именитата баскетболистка от Карлово Пенка Стоянова. ", "date": "2019.03.25", "title": "Белчо Горанов уважи юбилея на ПГ \"Ген. Вл. Заимов\" в Сопот"}
{"url": "https://www.standartnews.com/sport/kamen-zlatkov-specheli-slaloma-za-kupa-pirin-388059.html", "text": "Националът в алпийските ски Камен Златков спечели днешния слалом за купа \"Пирин\" проведен в Банско, който е валиден и за държавното първенство за юноши и девойки (до 18 и до 21 г). Перфектната организация на състезанието бе от \"Юлен\" АД, като решаваща роля трасето на писта \"Томба\" да издържи бе отличната подготовка на пистата за Световната купа през февруари под ръководството на Виктор Гичев. Златков завърши с общо време от двата манша от 1:32,82 мин. На 2,75 сек зад него е Марко Сльевич (Босна и Херцеговина), а трети на 3,45 сек е Тиери Синесбергер (Швейц). Калин Златков (\"Юлен\") е шести, но става шампион на България до 21 г. Георги Ергин (\"Юлен\") е 10-и и печели титлата до 18 г. При жените първа е София Рали (Гър), а Симона Скробанска е втора, като печели титлата от държавното първенство до 18 г. Всички резултати са на сайта www.bfski.com. Утре отново на писта \"Томба\" ще се проведе и гигантския слалом за купа \"Пирин\" и валиден за държавно първенство за юноши и девойки до 18 и 21 години.", "date": "2019.03.25", "title": "Камен Златков спечели слалома за купа \"Пирин\""}
{"url": "https://www.standartnews.com/sport/natsionalite-s-podkrepa-km-chochev-v-kosovo-387999.html", "text": "Националите ни по футбол излязоха със специални фланелки в подкрепа на получилия тежка контузия в коляното в мача с Черна гора Ивайло Чочев. Нашите не проведоха тренировка на стадиона в Прищина, където тази вечер излизат срещу Косово в квилифакация за Евро 2020, а само се разходиха на терена, като бяха облечени с дрехите с послание към полузащитника на италианския Палермо. Надписът гласеше: “Чочев, чакаме те! Винаги заедно”. Малко преди да се приберат в съблекалнята играчите се събраха прегърнати и се снимаха, за да изразят подкрепата си към Ивайло. Ивайло Чочев претърпя успешна операция днес в Италия. Очаква се възстановяването му да трае между 6 и 8 месеца. Съдийска бригада от Литва ще ръководи евроквалификация днес Косово - България. Мачът е от 21:45 часа в Прищина, а главен арбитър ще бъде Гедиминас Мазейка. Негови помощници са Витаутас Симкус и Витенис Казлаускас, а четвърти рефер - Манфредас Лукянчукас.", "date": "2019.03.25", "title": "Националите с подкрепа към Чочев в Косово"}
{"url": "https://www.standartnews.com/sport/blgariya-izvadi-ksmet-za-tochka-v-kosovo-video-388077.html", "text": "България стигна до 1:1 при гостуването си на Косово във втория си мач от Група А на квалификациите за Евро 2020. На стадиона в Прищина голът за нашите вкара Васил Божиков от корнер в 39-ата минута. През втората част Арбер Дзенели изравни в 61-ата минута. Още във втората минута Попов имаше добра възможност, но реши да прехвърля от над 20 метра вратаря Мурич, който без проблем спаси. В 8-ата минута Неделев стреля слабо, а Мурич отново нямаше проблем. При последвалата контраатака домакините Антон Недялков предотврати сигурен гол. Защитникът на Лудогорец изби от голлинията удар на Рашица, който беше преодолял Михайлов, след като остана очи в очи с него. Домакините стъпват много здраво, като вкарват и напрежение на терена. Първо Рахмани избута Малинов без топка, но без да получи картон. Малко след това Войвода изрита Делев, който падна на земята. Защитникът на Косово тръгна да му се кара и да го вдига, което изнерви Недялков. Той също избута противника и двамата получиха жълти картони. Постепенно косоварите взеха инициативата, докато селекцията на Хубчев не успяваше да задържи топката и да организира атаки, тъй като Попов седеше прекалено изолиран напред. След 30-ата минута \"лъвовете\" организираха две добри добрата атаки, но и двата пъти Страхил Попов центрира прекалено силно. В 35-ата минута Славчев сбърка изрита Зенели, но Косово продължи атаката и Целина излезе на стрелкова позиция. Вратарят Ники Михайлов обаче парира силния му изстрел. Тодор Неделев спечели ъглов удар в 38-ата минута, а след центрирането му вратарят Мурич се размина с топката. Рашица подцени ситуацията и реши да покаже техника, но прати топката в нов ъглов удар. Осмицата на \"лъвовете\" центрира отлично, а Божиков изпревари всички и с глава прати топката в долния ляв ъгъл на домакините за 0:1. Целият тим на България отиде да празнува пред скамейката на тима, където ги чакаше фланелката на Ивайло Чочев. Капитанът Попов взе екипа с №18 и го показа на целия стадион, като посвети попадението на халфа, който вчера претърпя тежка операция. Домакините се хвърлиха веднага в атака под възгласите на феновете си.  Попето пък стана третият играч от българите с жълт картон. Славчев беше изведен отлично зад защитата, но беше маркирана засада, каквато всъщност нямаше. Халфът разкара топката, което пък можеше да му коства изгонването, тъй като вече имаше картон. Именно такъв искаха домакините, но реферът само предупреди шестицата на \"трикольорите\". Минута преди края на първата част Рашица излезе сам срещу Михайлов, който парира силния му изстрел от къса дистанция. Косово натисна и в продължението Михайлов отново трябваше да се намесва. Този път след удар с глава на Войвода, останал зад защитата на България. Втората част започна с очакван натиск на домакините. Михайлов трябваше два пъти да се намесва при центриране в наказателното му поле. В 52-ата минута грешка в защитата на Косово можеше да доведе до втори гол в тяхната врата. Първо Ивелин Попов стреля слабо, но при добавката силен шут изстреля Малинов, топката отиваше във вратата, но защитник изби в корнер. Три минути по-късно Мурики се възползва от грешка на Малинов и Бодуров и излезе сам срещу Михайлов. Нападателят насочи топката към вратата, но коженото кълбо се отби в лявата греда. При добавката Войвода стреля, но топката срещна тялото на Недялков. Шаланд направи две промени в състава си, а в 61-ата минута Зенели взриви трибуните. Бодуров сбърка топката и тя след това попадна в десетката на домакините, който финтира Страхил Попов и Костадинов, след което с диагонален удар вкара топката в левия ъгъл на вратата на Михайлов, който не реагира. Това вдъхна още повече сили на домакините и над 13 000 гледаха оставащите минути на крака. Косово започна да търси победата с всички сили, докато българите все по-трудно успяваха да задържат топката. Петър Занев замени Делев, след което младият Мартин Минчев влезе вместо Малинов, а контузеният Костадинов напусна за сметка на Валентин Антов, който дебютира за България. Играчите на Косово бяха по-свежи, но не стигаха до сериозни опасности. В 87-ата минута Занели изпълни страхотен фаул, минал на сантиметри от гредата. Буквално в последната минута на редовното време Ники Михайлов отново спаси България. Този път той изби удар на Рашица, който стреля фронтално срещу него. Така България записа второ поредно равенство, като вече има две точки в групата, докато домакините записаха първа историческа точка в европейските квалификации.", "date": "2019.03.25", "title": "България извади късмет за точка в Косово"}
{"url": "https://standartnews.com/kultura/iriney-konstantinov-strashen-inat-sm-388066.html", "text": "Ириней Константинов, който от близо половин век блести на сцената и на екрана, на 23 март празнува 70 с „Развратникът“ – поредна коронна роля в блестящата му кариера. Шефът на театър „София“ е избрал да бъде философът Дени Дидро в пиесата на Ерик Еманюел Шмит без всякакви аналогии със заглавието. Не е тайна за никого, че той от доста петилетки насам дели живота си с единствена муза – красивата и винаги до него художничка Анна Мария. Двамата се радват заедно на дъщерите си и на внуците си – Вивиан на Ириней  и Филип на Анна Мария.   - Ириней, прочут театрал и кинаджия като вас, че и директор на водеща столична трупа, помага ли на жена си вкъщи? \r\n- О, да. Обичам да мия чинии – затова не купуваме и машина. Обичам да чувствам как стават по-чисти, харесва ми да скърцат в ръцете ми, а после да ги подредя красиво. Удоволствие е, когато виждаш веднага ефекта от труда си. Е, има и един подсъзнателен нюанс –  Ани понякога ги чупи Обаче не готвя. Дъщеря ми беше някъде на 15, когато майка й замина и аз трябваше да се грижа за изхранването. И направих ориз в тенджера под налягане – стана като лепило. Но убедих Екатерина, че е страшно вкусно и тя никога няма да го забрави. Е, и яйца мога да забъркам, разбира се. Но готвенето е най-непонятното действие, ако аз трябва да го извършвам – не ми харесва, нямам отношение, дразня се. Струва ми се, че е губене на време –предпочитам да остана гладен. Затова пък с чистенето нямам проблем – в къщи има доста пространство и не ми е неприятно да го поддържам. С Ани сме си разделили задълженията – тя е по интериора, а аз й асистирам. Но дворът е изцяло мой ангажимент. Работата е доста  – от метенето на листата до връзването на клоните на вечнозелените дървета, за да не се чупят от снега. Овързал съм и магнолията, горд съм, че я имам – тя е храстовидна и голяма,  както и туите на улицата пред нас.    \r\n- Споделяте ли опит по темата с най-добрия градинар между актьорите Владо Пенев? \r\n- Все се каня да си поговорим  и все не ми стига времето. Голяма наслада е сам да си аранжираш растенията, да си подредиш алпинеумите. Навремето един мой чичо - съпругът на сестрата на баща ми – вечно подрязваше розите, облечен в работен гащиризон. Те живееха на върха на квартал „Редута“ в много романтична къща, която ми приличаше на тайнствен замък, а около нея беше пълно с цветя.    \r\n- Една от необузданите жени в „Развратникът“ иска да рисува вашия герой – при това гол. Вие от десетилетия сте дует с художничка – някога бил ли сте нейн модел?   \r\n- Не. Анна Мария никога не ми е предлагала да й позирам – а е имала доста възможности, гол или облечен. Тя все пак е графичен дизайнер – може би ако бях книга, щеше да ме оформи по-добре, да придаде още смисъл към затворенето между кориците.  \r\n- От колко години вече сте заедно? \r\n- Тя все ми казва, че са много. То не е за смятане. Някъде от 80-те, та и до днес. Не съм човек, който се интересува от годините – не им обръщам внимание. Аз съм от хората, които забравят рождените дати дори на близки приятели. Но това не е несериозно отношение, а черта от характера. \r\n- Анна-Мария как се появи в живота ви? \r\n- Запознахме се на някакъв купон. Беше през есента. Тя тъкмо се беше завърнала от Америка след смъртта на баща си. Един ден карах шкодата си по „Васил Левски“ и я видях точно на кръстовището пред Университета – с голяма папка в ръце. Отиваше на комисия в съюза на художниците. Спрях на светофара, отворих вратата и се развиках през цялата улица:  Обади ми сеее Тя пък взе, че се обади и още си говорим. Оттогава не сме се разделяли.  \r\n- С коя гадна изява на Овена се борите открай време? \r\n- Ами избухвам, карам се, разправям се, а след това съжалявам и се извинявам. Инатът ми е голям. Анализирам поведението си и когато ми е удобно, го отдавам на зодията. Запознати със знаците казват: Това само Овен като теб може да го направи.  Понякога съм твърде директен.  \r\n- Вероятно обичате и да контролите всичко... \r\n- Вкъщи контролът отдавна е изтръгнат от ръцете ми. Но в театъра – да, държа всичко да минава през мен. В началото това ми даваше спокойствие, но вече ме натоварва и гледам да разхвърлям работата. Но да знаеш всеки момент къде какво става, е от голямо значение. Това също е черта от характера.  \r\n- Карате ли се с режисьорите? \r\n- Случвало се е. Хубавото в театъра е, че можеш да спориш с човека отсреща. Но пак е въпрос на възпитание. Не че не съм имал скандали. Не че преди доста години не изгоних режисьор по време на репетиции и се вдигна голям шум из медиите.  Търпението невинаги е мое качество В киното е друго – там казват на актьора какъв трябва да бъде, какво да играе и край, няма мърдане. Особено във високо професионалното кино, каквото е американското – иска се основно да присъстваш красиво и талантливо.  \r\n- Броите ли в колко европейски и холивудски продукции сте участвал? \r\n- Много са. Имаше години, в които ме викаха доста често, въпреки че разчитам повече на френския, отколкото на английския. Най-голямото ми удовлетворение беше участието ми в „Октопод“ – беше в периода след Микеле Плачидо.  С него се срещнахме по-късно в друг филм в София. Имаше ново гадже и непрекъснато беше с телефона в почивките. И докато наблюдавах изражението на лицето му по време на разговорите, разбирах дали тя го ядосва или го радва.  \r\n- Докато работехте с всички тези кинаджии, разбрахте ли в какво няма да настигнем западноевропейците? \r\n- Като талант ги стигаме, но в отношението към актьора – не. При тях то е като към свещена крава - имаш каравана, обедна почивка, качествено обслужване. Но и никога няма да забравя какво се случи в една френска продукция. В нея участвахме доста голяма група българи - един ден натам, втори ден насам, караха ни, връщаха ни, някакъв скапан кетъринг, общо взето почти нищо не правехме, само ни размотаваха. После се оказа, че трябва и да преснимаме много от сцените. Режисьор беше синът на продуцента и явно не му пукаше как харчи парите на баща си. До момента, в който един от колегите французи с главна роля не помоли всички да останем след работа - и дръпна невероятна реч: за това, че никой няма право да се отнася с артиста по този начин, че никой няма право да ни губи времето, че никой няма право да ни храни с боклуци. И че ако българските колеги все още не са наясно с тези неща, то те, французите, трябва да им бъдат за пример. И ние започнахме да се споглеждаме – Кольо Бинев, Иван Иванов, аз...И си дадохме сметка, че никой от нас не би го направил.  \r\n- А поне осъзнахте ли защо? \r\n- Всички се измъкнахме с това „Ами защото те са французи, те са вдигнали революция, те са поискали свобода, равенство и братство, те имат традиции.“ Веднъж се почувствах неудобно и пред американците. Връщахме се от снимки на „The Way back“ на Питър Уиър. В колата бяхме с Ед Харис, който отиваше да гледа нещо на Пинтър в Армията. Минавахме по булеварда покрай театъра и понеже вече беше станало дума какво още работя, исках да му покажа театър „София“. Обръщам се към парка и гледам -тъмно, черна дупка, нищо се не вижда. Мрачно, пусто, в парка не свети и една крушка, жив човек няма. Толкова неудобно се почувствах! Беше зимата. Никога няма да го забравя. Върви обяснявай: „Ама лятото всичко е  зелено, ама театърът е като бяла красива къща...“ После веднага извиках фирма, която направи осветление на сградата – и тя изведнъж се извиси, започна да изглежда като кораб, да присъства по различен начин.  Стана красиво, но  пред Ед Харис се изложих      \r\n- Общувахте ли си по-късно с него? \r\n- Бях при дъщеря ми в Лондон, когато видях на афиш, че играе в един от тамошните театри в пиеса, в която и аз бях играл. Поисках да го видя, но точно тази седмица беше заминал за Франция и се разминахме.  \r\n- Чужденците изненадват ли се, когато разбират, че сте и директор на театър? \r\n- Доста. Звучи им безкрайно сериозно. \r\n- Самият вие някога виждал ли сте се в ролята на най-големия шеф?  \r\n- Не, разбира се. Артистът е свободен човек – сам разпределя енергията си между репетиции, представления и всичко останало. Никога не съм се виждал, както се казва, на бюро. Никога не съм си представял, че години наред мога да ставам всяка сутрин в едно и също време, да паля колата и да пристигам в театъра. Затова в началото не влязох в нито един спектакъл. Исках да се концентрирам в така наречената администрация. Но взех да усещам как това започва да ме отдалечава от професията все повече и повече, да чувствам как започвам да губя форма, да губя връзка с колегите си на сцената. И започнах полека – от камерната сцена в „Как се научих да кормувам“. След време влязох в „Коварство и любов“, но гледам да не прекалявам. Репетирахме „Развратникът“ по два пъти на ден, а в малкото свободно за другите време аз трябваше да чета и подписвам документи, да изслушвам всеки, който чака пред кабинета ми.  Направо да полудееш Не се оплаквам, просто споделям.  \r\n- Простата сметка показва, че вие сте доста консервативен – след Академията отивате по разпределение във Варна, после – в „Сълза и смях“, а след това – в Театър „София“...   \r\n- Надежда Сейкова и Николай Колев бяха правили спектакъл във Варна и те ме поканиха в „Сълза и смях“. Точно тогава театърът започна да върви нагоре. Вече бях  разбрал, че по „Раковска“ съществува цикличност –„опашките“ се местеха: пред Армията, пред „Сълза и смях“, пред Сатирата...   Първата ми роля беше в „Любов под брястовете“, после дойде „Полет над кукувиче гнездо“, успехът беше огромен. Но направихме „1000 метра над морето“ на Петър Маринков и цензорите си въобразиха, че Тодор Живков и политбюро ще се познаят в лова, в мерцедесите и всичко останало в пиесата. И още на закритото въртене преди премиерата салонът щеше да се пръсне по шевовете, защото вече се беше разчуло, че ще свалят спектакъла. Стойчо Мазгалов тичаше постоянно между театъра и ЦК и се връщаше все по-отчаян и по-отчаян. Свалиха постановката и всичко тръгна надолу. С любов си спомням времето в „Сълзата“ – много добре ме приеха, страхотни колеги. После с Коста Цонев гостувахме в шуменския театър в „Както ви харесва“. През тия дълги пътувания Коста, светла му памет, все ме навиваше: „Абе, ела при нас“. И когато стана ясно, че в „Сълзата“ нещата не вървят на добре, се обадих на Коста. Той ме доведе тук, остави ме ето на тази врата, през която каза на Кольо Георгиев- тогавашния директор, който седеше ето на това бюро: „Водя Ириней, разберете се“. От 1985-а и досега.  \r\n- Какъв е кодът на актьорския успех, на съхранението през годините? \r\n- Късметът. Може да те въздигне, но може и да те срине. Трудолюбието. И реалната оценка за себе си. Не крия, че съм късметлия, но не липсват и моменти, в които съм се разминал с различни възможности.          \r\n- Родителите ви бяха ли изненадани, когато решихте да кандидатствате във ВИТИЗ? \r\n- Баща ми много искаше да бъда адвокат като него. Затова  кандидатствах и право Но сцената вече ме беше изкушила, докато две години обикалях с ансамбъла на трудовите войски. Усетих удоволствието от срещите с публиката. Веднага разбрах, че е адски приятно, но без да си давам сметка колко трудно ще бъде всичко това. Мисля, че на баща ми все пак му остана една мъка от моя избор. Но никога не ме е спирал, никога не ми е пречел. Просто не гледаше сериозно на моята работа, докато не започнаха да ми се случват нещата. С майка ми идваха във Варна да ме гледат – вече бях играл няколко сериозни, играех княз Мишкин… получих и награда. През 77-а се прибрах в София, вече имах три-четири филма зад гърба си. Това го успокои, но малко по-късно почина – точно репетирах в „Любов под брястовете“. \r\n- Кога се усетихте като мъж, който държи съдбата в ръцете си? \r\n- Още в поделението в Бухово, където ме изпратиха по политически причини. Още първата вечер имах челен сблъсък с циганите. Тъкмо отивах да си мия зъбите преди лягане, когато от пееща нещо ориенталско група ме привикаха. Един, който друсаше кючек, се възмути от това как гледам забавата на старите войници. После стана тя, каквато стана. Но разбрах, че от оплаквания полза няма и че трябва да се справям сам. Ако ще наказваш някого, наказвай го без да хленчиш. Въпреки че не съм нито злопаметен, нито отмъстителен. Но до такава степен ми беше писнало, че една вечер се прибрах пеша от Бухово до нас. Баща ми се ужаси и веднага ми каза: \"Тръгвай обратно, че ако те хванат, те чака военен съд\". Не помня как съм се  върнал обратно. През всичко минах в казармата –  правил съм тухли зад НДК копал съм дупката, в която построиха завод „Витоша“ на „Черни връх“... И като юноша винаги съм работил – дори като общ бачкатор на полето с миногеоложка група в планината.  \r\n- Не сте се държал като буржоазно дете... \r\n- Боже, Господи, каква ти буржоазия – бяхме притиснати до стената, разполагахме с минимално пространство, в което едвам да взимаме въздух. Но днес гледам на всичко това през романтична призма. Това са били уроците ми. Не съжалявам за нищо.  \r\n- Как е внучката ви Вивиан? \r\n- Тя е в пети клас и тези дни за първи път се отдели от родителите си, за да отиде с класа на пътешествие.               ", "date": "2019.03.25", "title": "Ириней Константинов: Страшен инат съм"}
{"url": "https://www.standartnews.com/sport/sportt-po-tv-za-25-mart-388023.html", "text": "21,45 Футбол, ЕП, кв: Косово - България (пряко) 18,55 Баскетбол, България, НБЛ: Берое - Рилски спортист (пряко) 21,35 Футбол, ЕП, кв: Черна гора - Англия (пряко) 17,50 Спорт тото 17,00; 19,00; 21,00; 23,00 и 01,00 Тенис: ATP 1000 Маями (пряко) 01,30 Хокей на лед, НХЛ: Тампа Бей Лайтнинг - Бостън Бруинс (пряко) 21,15 \"Спорт в обектива\" 16,45 Колоездене: Обиколка на Каталуния, първи етап (пряко)", "date": "2019.03.25", "title": "Спортът по тв за 25 март"}
{"url": "https://standartnews.com/kultura/yan-englert-iskal-katya-paskaleva-za-osdeni-dushi-388063.html", "text": "Ян Енглерт, който играе в 100 филма в Полша, но първо става известен из Европа като отец Ередия от „Осъдени души“, облича расото на йезуитския свещеник в инфарктна ситуация. 32-годишният изключително красив, сексапилен и харизматичен актьор трябвало да играе Джордж Уинки – онзи първичен янки, който пребива с бокс Карлито в кръчмата в една от въвеждащите сцени ни кинохита. Енглерт пристига в София за проби на костюми -  американецът, в чиято кожа се кани да влезе, е не само брутален, но и сравнително елегантен тип. Една вечер, малко преди полунощ, бащата на проекта Въло Радев го вика – Ядвига Янковска-Чешлак, избрана от него за Фани Хорн, не искала да прави проби с колеги, които не са поляци. Енглерт, разбира се, отива - и само час по-късно е обявен за отец Ередия, в чиито образ е самият религиозен фанатизъм и самата мъжкарска чувственост. Въло Радев по-късно ще каже, че рядко е срещал подобна комбинация между висок интелект и талант. Но, както се знае, първоначалната му идея е Омар Шариф да се превъплъти във висшия божи сановник, а Жаклин Бисе да е смъртоносно влюбената в него англичанка. Но след като култовият продуцент Дино ди Лаурентис се изказва компетентно, че тази история не е за неговия мащаб, ситуацията се променя. Омар Шариф се отказва, а Жаклин Бисе не желае да участва без свой световноналожен колега. Но пък Въло Радев е последният човек, който би позволил някой друг да екранизира любимия му роман на Димитър  Димов. Той вече е видял Ядвига Янковска-Чешлак в „Трябва да убием тази любов“ на Януш Моргенщерн и решава, че тя е неговата Фани. Но докато всичко се забърква и избистря, Ядвига получава покана от мастит постановчик да се включи в спектакъла му за Народния театър - и без много хамлетовски терзания се качва на самолета за Варшава. Така Въло Радев – артистът, за когото киното беше завладяващо разказана приказка,  остава само с отец Ередия. И се започват безкрайни проби с актриси от България и Европа. „Най-добре си паснахме с Катя Паскалева. Много исках да си партнираме с нея. Но Въло държеше за по-хладен, по-аристократичен типаж“, разказва Енглерт. Снимките закъсняват с година, а Ян постоянно лети между двете столици. И тогава кинаджия от Будапеща препоръчва Едит Салай – дамата, която се разписва само веднъж в аналиите на седмото изкуство: като Фани Хорн. По-възрастните телевизионни зрители в Унгария я помнят в „Краят на Вечността“ по Айзък Азимов.  „Мисля, че след „Осъдени души“ тя се омъжи за французин и замина за Париж – нито сме се чували, нито сме се виждали“, коментира Енглерт. През първия месец на снимките той говори на микс между полски, руски и български. След това обаче учи целия си текст на български – за да улесни синхрона между движението на устните си и гласа на Коста Цонев. „С него се запознахме едва на премиерата. Но докато работехме в София, постоянно гледах представления – и се убедих, че наистина той е най-подходящият“, спомня си Енглерт. Виолета Донева пък дава сластния си тембър на Фани Хорн. \r\nКамерите се въртят между  „Златни пясъци“ и Варна – там е военният лазарет, в Прага, Будапеща и Дубровник.  „Въло ми дърпаше здраво юздите – като ездач, който владее коня. Не допускаше никакви своеволия, постоянно призоваваше за сдържаност. Беше като Бог – йерархията беше неумолима. Сега, като директор на Народния театър във Варшава, ми се иска да се държа като Въло. Хората много го обичаха, въпреки че беше крайно взискателен, искаше всичко да става бързо и качествено. И понеже самият той беше отличен оператор, държеше изкъсо и Христо Тотев – често настояваше някои неща да бъдат заснети по неговия си начин“, спомня си Енглерт. В сферата на светските клюки самият той не крие, че е имал и романс в България, но джентълменски спестява името на дамата.   \r\nНа среща със зрители през 2015-а за 40 години от премиерата на „Осъдени души“, Енглерт споделя нещо крайно интересно. Още през 70-те на миналия век феноменалният кинаджия Въло Радев мечтае да снима „Кво вадис“ – епохалният роман на Хенрих Сенкевич за Нерон и гонените от него първи християни. И понеже е наясно, че подобна мега продукция е възможна само за голяма индустрия, започва да навива Йежи Кавалерович, който вече е снимал „Фараон“ по Болеслав Прус. „Но той му отвръщаше, че в Полша няма почва за подобен филм, че дори не знае дали би могъл да открие и подходящи актьори“, връща събитията Енглерт. Както се знае, „Кво вадис“ на Кавалерович излиза през 2001-а – годината, в която Въло Радев напуска грешния ни свят. Но доста време преди да отлети към рая, той дълго се кани да работи по „Поручик Бенц“, където отново смята да покани Ян Енглерт. Междувременно, през 1984-а, полякът се вихри в крими сериал, събрал професионалисти от няколко соц кинематографии.  Негов режисьор е Васил Мирчев, наричан българският Фелини – отдавна забравен от нищо непомнещите медии. Освен игралните си филми и телевизионната „Неочаквана ваканция“, той е човекът, който получава „Златна палма“ в Кан през 1965 година за късометражния си „Асинус“. Та по сценарий на Цветана Стоянова Васил Мирчев дирижира екшъна, който се развива в Западен Берлин в началото на 80-те. Сюжетът е следният: екстремистка група извършва атентати и банкови обири, а по следите й е комисарят Мюлер – Роман Вилхелми. В България е заловен опасен член на групата, който е екстрадиран и предаден на немската полиция – терористът от Германия Хенрих е Ян Енглерт. Немски, унгарски, чешки и полски актьори са на терен заедно с Борис Луканов, Стойчо Мазгалов, Досьо Досев, Стефан Илиев, Иван Джамбазов, Радко Дишлиев, Лъчезар Стоянов, Кольо Дончев, а себе си играят Димитри Иванов и Иван Гарелов. „Но за да вляза в цялата тази компания, трябваше да получа международния си паспорт, който беше „арестуван“ заради военното положение през 1981-а. Без него нямаше как да работя извън Полша – а снимките бяха в Австрия и Германия.  Беше голям парадокс – всеки ден минавах границата и се озовавах на Запад, за да се върна вечерта през същата тази граница. И всеки ден ме обискираха И на излизане, и на прибиране, като се стигаше до така наречения „личен телесен контрол“. Един от служителите веднъж ме покани на водка, за да се извини: „Не се сърди, но отблокирахме паспорта ти и сега отговоряме за теб“, разказва Ян Енглерт. Преди време сериалът се завъртя по международния канал на БНТ, но мина някак незабележимо.    \r\nОт 23 март Ян Енглерт е Доктор хонорис кауза на НАТФИЗ. Неслучайно твърди:  „Аз знам кои са моите врагове в Полша, а в България имам само приятели.\" Актьорът, режисьор, сценарист и професор три мандата е ректор на Театралната академия във Варшава (1987-1990, 1990-1993, 1996-2001).  „Оставаш духовно безсмъртен само чрез своите ученици“, категоричен е той. От 2003-а е директор на Народния театър във Варшава.  \r\n ", "date": "2019.03.25", "title": "Ян Енглерт искал Катя Паскалева за „Осъдени души“"}
{"url": "https://standartnews.com/kultura/stivn-spilbrg-shche-snima-kray-stounkhendzh-388064.html", "text": "Стивън Спилбърг ще снима новия си филм „1917“ в близост до Стоунхендж. От археологическата общност „Wiltshire Archaeological and Natural History Society“ първоначално изразиха притеснения, че кинаджийският процес би навредил на култовия паметник. След тестове обаче стана ясно, че близостта на камерите и екипите до мегалитите не би причинила щети. На легендарния холивудски режисьор и продуцент му е позволено да построи френска ферма със защитни окопи на платото Солсбъри плейн. Компанията на Спилбърг „Amblin еntertainment“ ще работи край култовите камъни в продължение на 35 седмици. 500 души ще бъдат наети, включително многобройни местни жители. Опитни археолози през цялото време ще следят изкъсо процедурата, включително строителния процес. Спилбърг обаче все още чака позволение за издигането на военнополева болница близо до Ерлестоке, както и за допълнителни защитни окопи за бойна сцена в западен Чизенбъри. От компанията „Wessex Аrchaeology“, която осигури одобрението за снимане до Стоунхендж, заявиха, че ако строителната работа започне, то тя ще трябва да бъде наблюдавана от специалисти. И че ако хората на Спилбърг открият предмети под земята, то те трябва да бъдат предадени на музея „Уилтсхайър“. „1917“ ще бъде режисиран от Сам Мендес и продуциран от Спилбърг и компанията му. За момента подробности около сюжета не се споменават, като единствено се знае, че действието ще проследи военните действия през същата година. Снимките започват през април и се очаква лентата да излезе по кината още тази Коледа.  \r\n ", "date": "2019.03.25", "title": "Стивън Спилбърг ще снима край Стоунхендж"}
{"url": "https://standartnews.com/kultura/udstok-prznuva-50-388065.html", "text": "Музикалният фестивал „Удсток“ ще празнува 50-та си годишнина през лятото и ще събере някои от най-големите имена в индустрията. Съоснователят на събитието Майкъл Ленг съобщи, че групите „Dead and Company“, „Imagine Dragons“, „The Killers“, „Black Keys“, „Santana“ и „Robert Plant and The Sensational Space Shifters“ ще се качат на сцената между 16 и 18 август. Хедлайнер изпълнителите вкючват Майли Сайръс, Джей Зи, рапърът „Chance The Rapper“ и певицата Холзи. Шоуто ще се проведе в Уоткинс Глен, Ню Йорк, на около 115 мили от оригиналната локация, където ще има отделен концет по случай юбилея на фестивала. Билети за тридневната фиеста тръгват в продажба от 22 април, Деня на земята. Очаква се над 80 изпълнителя да се качат на три главни сцени по време на „Удсток 50“, включително Дейвид Кросби, Джанел Мона, Бренди Карлил, Джо Макдоналд, групите „The Lumineers“, „Portugal. The Man“ и певицата Индиа Ари. Първото издание на фестивала през 1969-а посрещна над 400 хиляди посетителя.", "date": "2019.03.25", "title": "„Удсток“ прзнува 50"}
{"url": "https://standartnews.com/biznes/rumnets-stava-shef-na-omv-blgariya-388072.html", "text": "Румънец сава шеф на OMV България и веригата бензиностанции. Дечебал Тудор поема поста изпълнителен директор  от 21 март 2019 година, след напускането на дългогодишният шеф Петър Величков, който е начело на компанията от 2008 г.. Преди да дойде у нас, Дечебал Тудор е ръководил на веригата бензиностанции OMV в Румъния. През годините той е работил за развитието на компанията на различни управленски позиции - от мениджър \"Автомивки\" за региона, през изпълнителен директор и директор \"Верига бензиностанции\" в Хърватия и Сърбия, до международен мениджър \"Автомивки и продукти за автомобила\" в централата на компанията в Австрия. Оперативната работа на Дечебал Тудор с OMV България започва още когато той е мениджър \"Автомивки\" за региона през 2003 година. \"През годините винаги съм имал тясна връзка с България. За мен веригата тук е пример от оперативна гледна точка в много отношения. Присъединявам се към една силна компания и ще работя за това да допринеса още повече към постигнатото високо ниво на представяне и отлична репутация в последните 20 години на българския пазар. След като навлезе в региона, OMV промени модела на работа, очакванията и изискванията на потребителите към бензиностанциите. Нашите клиенти разчитат на комплексните услуги, качеството и постоянните подобрения, които OMV им предлага, защото за нас тяхното удовлетворение е с най-висок приоритет\", каза Тудор.", "date": "2019.03.25", "title": "Румънец става шеф на OMV България"}
{"url": "https://standartnews.com/svyat/mey-zagovori-za-svoyata-ostavka-388056.html", "text": "Анализаторите не вярват на думите й Премиер-министърът на Великобритания Тереза Мей ще си подаде оставката, ако парламентът одобри предложената от нейния кабинет сделка за излизане на страната от Евросъюза. За това съобщава в туитър политическият наблюдател на ITV канала Робърт Петерсон. По негови данни Мей е заявила на министрите, подкрепящи Брекзит, че ще си подаде оставката, но допълнителните си условия не е съобщила. Петерсон смята, че не трябва да се вярва на думите й. На 25 март изданието The Sun призова премиер-министъра да напусне поста си. Станало е и известно че някои министри във Великобритания са се договорили да свалят от поста действащия премиер-министър. Заговорниците очакват до 10 дни Мей да си подаде оставката. Лидерите на страните от ЕС ще отложат Брекзит до 22 май, ако британският парламент одобри сделката с ЕС. В противен случай процедурата ще започне на 12 април. Официално кралството трябва да напусне ЕС на 29 март, но политиците му не могат да направят компромис за това кога и дали страната въобще трябва да излезе от съюза. Предложението на Мей по сделката два пъти е отклонявано от парламента, което доведе и до правителствена криза.", "date": "2019.03.25", "title": "Мей заговори за своята оставка"}
{"url": "https://www.standartnews.com/sport/blgariya-priklyuchi-multievropeyskoto-po-taekuondo-s-80-medala-388062.html", "text": "Второто Мултиевропейско първенство по таекуондо, което се проведе в столичната АСИКС АРЕНА приключи с изключителните 80 медала за българия във всички дисциплини. 30 от тези отличия са златни.  В последния ден на турнира българските таекуондисти записаха четири пети места, като бруталното съдийство лиши българите от още отличия при мъжете и жените. Калоян Бинев завърши първенството със счупена ръка, след като в срещата за медал, противникът му от Турция игра грубо и неспортсменки, което явно не бе забелязано от реферите. Въпреки тежката контузия Бинев се държа като истински боец до края на срещата, която дори можеше да спечели. Владимир Далаклиев също усети съдииските аванти и той зае пето място в класирането, заедно с Йордан Колев и Емилия Тасева. Останалите българи, които се включиха в последния ден на първенството отпаднаха на по ранен етап.  Поводи за радост обаче имахме в дисциплината Пумсе, където българските представители грабнаха девет златни, седем сребърни и пет бронзови отличия. Това се случва само седмица преди европейското по Пумсе, което ще се проведе в турския курорт Анталия.", "date": "2019.03.25", "title": "България приключи Мултиевропейското по таекуондо с 80 медала "}
{"url": "https://standartnews.com/svyat/ledt-po-ezeroto-michigan-se-natroshi-kato-stklo-388010.html", "text": "Ледът, който е образувал твърда кора върху езерото Мичиган, се натроши като стъкло след дългоочакваното затопляне, предадоха световните медии. На 8 март беше измерено, че 56% от повърхността на езерото са покрити с лед, който сега се напуква и с помощ от вълните заприличва на купчини от прозрачно стъкло. Езерото Мичиган е едно от любимите места на фотографи от цял свят, защото предлага различни пейзажи по всяко време на деня, особено през преходните сезони. Големи групи от хора се събраха по бреговете на езерото, за да наблюдават красивия природен феномен. Американската брегова охрана публикува предупреждение никой да не се опитва да ходи по леда или да се доближава до него, защото водата отдолу все още е прекалено студена. Езерото Мичиган се разпростира в четири щата.", "date": "2019.03.25", "title": "Ледът по езерото Мичиган се натроши като стъкло"}
{"url": "https://standartnews.com/svyat/sagata-s-paketa-mobilnost-otnovo-na-dneven-red-388004.html", "text": "Миналата седмица се оказа, че въпреки че Транспортната комисия отхвърли мерките на Макрон, текстовете са входирани за обсъждане от председателя на либералите в ЕП Ги Верхофстад. По време на Съвета на лидерите на Европа премиерът Бойко Борисов разговаря с председателя на Европейския парламент Антонио ТАяни и се обяви твърдо против обсъждането на промените, които ще доведат до фалити на транспортни фирми у нас. По думите му това е нарушение на правилника на ЕП, защото за първи път в пленарна зала се планира да влезе текст, който е отхвърлен в транспортната комисия. Премиерът е категоричен, че решението за пакета \"Мобилност\" трябва да се вземе от следващия състав на ЕП. Антонио Таяни е предложил отлагане на разглеждането на текстовете, но социалистите и либералите в Европарламента са гласували против. Така председателите на парламентарните групи са приели пакета \"Мобилност\" да е част от дневния ред на депутатите в Страсбург. Българските представители вече заявиха , че ще положат всички усилия, заедно с колегите си от останалите държави, засегнати от мерките в пакета \"Мобилност\" – да не се стига до гласуването на промените в пленарната зала. Битката им обаче ще бъде тежка, защото едва 8 страни от 28-те членки споделят българската позиция. В същото време се очаква пълна мобилизация на германци и французи в подкрепа на плана \"Макрон\". Ако те се окажат повече в пленарната зала, текстът ще се обсъжда и гласува от евродепутатите в сряда. Пакетът \"Мобилност\" предвижда камионите да се прибират на всеки 4 седмици в страната, където е регистрирана фирмата, командировъчните на водачите да се пресмятат според ставките във всяка страна и също така – водачите да нямат право да спят в кабините на тировете си, а задължително в хотел. Срещу мерките българските превозвачи вече протестираха в Брюксел. Сега те са готови да протестират отново – ако текстовете стигнат до пленарна зала в сряда в Страсбург.  ", "date": "2019.03.25", "title": "Сагата с пакета \"Мобилност\" отново на дневен ред"}
{"url": "https://standartnews.com/svyat/alitalia-otmeni-pochti-100-poleta-zaradi-stachka-388024.html", "text": "Не лети и авиокомпанията Air Italia. Авиакомпанията Alitalia отмени в понеделник 95 от 550 полета заради стачка на пресонала, предаде ANSA. Профсъсъюзите предвиждат да проведат 4-часова стачка от 10 до 14 ч местно време, като компанията предлага на пътниците да отложат полетите си. В случай на отказ ще им бъде изплатена стойността на билета. Отменени са полетите до Москва, Лондон, Париж, Брюксел, Тел Авив, Атина. Не лети и авиокомпанията Air Italia. На свой ред немската Lufthansa се готви да отмени 22 полета от Франкфурт на Майн заради проблеми със софтуера на авиодиспечерската служба.", "date": "2019.03.25", "title": "Alitalia отмени почти 100 полета заради стачка"}
{"url": "https://standartnews.com/svyat/pekin-iska-da-skara-bryuksel-i-vashington-388048.html", "text": "Китай реорганизира отношенията си с ЕС В най-скоро време предстои отбелязване на юбилея от установяване на дипломатическите отношения между Китай и Франция. Президентът на Франция Макрон обаче призовава страните от ЕС да станат опозиция на Китай, виждайки в него свой конкурент. Такава политика поддържа и Вашингтон. На фона на успехите на Китай в Европа Франция и другите държави се опасяват, че ЕС охлажда отношенията си със САЩ. Евросъюзът се старае да построи такава система, където няма да му се налага да прави избор между Вашингтон и Пекин. По мнение на специалистите за Китай реорганизацията на отношенията й с ЕС е първостепенна задача. Особено в осъществяване на плана й за развитие на инфраструктура за доставка на нейните стоки в Европа. И самата Европа не може напълно да се откаже от взаимоотношенията си с Китай, затова е необходим нов модел. Сега Пекин се явява наблюдател в спора между Брюксел и Вашингтон. Страните заплашват да увеличат митата върху стоките, а Пекин се старае да увеличи разногласията между тях. Но най-вероятно нищо няма да се получи, тъй като Европа и САЩ ги свързват не само икономическите, но и общите интереси в сферата на демокрацията.", "date": "2019.03.25", "title": "Пекин иска да скара Брюксел и Вашингтон"}
{"url": "https://standartnews.com/svyat/srbiya-ne-zhelae-chlenstvo-v-nato-388016.html", "text": "  Белград не желае да членува във военни блокове Сръбският президент Александър Вучич нарече военния неутралитет „естествен избор“ по време на церемония в памет на жертвите на бомбардировките на НАТО в Югославия и заяви, че Сърбия не желае да стане член на НАТО. В неделя вечерта в сръбския град Ниш се проведе масова акция в памет на загиналите през 1999 г. При бомбардировките жертви са станали почти 2 хил. мирни граждани, неколкостотин се водели за изчезнали, а при военнослужещите загубите били около 1000 души. „Народът на Сърбия не иска членство в НАТО. Военният неутралитет е наш естествен избор“, цитира Вучич ТАСС. Външнополитическият курс на Белград предвижда запазване на дружеските отношения с Русия и развитие на връзките с Евросъюза и САЩ, а също и отказ от членство в НАТО и други военни блокове.", "date": "2019.03.25", "title": "Сърбия не желае членство в НАТО"}
{"url": "https://standartnews.com/svyat/erdogan-iska-sveta-sofiya-da-e-dzhamiya-388009.html", "text": "Турският президент Реджеп Ердоган иска да превърне прочутата църква \"Света София\" в Истанбул отново в джамия. \r\nБившата християнска базилика към днешна дата е музей. Според Ердоган, ако \"Света София\" придобие статут на джамия ще може да бъде посещавана безплатно от туристите от всички вероизповедания. Сега входът е 10 долара. Катедралата се смята за най-значимият паметник на византийското изкуство. Изградена е през 6-и век и в продължение на близо 1000 години е била най-големият християнски храм в света. След превземането на Константинопол от османците през 15 век е превърната в джамия, като допълнително са й пристроени минарета. През 1935 година \"Св. София\" престава да бъде джамия и е обявена за музей.", "date": "2019.03.25", "title": "Ердоган иска \"Света София\" да е джамия"}
{"url": "https://standartnews.com/sport/natsionalite-s-podkrepa-km-chochev-v-kosovo-387999.html", "text": "Националите ни по футбол излязоха със специални фланелки в подкрепа на получилия тежка контузия в коляното в мача с Черна гора Ивайло Чочев. Нашите не проведоха тренировка на стадиона в Прищина, където тази вечер излизат срещу Косово в квилифакация за Евро 2020, а само се разходиха на терена, като бяха облечени с дрехите с послание към полузащитника на италианския Палермо. Надписът гласеше: “Чочев, чакаме те! Винаги заедно”. Малко преди да се приберат в съблекалнята играчите се събраха прегърнати и се снимаха, за да изразят подкрепата си към Ивайло. Ивайло Чочев претърпя успешна операция днес в Италия. Очаква се възстановяването му да трае между 6 и 8 месеца. Съдийска бригада от Литва ще ръководи евроквалификация днес Косово - България. Мачът е от 21:45 часа в Прищина, а главен арбитър ще бъде Гедиминас Мазейка. Негови помощници са Витаутас Симкус и Витенис Казлаускас, а четвърти рефер - Манфредас Лукянчукас.", "date": "2019.03.25", "title": "Националите с подкрепа към Чочев в Косово"}
{"url": "https://standartnews.com/svyat/samolet-s-256-ptnitsi-na-borda-se-prizemi-avariyno-388020.html", "text": "\"Боинг 787-900\" е бил отклонен до френската тихоокеанска територия Нова Каледония в понеделник заради сигнал за пушек, излизащ от пилотската кабина, предаде БГНЕС. В самолета е имало 256 пътници, летящи от Мелбърн Австралия до Лос Анджелис. Машината е кацнала безпроблемно на летище Ла Тонтута в столицата на Нова Каледония. „Пътниците са спокойни”, съобщават от местните власти. „Изглежда излиза дим от пилотската кабина”, казват ооще властите. Според местното радио нито един от пътниците не бил ранен и те ще изкарат нощта в Нумеа. ", "date": "2019.03.25", "title": "Самолет с 256 пътници на борда се приземи аварийно"}
{"url": "https://standartnews.com/svyat/pochina-muzikantt-skot-uokr-388053.html", "text": "Причината за смъртта му не се назовава На 76 г. почина певецът, бивш участник в групата The Walker Brothers Скот Уокър (Ноел Скот Енгел), съобщава компанията 4AD Records – музикален лейбъл, с който е работил артистът. „В продължение на половин век Ноел Скот Енгел направи живота на хиляди хора по-красив с безкомпромисната си оригиналност отначало като един от братята Уокър, а по-късно като солов изпълнител, продуцент и“, отбелязва на сайта си компанията. Причината за смъртта му не се назовава. Музикантът става особено популярен през 1960 г., когато свири в групата The Walker Brothers. Заедно с Джон (Джон Маус) и Хари Уокър (Хари Лидс) записва хитове като The Sun Ain’t Gonna Shine Anymore, Make It Easy on Yourself, My Ship Is Coming In. След разпада на триото през 1967 г. Скот Уокър започва самостоятелна кариера и издава няколко успешни албума Scott (1967), Scott 2 (1968) и Scott 3 (1969). През втората половина на 1990 г. започва да прави експериментална музика. Негова последна творба става саундтракът към филма с Натали Портман „Вокс Лукс“.", "date": "2019.03.25", "title": "Почина музикантът Скот Уокър"}
{"url": "https://standartnews.com/sport/sportt-po-tv-za-25-mart-388023.html", "text": "21,45 Футбол, ЕП, кв: Косово - България (пряко) 18,55 Баскетбол, България, НБЛ: Берое - Рилски спортист (пряко) 21,35 Футбол, ЕП, кв: Черна гора - Англия (пряко) 17,50 Спорт тото 17,00; 19,00; 21,00; 23,00 и 01,00 Тенис: ATP 1000 Маями (пряко) 01,30 Хокей на лед, НХЛ: Тампа Бей Лайтнинг - Бостън Бруинс (пряко) 21,15 \"Спорт в обектива\" 16,45 Колоездене: Обиколка на Каталуния, първи етап (пряко)", "date": "2019.03.25", "title": "Спортът по тв за 25 март"}
{"url": "https://standartnews.com/sport/grigor-dimitrov-zagubi-v-mayami-388076.html", "text": "Григор Димитров приключи участието си на тенис турнира от сериите \"Мастърс\" в Маями още в третия кръг. В него водещият ни тенисист загуби с 5:7, 5:7 от Джордан Томпсън (Авсл). Това беше първи мач между двамата в историята. Димитров може да съжалява, че не спечели мача, защото и в двата сета имаше предимство в резултата. Във втория сет той сервираше за успех, но при 5:4 допусна пробив и то на нула. За Гришо това беше първи турнир от 2 месеца насам, заради контузията в рамото на дясната ръка. Заради травмата Димитров не игра на турнирите в Ротердам, Акапулко и Индиън Уелс. При успеха си мач в Маями срещу Фелисиано Лопес той призна, че в последния момент е решил да участва в турнира. През април Димитров ще участва на третия за сезона Мастърс турнир – този в Монте Карло, където се играе на клей.", "date": "2019.03.25", "title": "Григор Димитров загуби в Маями"}
{"url": "https://standartnews.com/sport/blgariya-priklyuchi-multievropeyskoto-po-taekuondo-s-80-medala-388062.html", "text": "Второто Мултиевропейско първенство по таекуондо, което се проведе в столичната АСИКС АРЕНА приключи с изключителните 80 медала за българия във всички дисциплини. 30 от тези отличия са златни.  В последния ден на турнира българските таекуондисти записаха четири пети места, като бруталното съдийство лиши българите от още отличия при мъжете и жените. Калоян Бинев завърши първенството със счупена ръка, след като в срещата за медал, противникът му от Турция игра грубо и неспортсменки, което явно не бе забелязано от реферите. Въпреки тежката контузия Бинев се държа като истински боец до края на срещата, която дори можеше да спечели. Владимир Далаклиев също усети съдииските аванти и той зае пето място в класирането, заедно с Йордан Колев и Емилия Тасева. Останалите българи, които се включиха в последния ден на първенството отпаднаха на по ранен етап.  Поводи за радост обаче имахме в дисциплината Пумсе, където българските представители грабнаха девет златни, седем сребърни и пет бронзови отличия. Това се случва само седмица преди европейското по Пумсе, което ще се проведе в турския курорт Анталия.", "date": "2019.03.25", "title": "България приключи Мултиевропейското по таекуондо с 80 медала "}
{"url": "https://standartnews.com/sport/blgariya-izvadi-ksmet-za-tochka-v-kosovo-video-388077.html", "text": "България стигна до 1:1 при гостуването си на Косово във втория си мач от Група А на квалификациите за Евро 2020. На стадиона в Прищина голът за нашите вкара Васил Божиков от корнер в 39-ата минута. През втората част Арбер Дзенели изравни в 61-ата минута. Още във втората минута Попов имаше добра възможност, но реши да прехвърля от над 20 метра вратаря Мурич, който без проблем спаси. В 8-ата минута Неделев стреля слабо, а Мурич отново нямаше проблем. При последвалата контраатака домакините Антон Недялков предотврати сигурен гол. Защитникът на Лудогорец изби от голлинията удар на Рашица, който беше преодолял Михайлов, след като остана очи в очи с него. Домакините стъпват много здраво, като вкарват и напрежение на терена. Първо Рахмани избута Малинов без топка, но без да получи картон. Малко след това Войвода изрита Делев, който падна на земята. Защитникът на Косово тръгна да му се кара и да го вдига, което изнерви Недялков. Той също избута противника и двамата получиха жълти картони. Постепенно косоварите взеха инициативата, докато селекцията на Хубчев не успяваше да задържи топката и да организира атаки, тъй като Попов седеше прекалено изолиран напред. След 30-ата минута \"лъвовете\" организираха две добри добрата атаки, но и двата пъти Страхил Попов центрира прекалено силно. В 35-ата минута Славчев сбърка изрита Зенели, но Косово продължи атаката и Целина излезе на стрелкова позиция. Вратарят Ники Михайлов обаче парира силния му изстрел. Тодор Неделев спечели ъглов удар в 38-ата минута, а след центрирането му вратарят Мурич се размина с топката. Рашица подцени ситуацията и реши да покаже техника, но прати топката в нов ъглов удар. Осмицата на \"лъвовете\" центрира отлично, а Божиков изпревари всички и с глава прати топката в долния ляв ъгъл на домакините за 0:1. Целият тим на България отиде да празнува пред скамейката на тима, където ги чакаше фланелката на Ивайло Чочев. Капитанът Попов взе екипа с №18 и го показа на целия стадион, като посвети попадението на халфа, който вчера претърпя тежка операция. Домакините се хвърлиха веднага в атака под възгласите на феновете си.  Попето пък стана третият играч от българите с жълт картон. Славчев беше изведен отлично зад защитата, но беше маркирана засада, каквато всъщност нямаше. Халфът разкара топката, което пък можеше да му коства изгонването, тъй като вече имаше картон. Именно такъв искаха домакините, но реферът само предупреди шестицата на \"трикольорите\". Минута преди края на първата част Рашица излезе сам срещу Михайлов, който парира силния му изстрел от къса дистанция. Косово натисна и в продължението Михайлов отново трябваше да се намесва. Този път след удар с глава на Войвода, останал зад защитата на България. Втората част започна с очакван натиск на домакините. Михайлов трябваше два пъти да се намесва при центриране в наказателното му поле. В 52-ата минута грешка в защитата на Косово можеше да доведе до втори гол в тяхната врата. Първо Ивелин Попов стреля слабо, но при добавката силен шут изстреля Малинов, топката отиваше във вратата, но защитник изби в корнер. Три минути по-късно Мурики се възползва от грешка на Малинов и Бодуров и излезе сам срещу Михайлов. Нападателят насочи топката към вратата, но коженото кълбо се отби в лявата греда. При добавката Войвода стреля, но топката срещна тялото на Недялков. Шаланд направи две промени в състава си, а в 61-ата минута Зенели взриви трибуните. Бодуров сбърка топката и тя след това попадна в десетката на домакините, който финтира Страхил Попов и Костадинов, след което с диагонален удар вкара топката в левия ъгъл на вратата на Михайлов, който не реагира. Това вдъхна още повече сили на домакините и над 13 000 гледаха оставащите минути на крака. Косово започна да търси победата с всички сили, докато българите все по-трудно успяваха да задържат топката. Петър Занев замени Делев, след което младият Мартин Минчев влезе вместо Малинов, а контузеният Костадинов напусна за сметка на Валентин Антов, който дебютира за България. Играчите на Косово бяха по-свежи, но не стигаха до сериозни опасности. В 87-ата минута Занели изпълни страхотен фаул, минал на сантиметри от гредата. Буквално в последната минута на редовното време Ники Михайлов отново спаси България. Този път той изби удар на Рашица, който стреля фронтално срещу него. Така България записа второ поредно равенство, като вече има две точки в групата, докато домакините записаха първа историческа точка в европейските квалификации.", "date": "2019.03.25", "title": "България извади късмет за точка в Косово"}
{"url": "https://standartnews.com/regionalni/lekar-obyavi-gladna-stachka-za-dostoyno-zaplashchane-v-zdrveopazaneto-388018.html", "text": "Д-р Захари Стойчев от общинската болница д-р \"Стамболски\" от Казанлък обяви тридневна гладна стачка в подкрепа на медицинските специалисти и достойно заплащане в системата на здравеопазването.  \"Хортата вече не издържат. Един млад лекар започва с 650 лв заплата, санитарите ни работят от години на минимална запалата\", аргументира протеста си акушер-гинекологът пред Радио Стара Загора. Отчаяният му протест за повишаване на заплащанеето в здравеопазаването е насочен първо към управляващите в момента, към всички партии в парламента, националния омбудсман и двата синдиката - КНСБ и КТ \"Подкрепа\". \r\n  Ако не бъде чут д-р Захари Стойчев е решен да обяви по-продължителна стачка в отстояване на своите искания. \r\n ", "date": "2019.03.25", "title": "Лекар обяви гладна стачка за достойно  заплащане в здрвеопазането"}
{"url": "https://standartnews.com/regionalni/obnoven-kabinet-po-kineziterapiya-v-blagoevgrad-388030.html", "text": "Кабинетът по кинезитерапия към Общностен център за Ранно детско развитие в Благоевград е напълно обновен и оборудван. Той разполага с необходимите уреди за рехабилитация на хора с двигателни затруднения. Сред тях са успоредка, стълби, топки за рехабилитация и шведска стена. Положена е и подходяща настилка. Уредите в кабинета могат да се ползват напълно безплатно. \r\nЦентърът е отворен от понеделник до петък. Целта на центъра за услуги за ранно детско развитие е да оказва подкрепа на родителите в отглеждането на деца със специфични потребности, да стимулира тяхната по-голяма активност, за да се осигури по-добра семейна среда. С помощта на група специалисти  родителите получават комплексна подкрепа, изцяло свързана с грижите за малките деца.  ", "date": "2019.03.25", "title": "Обновен кабинет по кинезитерапия в  Благоевград"}
{"url": "https://standartnews.com/regionalni/startirat-chudomirovite-praznitsi-v-kazanlk-388022.html", "text": "В Казанлък днес стартират традиционните Чудомирови празници. Поредното 26-то издание на дните, посветени на големия хумористи и художник, ще продължи до 1-ви април и включва общо 29 събития. Тази година празниците преминават под мотото: “Никой не е по-силен от слабостите си“ и включват както традиционни и утвърдени вече прояви, конкурси, изложби и фестивали, така и съвсем нови инициативи, които ще популяризират творчеството на Чудомир. \r\n За пръв път в рамките на празниците ще се проведе национален фолклорен конкурс за хумористична песен и танц \"Златен трЪндафил\", посочи един новите акценти Добрина Матова, директор на литерно-художствения музей \"Чудомир“ в Казанлък. Научна конференция пък ще събере водещи български литературоведи и изкуствоведи, а на национална кръгла маса специалисти ще обсъждат проблемите на българския фолклор. \r\n Чудомировите празници ще бъдат открити с музикален концерт за цигулка и пиано на проф. Йосиф Радионов и Зорница Радионова. На концерта за първи път казанлъчани и посетителите на празниците ще чуят изпълнения от цигулката на съпругата на Чудомир - Мара Чорбаджийска. Казанлъшкият лютиер Андриян Андреев възстанови цигулката на Чудомировата съпруга специално за празниците тази година. \r\n   В първия ден на празниците ще бъде връчена и наградата на името на Чудомир за къс хумористичен разказ на в. „Стършел“. Тази година носителят й е младият автор от София Деян Копчев, който ще получи плакет с изображението на Чудомир.  \r\n ", "date": "2019.03.25", "title": "Стартират Чудомировите празници в Казанлък"}
{"url": "https://standartnews.com/regionalni/krdzhaliytsi-s-bogata-programa-za-denya-na-trakiya-388031.html", "text": "В навечерието на Деня на Тракия акад. Георги Марков ще представи в Кърджали книгите си „Любомъдрие на историята”,„Българското крушение 1913” и „Душесловие на историята”. Срещата с известния историк се организира от Регионалния исторически музей в Кърджали, СТДБ, Тракийския научен институт и  издателство „Захарий Стоянов”. На 26 март пред паметниците на героите на Тракия – Капитан Петко Войвода, Димитър Маджаров и Стоян Терзиев, венци и цветя ще поднесат Тракийско дружество „Димитър Маджаров“, читалище „Тракия-2009“ и потомци на българи, бежанци от Беломорска Тракия. Вечерта във фоайето на Дома на културата в Кърджали Дружество „Тракийско сърце” организира празник под надслов „Богатия свят на тракийката”. Ще бъдат изложени саморъчно направени автентични носии, плетива, домашно тъкани кърпи, а кулинарна изложба ще представи основните ястия, които поколения тракийци са слагали на трапезата си. Програмата ще продължи с  изпълнения на фолклорни състави от Кърджали и региона.    ", "date": "2019.03.25", "title": "Кърджалийци с богата програма за Деня на Тракия"}
{"url": "https://standartnews.com/biznes/shestte-banki-gotovi-da-preminat-stres-testa-na-etsb-388071.html", "text": "Шестте банки у нас, избрани от Европейската централна банка /ЕЦБ/,  са готови да преминат стрес теста. Той се налага във връзка с присъединяването на България към Банковия съюз, което е един от ангажиментите, поети от българската държава, за присъединяването към Валутно-курсовия механизъм II. За да се случи това обаче е необходимо извършването на преглед на качеството на активите на част от банковата система. Европейската централна банка си избра шест кредитни институции – УниКредит Булбанк АД, Банка ДСК ЕАД, Обединена българска банка АД, Първа инвестиционна банка АД, Централна кооперативна банка АД и Инвестбанк АД. В края на 2018 г. състоянието на банковата система изглежда по-добро, отколкото три години преди това. Банките разчитат предимно на местен ресурс в настоящата фаза на кредитна експанзия. Общият размер на активите, отпуснатите кредити, пасивите и депозитите се е увеличил с около 20% през този период. Собственият капитал е 13.9 млрд. лв. при 11.5 млрд. лв. в началото на периода. Качеството на активите трайно се подобрява. Размерът на необслужваните кредити се е понижил с над 4.2 млрд. лв., а относителният им дял спрямо общите кредити вече е 7.6% при 14.8% в края на 2015 г. Това позитивно развитие е резултат от целенасочената политика на банките за продажба и отписването на част от портфейлите с необслужвани кредити. Банките се възползват от средата на ниски лихвени проценти. Спадът на разходите за лихви далеч надвишава този на приходите от лихви, а освен това трайно нарастват приходите от такси и комисиони. В резултат от това нетният оперативен доход бележи растеж. Това, заедно с понижаването на административните разходи обаче допринася за достигането на рекордна по размер нетна печалба за банковата система през 2018 г. от почти 1.68 млрд. лв. На пръв поглед за по-големите банки изглежда сравнително по-лесно да преминат през тези надзорни упражнения. Те поддържат относително висока капиталова адекватност и имат сигурен източник на ликвидност от банките-майки, които на свой ред разчитат на съответната централна банка. Поради това при тях не се наблюдават конкретни действия за подготовка. Акционерите на УниКредит изглежда нямат притеснения за недостиг на капитал, тъй като през последните години активно си разпределят дивиденти. Предварителната информация за резултатите от 2018 г. сочи, че цялата печалба в размер от 430 млн. лв. ще бъде разпределена, както се случи и през предходните две години. По този начин общият размер на изплатените дивиденти за последните три години ще надхвърли 1 млрд. лв. ДСК също активно разпределя дивиденти в размер на цялата си нетна печалба. В края на 2018 г. обаче и във връзка с придобиването на Сосиете Женерал Експресбанк АД, капиталът на банката беше увеличен с около 1 млрд. лв. и достигна почти 2.7 млрд. лв. Преди обединението със СИБАНК ОББ отписа част от необслужваните кредити в портфейла си, заради което генерира загуба през 2017 г. През 2018 г. обаче последиците от този процес са почти преодолени. Това позволява на банката да реализира печалба, която допринася за повишаване размера на собствения ѝ капитал. Изборът на ЕЦБ на останалите три банки до голяма степен е обвързан с резултатите от предходния преглед на качеството на активите. Какво показа предходният преглед? Проведените през 2016 г. преглед на качеството на активите и стрес тест представляват едно от най-мащабните надзорни упражнения, реализирани някога в България. В тях участваха над 900 служители от БНБ и външни експерти. Използваните данни за тях се отнасят към края на 2015 г. Те са извършени според действащата тогава методология на Европейската централна банка. Задачата на този преглед е да оцени доколко достоверно е представена отчетната стойност на активите. Включени бяха всичките 22 кредитни институции, които са лицензирани от Българската народна банка. Общият размер на активите на тези институции тогава е 84.2 млрд. лв., т.е. 96% от цялата банкова система. Прегледани са над 3 400 индивидуални досиета за кредити на стойност над 23 млрд. лв. В резултат от прегледа са изготвени оценки за корекции на активи на обща стойност 665 млн. лв., които представляват 1.3% от рисково претеглените активи и 0.8% от всички активи. Тези корекции са свързани с преквалифициране на кредити като необслужвани или с недостатъчно обезпечение, неточни оценки на риска или необходимост от преоценка на придобити активи. В резултат от прегледа коригираният базов капитал от първи ред е 18.9% от рисково претеглените активи и по този начин далеч надвишава минималното изискване (4.5%). Капиталовата адекватност на всички банки след прегледа остава над задължителния регулаторен минимум. Последващите мерки имат за цел поддържане на съществуващите капиталови буфери или за възстановяване на тяхното покритие. Корекции бяха наложени на почти всички банки, но най-значими спрямо общия размер на кредитните им портфейли бяха тези при ПИБ и Инвестбанк, докато при ЦКБ такива на практика нямаше. Нетните корекции при ПИБ понижиха съотношението на капиталовата адекватност на банката, но въпреки това тя остана над изискуемите 4.5%. Банката трябваше да предприеме мерки за изграждане на допълнителен капиталов буфер от 206 млн. лв. при кредитен портфейл от 6,4 млрд. лв. и активи към края на 2015 г. от 8,7 млрд. лв. Мерките, които ПИБ прие за изграждане на изискания капиталов буфер, бяха запазване на печалбата, намаляване на рисковите експозиции, продажба на активи, придобити като обезпечение и увеличаване на капитала от външни източници. Според надзорните данни на БНБ през периода 2016-2018 г. ПИБ е реализирала печалба след обезценки и данъци, която надвишава 332 млн. лв., като през този период не са разпределяни дивиденти. Очаква се печалбата от 2018 г. в размер на 156,7 млн. лв. също да бъде включена в капитала след решение на общото събрание на акционерите. По този начин препоръката за увеличаване на капитала може да се счита за преизпълнена. Общият размер на начислените обезценки за посочения период е приблизително 314 млн. лв. Освен това от началото на 2018 г. банката прилага Международния стандарт за финансово отчитане 9. В резултат от това общите начислени обезценки за периода надхвърлят 500 млн. лв. Също така през посочения период банката е успяла да реализира продажбата на активи, придобити като обезпечения на кредити, на стойност над 300 млн. лв. В началото на 2019 г. пък стана ясно, че банката е продала значителна част от терена на бившия металургичен комбинат Кремиковци на австрийския гигант за инвестиции в недвижими имоти Ѕоrаvіа. Нетните корекции при Инвестбанк превишават 104.4 млн. лв. при общ размер на рисковите експозиции 1.2 млрд. лв. и базов капитал от първи ред 176.3 млн. лв. По този начин след прегледа адекватността на този капитал е 6.5% при минимално изискване 4.5%. В резултат от това от банката се изисква увеличаване на акционерния капитал с 20 млн. лв., използване на цялата печалба за покриване на загубите и за укрепване на капиталовата позиция, като не се разпределят дивиденти. Освен това трябва да бъдат погасени част от отпуснатите от банката кредити, за да се намали преоценката с 39 млн. лв. и да се начислят допълнителни провизии от 13.7 млн. лв. Рисково претеглените експозиции трябва да бъдат намалени със 134 млн. лв., което да освободи капитал в размер на 18 млн. лв. Необходимо е и понижаване на дела на административните разходи. Освен това трябва да бъдат продадени активи на стойност 70 млн. лв., придобити като обезпечение, и да се разработи вътрешен модел за колективно провизиране. Инвестбанк е изпълнила голяма част от тези препоръки. Печалбата след обезценки и данъци през периода 2016-2018 г. е 24.9 млн. лв. и не са разпределяни дивиденти. Така собственият капитал в края на 2018 г. е 180.6 млн. лв. Начислените обезценки достигат приблизително 84.3 млн. лв., а от началото на 2018 г. приложението на МФСО 9 увеличава ефективно размера им. Съотношението между административните разходи и нетния оперативен доход в края на 2018 г. е 47.9% при над 70% през 2015 г. През 2018 г. Инвестбанк приключи успешно придобиването на Търговска банка Виктория, като отчете рекордна за нея печалба от 23 млн. лв. в следствие на реализирана отрицателна репутация от приключилото обединение. Към ЦКБ не са отправени специфични препоръки при предходния преглед, докато корекциите на активите са най-ниските в цялата банкова система. Междувременно през периода 2016-2018 г. банката реализира над 95 млн. лв. печалба след обезценки и данъци, а собственият й капитал се увеличава с над 98 млн. лв. след края на 2015 г. Освен това начислените провизии надхвърлят 71 млн. лв. Като цяло банковата система в страната е достатъчно капитализирана и ликвидна. Делът на необслужваните кредити се понижава, а покритието им с провизии се увеличава. Конкретните шест банки изглеждат в състояние, което да им позволи да преминат проверките. Предходният преглед допринесе за по-точното отчитане на състоянието на експозициите по отношение на кредитния риск и през изминалите оттогава почти три години не би трябвало да са се натрупали значителни по размер нови неточности, които да доведат до голямо несъответствие между данните преди и след прегледа. Ако резултатите са удовлетворяващи за ръководството на Европейската централна банка, това би означавало, че едно от най-важните условия за участието в Банковия съюз ще бъде изпълнено. Дори това обаче все още не означава сигурно приемане в чакалнята за еврозоната. Необходимо както да се завърши работата по останалите ангажименти от страна на България, така и да се получи политическа подкрепа от европейските лидери. Един от ангажиментите, поети от българската държава във връзка с присъединяването към Валутно-курсовия механизъм II, е участието в Банковия съюз. За да се случи то, обаче е необходимо извършването на преглед на качеството на активите на част от банковата система. Европейската централна банка си избра шест кредитни институции – УниКредит Булбанк АД, Банка ДСК ЕАД, Обединена българска банка АД, Първа инвестиционна банка АД, Централна кооперативна банка АД и Инвестбанк АД. В края на 2018 г. състоянието на банковата система изглежда по-добро отколкото три години преди това. Банките разчитат предимно на местен ресурс в настоящата фаза на кредитна експанзия. Общият размер на активите, отпуснатите кредити, пасивите и депозитите се е увеличил с около 20% през този период. Собственият капитал е 13.9 млрд. лв. при 11.5 млрд. лв. в началото на периода. Качеството на активите трайно се подобрява. Размерът на необслужваните кредити се е понижил с над 4.2 млрд. лв., а относителният им дял спрямо общите кредити вече е 7.6% при 14.8% в края на 2015 г. Това позитивно развитие е резултат от целенасочената политика на банките за продажба и отписването на част от портфейлите с необслужвани кредити. Банките се възползват от средата на ниски лихвени проценти. Спадът на разходите за лихви далеч надвишава този на приходите от лихви, а освен това трайно нарастват приходите от такси и комисиони. В резултат от това нетният оперативен доход бележи растеж. Това заедно с понижаването на административните разходи обаче допринася за достигането на рекордна по размер нетна печалба за банковата система през 2018 г. от почти 1.68 млрд. лв. На пръв поглед за по-големите банки изглежда сравнително по-лесно да преминат през тези надзорни упражнения. Те поддържат относително висока капиталова адекватност и имат сигурен източник на ликвидност от банките-майки, които на свой ред разчитат на съответната централна банка. Поради това при тях не се наблюдават конкретни действия за подготовка. Акционерите на УниКредит изглежда нямат притеснения за недостиг на капитал, тъй като през последните години активно си разпределят дивиденти. Предварителната информация за резултатите от 2018 г. сочи, че цялата печалба в размер от 430 млн. лв. ще бъде разпределена, както се случи и през предходните две години. По този начин общият размер на изплатените дивиденти за последните три години ще надхвърли 1 млрд. лв. ДСК също активно разпределя дивиденти в размер на цялата си нетна печалба. В края на 2018 г. обаче и във връзка с придобиването на Сосиете Женерал Експресбанк АД капиталът на банката беше увеличен с около 1 млрд. лв. и достигна почти 2.7 млрд. лв. Преди обединението със СИБанк ОББ отписа част от необслужваните кредити в портфейла си, заради което генерира загуба през 2017 г. През 2018 г. обаче последиците от този процес са почти преодолени. Това позволява на банката да реализира печалба, която допринася за повишаване размера на собствения ѝ капитал. Изборът на ЕЦБ на останалите три банки до голяма степен е обвързан с резултатите от предходния преглед на качеството на активите. Какво показа предходният преглед? Проведените през 2016 г. преглед на качеството на активите и стрес тест представляват едно от най-мащабните надзорни упражнения, реализирани някога в страната. В тях участват над 900 човека от БНБ и външни експерти. Използваните данни за тях се отнасят към края на 2015 г. Те са извършени според действащата тогава методология на Европейската централна банка. Задачата на този преглед е оцени доколко достоверно е представена отчетната стойност на активите. Включени са всичките 22 кредитни институции, които са лицензирани от Българската народна банка. Общият размер на активите на тези институции тогава е 84.2 млрд. лв., т.е. 96% от цялата банкова система. Прегледани са над 3 400 индивидуални досиета за кредити на стойност над 23 млрд. лв. В резултат от прегледа са изготвени оценки за корекции на активи на обща стойност 665 млн. лв., които представляват 1.3% от рисково претеглените активи и 0.8% от всички активи. Тези корекции са свързани с преквалифициране на кредити като необслужвани или с недостатъчно обезпечение, неточни оценки на риска или необходимост от преоценка на придобити активи. В резултат от прегледа коригираният базов капитал от първи ред е 18.9% от рисково претеглените активи и по този начин далеч надвишава минималното изискване (4.5%). Капиталовата адекватност на всички банки след прегледа остава над задължителния регулаторен минимум. Последващите мерки имат за цел поддържане на съществуващите капиталови буфери или за възстановяване на тяхното покритие. Корекции бяха наложени на почти всички банки, но най-значими спрямо общия размерна кредитните им портфейли бяха тези при ПИБ и Инвестбанк, докато при ЦКБ такива на практика нямаше. Нетните корекции при ПИБ понижиха съотношението на капиталовата адекватност на банката, но въпреки това тя остана над изискуемите 4.5%. Банката трябваше да предприеме мерки за изграждане на допълнителен капиталов буфер от 206 млн. лв. при кредитен портфейл от 6,4 млрд. лв. и активи към края на 2015 г. от 8,7 млрд. лв. Мерките, които ПИБ приеха за изграждане на изискания капиталов буфер бяха запазване на печалбата, намаляване на рисковите експозиции, продажба на активи, придобити като обезпечение и увеличаване на капитала от външни източници. Според надзорните данни на БНБ през периода 2016-2018 г. ПИБ е реализирала печалба след обезценки и данъци, която надвишава 332 млн. лв., като през този период не са разпределяни дивиденти и се очаква печалбата от 2018 г. в размер на 156,7 млн. лв. също да бъде включена в капитала след решение на общото събрание на акционерите. По този начин препоръката за увеличаване на капитала може да се счита за преизпълнена. Общият размер на начислените обезценки за посочения период е приблизително 314 млн. лв. Освен това от началото на 2018 г. банката прилага Международния стандарт за финансово отчитане 9. В резултат от това общите начислени обезценки за периода надхвърлят 500 млн. лв. Също така през посочения период банката е успяла да реализира продажбата на активи, придобити като обезпечения на кредити, на стойност над 300 млн. лв. В началото на 2019 г. пък стана ясно, че банката е продала значителна част от терена на бившия металургичен комбинат Кремиковци, на австрийския гигант за инвестиции в недвижими имоти Ѕоrаvіа. Нетните корекции при Инвестбанк превишават 104.4 млн. лв. при общ размер на рисковите експозиции 1.2 млрд. лв. и базов капитал от първи ред 176.3 млн. лв. По този начин след прегледа адекватността на този капитал е 6.5% при минимално изискване 4.5%. В резултат от това от банката се изисква увеличаване на акционерния капитал с 20 млн. лв., използване на цялата печалба за покриване на загубите и за укрепване на капиталовата позиция, като не  се разпределят дивиденти. Освен това трябва да бъдат погасени част от отпуснатите от банката кредити, за да се намали преоценката с 39 млн. лв., и да се начислят допълнителни провизии от 13.7 млн. лв. Рисково претеглените експозиции трябва да бъдат намалени със 134 млн. лв., което да освободи капитал в размер на 18 млн. лв. Необходимо е и понижаване на дела на административните разходи. Освен това трябва да бъдат продадени активи на стойност 70 млн. лв., придобити като обезпечение, и да се разработи вътрешен модел за колективно провизиране. Инвестбанк е изпълнила голяма част от тези препоръки. Печалбата след обезценки и данъци през периода 2016-2018 г. е 24.9 млн. лв. и не са разпределяни дивиденти. Така собственият капитал в края на 2018 г. е 180.6 млн. лв. Начислените обезценки достигат приблизително 84.3 млн. лв., а от началото на 2018 г. приложението на МФСО 9 увеличава ефективно размера им. Съотношението между административните разходи и нетния оперативен доход в края на 2018 г. е 47.9% при над 70% през 2015 г. През 2018 г. Инвестбанк приключи успешно придобиването на Търговска банка Виктория, като отчете рекордна за нея печалба от 23 млн. лв. в следствие на реализирана отрицателна репутация от приключилото обединение. Към ЦКБ не са отправени специфични препоръки при предходния преглед, докато корекциите на активите са най-ниските в цялата банкова система. Междувременно през периода 2016-2018 г. банката реализира над 95 млн. лв. печалба след обезценки и данъци, а собственият й капитал се увеличава с над 98 млн. лв. след края на 2015 г. Освен това начислените провизии надхвърлят 71 млн. лв. Като цяло банковата система в страната е достатъчно капитализирана и ликвидна. Делът на необслужваните кредити се понижава, а покритието им с провизии се увеличава. Конкретните шест банки изглеждат в състояние, което да им позволи да преминат проверките. Предходният преглед допринесе за по-точното отчитане на състоянието на експозициите по отношение на кредитния риск и през изминалите оттогава почти три години не би трябвало да са се натрупали значителни по размер нови неточности, които да доведат до голямо несъответствие между данните преди и след прегледа. Ако резултатите са удовлетворяващи за ръководството на Европейската централна банка, това би означавало, че едно от най-важните условия за участието в Банковия съюз ще бъде изпълнено. Дори това обаче все още не означава сигурно приемане в чакалнята за еврозоната. За това е необходимо както да се завърши работата по останалите ангажименти от страна на България, така и да се получи политическа подкрепа от европейските лидери.  ", "date": "2019.03.25", "title": "Шестте банки готови да преминат стрес теста на ЕЦБ"}
{"url": "https://standartnews.com/biznes/spad-na-predvaritelnite-rezervatsii-v-albena-388067.html", "text": "С около 5% са спаднали предварителните резервации на туристи в курортния комплекс „Албена“. Най-чувствителното намаление е сред гостите от Русия и Германия. До този момент са изпълнени около 75% от годишните записвания, предаде БНР. Спадът на предварителните записвания за курортен комплекс \"Албена\" не е драстичен, но въпреки това нивата от миналата година от 1 670 000 нощувки трудно могат да бъдат достигнати, е мнението на изпълнителния директор Красимир Станев. За връщането на немските туристи КК „Албена“ ще разчита много на спортния туризъм, както и на дейността на собствения си туроператор, който тази година ще удвои броя на гостите спрямо тези от миналата.", "date": "2019.03.25", "title": "Спад на предварителните резервации в Албена"}
{"url": "https://standartnews.com/regionalni/silistra-grad-na-chetiri-imperii-388032.html", "text": "Цикъл от беседи, свързани с 1900-годишната история на Силистра, стартира в крайдунавския град. Дискусията се организира от Регионалния исторически музей в града в партньорство с Института по балканистика на БАН и Университета по библиотекознание и информационни технологии. \r\nРазказът за миналото и настоящето на града от античната епоха до днес ще премине под надслова „Дорусторум–Доростол-Дръстър-Силистра – знаков град на четири империи“. Първата лекция от серията беседи е насрочена за 26 март, вторник и неин автор ще бъде доктор Калин Стоев от института по Балканистика на БАН. Темата на  неговата беседа е „Римският флот по Долен Дунав и Черно море“, съобщават организаторите. \r\nМладият учен е добре познат на изкушената от историята публика в Силистра. Той вече е представял пред нея книгата си „Да бъдеш римлянин в Мизия“, която изследва антропонимията на романизираното население по земите на Горен и долен дунав през 1-3 век.  ", "date": "2019.03.25", "title": "Силистра – град на четири империи"}
{"url": "https://standartnews.com/regionalni/stenli-podaryava-abiturentski-oblekla-na-mladezhi-s-finansovi-zatrud-388035.html", "text": "Извecтният с блатворителните си инициативи cтилиcт Cтaнимиp Haнчeв – Cтeнли oт Kaзaнлъĸ и тaзи гoдинa ще зарадва дeceтĸи aбитypeнти в нepaвнocтoйнo пoлoжeниe.  Той е събрал aбитypиeнтcĸи poĸли, ĸocтюми, oбyвĸи и бижyтa, дарени от съпричастни към негова благотворителна кампания, хора от цялата страна. \r\n„Oчaĸвaм бъдeщитe aбитypиeнти дa дoйдaт в caлoнa ми в Kaзaнлъĸ нa yл. „Ивaн Baзoв” 4, зa дa пoлyчaт cвoитe тoaлeти. Toвa нe тpябвa дa ги пpитecнявa, вceĸи мoжe дa изпaднe в зaтpyднeнo пoлoжeниe, нo ниe щe им пoмoгнeм. Xopa oт Kaзaнлъĸ и oт цялaтa cтpaнa имa пoдaвaт pъĸa”, ĸaзa Cтeнли пред електронния сайт infoz.bg. \r\n Ha вcяĸa poĸля и ĸocтюм той е пocтaвил eтиĸeт c имeтo и тeлeфoнния нoмep нa дapитeля. Чecтo мeждy тяx и aбитypиeнтитe, нa ĸoитo ca пoдapили cвoитe дpexи, ce cъздaвaли искрени контакти. \r\n Ha чacт oт aбитypиeнтитe в нepaвнocтoйнo пoлoжeниe Caлoнът зa ĸpacoтa нa Cтeнли щe ocигypи и бeзплaтeн гpим и пpичecĸa. Зpeлocтниĸ с физически недъг oт Kaзaнлъĸ пък щe пoлyчи eлeгaнтeн ĸocтюм и джoйcтиĸ инвaлиднa ĸoличĸa, зa ĸoятo пapитe вeчe били cъбpaни.  \r\n „Haдeждaтa e ĸpacивa” се нарича друга благородна иницатива нa ĸaзaнлъшĸия cтилиcт. Блaгoдapeниe на нея  oт 2015 г. дoceгa нaд 1300 жeни, пpeминaли xимeoтepaпия, ca пoлyчили бeзплaтни пepyĸи. \r\n ", "date": "2019.03.25", "title": "Стенли подарява абитурентски облекла  на бедни младежи и девойки"}
{"url": "https://standartnews.com/regionalni/klyuchovi-mesta-v-blagoevgrad-s-bezplaten-internet-388050.html", "text": "Българският еврокомисар Мария Габриел връчи символичен ваучер на кмета д-р Атанас Камбитов за изграждане на система за безплатен интернет на ключови места в Благоевград. Той е на стойност 15 000 евро и ще даде възможност за безжична връзка с високоскоростен wifi на площадите „Георги Измирлиев“, „Македония“, както и в Градската градина. Община Благоевград е една от 113-те одобрени български общини, в рамкте на кампанията. Най-голямото предимство на инициативата WIFI4EU е, че всички точки в Европа са свързани в мрежа. Мария Габриел бе водеща и на граждански диалог на тема „Цифровото образоване: Двигател на цифровата икономика“. В него взеха участие кметът на Благоевград д-р Атанас Камбитов, народният представител Даниела Савеклиева, областният управител Бисер Михайлов, декани на факултети към ЮЗУ „Неофит Рилски“, преподаватели и студенти. Участниците в диалога акцентираха върху възможностите, които дава цифровизацията за развитието на Благоевград. Беше обсъдена и необходимостта от непрекъснато повишаване на киберсигурността, тема, по която българският еврокомисар Мария Габриел работи от няколко години.", "date": "2019.03.25", "title": "Ключови места в Благоевград с безплатен интернет"}
{"url": "https://standartnews.com/regionalni/pak-strelyakha-po-rozov-pelikan-388042.html", "text": "  В спасителния център за диви животни на Зелени Балкани в Стара Загора вчера от Нови Пазар е постъпил ранен розов пеликан, съобщиха природозащитниците. Днес птицата е била оперирана в  катедра „Хирургия“ на ветеринарномедицинския факултет в Тракийския университет от доц. Галина Симеонова и колегите й . При рентгенографията е станало ясно, че птицата е била простреляна. Открити били сачми от ловна пушка около счупеното крило. Изходът от операцията все още e неизвестен и не е ясно дали птицата ще оцелее.  \r\n Случаят ще бъде отнесен до компетентните органи, уверяват от спасителния център и припомнят, че само преди месец бе прострелян друг защитен от закона розов пеликан. Тогава природзащитниците попитаха изнендани „Че кой стреля по пеликани?!“, но се оказва, че това не е изолиран случай, а все по-често срещано явление.  \r\n ", "date": "2019.03.25", "title": "Пак стреляха по розов пеликан"}
{"url": "https://standartnews.com/kultura/deep-purple-se-zavrshchat-388015.html", "text": "Легендите Deep Purple се завръщат през декември в България за много специално шоу. Преди две години рок величията стартираха турнето The Long Goodbye, с което приключват окончателно своята концертна дейност. Поради огромния интерес на милионите фенове по света Deep Purple ще посетят отново някои държави, включително и България. Рок идолите са силно впечатлени от многобройните си тукашни почитатели и ще им подарят уникално зрелище на 7 декември в „Арена Армеец“.  Deep Purple – една от най-емблематичните групи в музикалната история - стартира зашеметяващата си кариера през 1968 година и постига мултимилионни продажби на албумите “In Rock” (1970), “Machine Head” (1972), “Made In Japan” (1973), “Perfect Strangers” (1984). Великата английска банда е удостоена с отличието Legend Award на Световните музикални награди през 2008-а и е член на Rock and Roll Hall of Fame от 2016 година.  Звездният състав, в който Deep Purple ще направят своята визита в България през декември, включва Иън Гилън, Роджър Глоувър, Иън Пейс, Стийв Морз и Дон Еъри. Билетите са на цени от 60 до 120 лева.", "date": "2019.03.25", "title": "Deep Purple се завръщат"}
{"url": "https://standartnews.com/biznes/nov-direktor-v-billa-smenya-boyko-sachanski-388068.html", "text": "Нов директор поема управлението на Билла България. Досегашният шеф Бойко Сачански ще бъде сменен от  Норберт Мисбрандт по решение на собственика на веригата REWE International AG.  Норберт Мисбрандт има богат опит в областта на търговията с бързооборотни стоки и познава добре пазара в Централна и Източна Европа. Той започва кариерата си в BILLA ЦИЕ през септември 2011 г., след като е заемал позицията на изпълнителен директор в Lidl Румъния. Преминава през позиции като главен оперативен директор в BILLA Румъния и BILLA Хърватия. През 2014 г. заема длъжността изпълнителен директор в BILLA Хърватия. През април 2017 г. се мести в Прага и оттогава е главен оперативен директор в BILLA Чехия. \r\nОт 1 април 2019 г. Мисбрандт поема ръководството на BILLA в България заедно с останалите членове на Борда на директорите – Албена Георгиева, главен оперативен директор и Ваня Динева-Странджева, финансов директор. Бойко Сачански е в BILLA от стъпването на Билла в България в началото на века. Първоначално той е управител на първия магазин от веригата у нас. След това става регионален мениджър, маркетинг мениджър, а през 2010 г. заминава за Русия, където продължава развитието си и достига до позицията главен оперативен директор. От 1 март 2015 г. е управител на BILLA България. \r\nТогава е изготвена и новата стратегия на BILLA за интензивно разширяване в България. Планирани са 60 нови магазина в цялата страна, като много от тях вече са отворени. Към момента веригата разполага със 124 обекта в 38 града. Плановете на компанията са фокусирани върху продължаване на експанзията и през следващите години. През 2019 г. BILLA подготвя откривания на ключови локации, включително и в столичните молове The Mall и Paradise Center. \r\n ", "date": "2019.03.25", "title": "Нов директор в Билла сменя Бойко Сачански"}
{"url": "https://standartnews.com/biznes/vik-krdzhali-kandidatstva-za-bezvzmezdna-finansova-pomoshch-po-opos-388054.html", "text": "Амбициозна инвестиционна програма за близо 70 млн. лева ще реализира „ВиК“ ООД Кърджали по оперативна програма „Околна среда 2014-2020 г“. Дружеството получи карт-бланш да кандидатства за безвъзмездна финансова помощ по ОПОС след като между областния управител Никола Чанев като председател на Асоциацията по ВиК– Кърджали и оператора бе подписано допълнително споразумение към Договора за стопанисване, поддържане и експлоатация на ВиК-системите и съоръженията и предоставяне на ВиК-услуги. То ще позволи в региона да бъдат направени мащабни вложения за подобряване на ВиК-мрежата, като например реконструкция на магистралния водопровод от яз. „Боровица“ до областния център, ремонт на пречиствателната станция за питейни води в с.Енчец и др., коментираха Чанев и управителят на фирмата инж. Славчо Славков. 14 ВиК-дружества в страната имат готови проекти и отговарят на условията за кандидатстване по ОПОС. Срокът е 23 април.    ", "date": "2019.03.25", "title": "ВиК Кърджали кандидатства за безвъзмездна финансова помощ по ОПОС"}
