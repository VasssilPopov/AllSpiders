{"url": "http://standartnews.com/kultura/narodniyat_teatar_obedini_natsionalni_trupi_na_balkanite-369217.html", "text": "Народният театър „Иван Вазов\" и пет държавни трупи от полуострова  вчера положиха основите на Асоциация на балканските национални театри /АБНТ/. Директорът на първата ни сцена Мариус Донкин и представители на театрите от Македония, Албания, Косово, Словения и Румъния подписаха Меморандум. Неговата цел е да обедини усилията и добрите практики. Съгласие да се присъединят към асоциацията са дали Турция, Сърбия и Гърция, чиито театрали ще подпишат документа идните седмици, тъй като са били възпрепятствани да присъстват на основаването на организацията в София. На церемонията вчера бяха Мариус Донкин, Йерней Пристов – международният мениджър в Националния театър на Словения, директорите от Косово, Албания и Македония Агим Сопи и Агон Мифтари, Хервин Чули, Нина Николич, както и Адриана Попеску – международният мениджър на „Йон Караджиале\" в Букурещ. Една от главните цели на Асоциацията ще бъде организирането на всеки две години на Форум на балканските национални театри, чието домакинство ще се осъществява на ротационен принцип. Първият домакин през 2020-а е  Народният театър - като инициатор на идеята. Тогава се навършват и 170 години от рождението на патрона на театъра Иван Вазов. Идеята за този форум бе лансирана от Мариус Донкин още в първите дни на мандата му, а година и половина по-късно вече е факт. „Тази асоциация е най-прекият и ефикасен път за комуникация, за творчески живот, за сътрудничество. И това е един от начините,  по които нашите народи ще заживеят по-добре. Дано това, което създаваме сега, има дълъг живот и смисъл за всички. Вярвам, че ще се справим достойно с каузата да развиваме  активна духовна и културна дейност. Във времето между всеки театрален форум ще организираме работни срещи за драматурзи, сценографи, ще разменяме автори, заглавия, спектакли и дори актьори\", каза Мариус Донкин. \"Щастливи сме да бъдем тук, защото вярваме, че това е нещо много важно за всички нас. Имаме сходни проблеми - разликите са много малки. А това, което споделяме заедно, е много голямо. Имахме нужда от подобна инициатива, която да ни обедини\", коментира Агон Мифтари. „Директорът на Националния театър в Букурещ  Йон Карамитру активно подкрепя идеята, че в тази зона на Балканите съществува много силна креативност, че имаме какво да покажем на западния театър. И че е твърде важно да се обединим, за да имаме сили да преминем границата между Запада и Балканите. Както стана ясно, имаме много общи теми и проблеми, но не и решения, които вече се надяваме да намерим заедно. Това е единствената зона в Европа, където все още съществуват национални театри – много силен аргумент да се обединим и гласът ни да бъде чут. Надявам се всичко това да не бъде прекратено с края на мандатите на съответните директори, а да продължи като обща кауза\", сподели  Адриана Попеску. „Всички ние делим малко, но наситено с история и култура пространство. Доказали сме, че работим като професионалисти и имаме огромна публика – всичко това ни дава вяра, че тази инициатива има огромен потенциал. Ще се радваме да видим тук и националните театри на Хърватска, Черна гора и Босна и Херцеговина – в крайна сметка, Балканите са нашият малък свят\", беше искрена Нина Николич. Хервин Чули предложи всеки от театрите да подпомага финансирането на форумите с годишна вноска от 5000 евро. „Съюзът, който създадохме днес, е не само политически, той е най-вече културен. И това означава, че заедно ние сме по-силни. Че ще бъдем още повече приятели и няма да бъдем врагове. И чрез културата ще постигнем мир и сътрудничество. Делим обща история, която трябва да ни даде вяра да продължим напред\", беше категоричен Хервин Чули.", "date": "2018.03.11", "title": "Народният театър обедини национални трупи на Балканите"}
{"url": "http://standartnews.com/kultura/obicham_da_se_snimam_vav_filmi_koito_razbunvat_duhovete-369214.html", "text": "- Усещането е страхотно. По някакъв начин е естествено продължение на работата, която съм вършила до момента, на творческия път, който съм изминала. Бях и много развълнувана, и много спокойна  в Берлин. Нека не прозвучи като хвалба, но вече 10 години съм активна актриса и това беше едно от нещата, за които съм си мечтала. Може би на 10-ата година беше време да ми се случи. - Едно от най-ценните неща на филма е, че той е смел, експериментален. Това е новаторски, неконвенционален опит в киното. Всички, които участваха в него и които го подкрепят, са напълно наясно, че няма да е лесен за възприемане от първо гледане и ще предизвика разнопосочни мнения и реакции. Мисля обаче, че в нашето общество подобна кинотворба е много навременна - със заряда си да разбуни духовете. За мен важни са онези неща, които истински ме провокират. Не обичам да ми е скучно в работата, искам да се развивам. „Не ме докосвай\" беше възможност за такова развитие. - Както зрителите ще видят,  в крайния вариант във филма имена почти няма. Те бяха на фаза сценарий, работен процес. Сега нашите персонажи нямат имена, а и някак си не е нужно това. Моята героиня е амалгама от написаното в сценария, от първоначалната идея на режисьорката Адина Пинтилие и мен самата - такава, каквато съм като човек, актриса, дори както изглеждам чисто визуално, физически. Това беше едно от най-интересните неща - постигането на образа такъв, какъвто е в момента на екрана, беше взаимна работа между мен и режисьорката, която ме водеше в исканата от нея посока. - За мен всяка следваща роля е най-голямата. Не искам да си казвам: това е най-провокативното, което ще направя! Или най-трудното. Всяка роля ме предизвиква по различен начин. А и винаги ми е било много приятно да работя с хора, които виждат отвъд обвивката отвъд онова, което се вижда на пръв поглед. Обичам работата с режисьори, които искат да извадят от мен нещо, което друг не е видял. Този проект беше точно такъв. За пръв път работих извън пределите на България, което беше много важен опит за мен. - Подкрепям развитието на българското кино, вярвам в него. Има много талантливи млади режисьори и хора в нашата сфера, които имат амбиция да правят кино, което да бъде гледано по цял свят. Смятам, че българското кино върви в тази посока. Имаме невероятни примери в последните две-три години -например чудесния филм „Посоки\" на Стефан Командарев, на когото съм истински фен. Имах удоволствието да гледам филма „Ага\" на Милко Лазаров, който закри фестивала в Берлин. Изключително красиво заснет, поетичен филм! Накара ме да се чувствам наистина горда, че съм българка, че съм част от българското кино, което върви в тази посока. - Истината е, че ни забелязват по света. В последните години има много примери за това  - „Безбог\" на Ралица Петрова спечели \"Златен леопард\" в Локарно. Филмът, в който и аз участвах - „Виктория\" на Майя Виткова, пожъна успех на фестивала за независимо кино Сънданс в САЩ и обиколи почти 40 фестивала. Беше много сериозен претендент да бъде излъчен като български представител   за оскарите. Бих посочила и филма „Отчуждение\" на Милко Лазаров, всички филми на  Кристина Грозева и Петър Вълчанов. Историите и посланието в киното са много важни.  Както и усещането, което остава у зрителя. - Нещата не се случват толкова бързо. На фестивала в Берлин успях да се срещна с колеги от киноиндустрията, да установя контакти. А „Не ме докосвай\" тепърва ще тръгне по световните фестивали. Държа да подчертая, за да спестя на зрителите свръхочаквания, че ролята ми не е толкова голяма. За мен обаче тя е истински съществена и много важна. Особено след участието ми във „Вездесъщият\" на Илиян Джевелеков съм убедена, че малки и големи роли няма. В момента участвам в снимките на нов български пълнометражен филм - „Писма от Антарктида\" на режисьора Станислав Дончев, с много интересен сценарий. Антарктида присъства и реалистично, и метафорично в него. Върху това работя в момента. Щастлива съм, че то ми се случва. - Защо пък не! Истински се радвам за Тео Ушев, който вече получи номинация за \"Оскар\" за анимация. Имах честта да работя с него в първия му киноопит, който е отново по разказ на Георги Господинов и е част от омнибуса 8'19\". Наградите не се случват една след друга, минава време. А работата винаги се отплаща - в ранен или в по-късен етап на кариерата. - Не бих казала сменила. Искам просто да се развивам. Не се отказвам от работата си в България по никакъв начин. Никога не съм си представяла, че няма да бъда българска актриса. По-скоро бих искала да съм световна актриса. В днешно време е все по-възможно да работиш извън собствената страна, но и да оставаш в родината. - Зарежда ме невероятно, а най-близките ми приятели си остават тези от Френската гимназия. Прибирам се често, но недостатъчно. Пловдив ми дава особена сила и енергия - семейството ми, любимите места, улиците. - Дава тласък. Много обичам името си. Благодарна съм на родителите си, че са ми дали име на героиня на Елин Пелин. Смятам, че точно симбиозата между име и фамилия са изиграли важна роля при мен. За чужденците е трудно за произнасяне, но го запомнят. - Това е спомен от детските ми години. Родителите ми и моята любима баба Йорданка Чичикова, преподавател по български език и литература, не ме пускаха да изляза без закуска и чай. Това се е загнездило у мен и постепенно се оформи някаква страст към пиенето на чай, опитването и събирането на видове от цял свят. Имам лична колекция и свои собствени ритуали. - За мен любовното чувство, любовта като човешко усещане е нещо много  съкровено, деликатно, което трябва да се пази. Независимо в какви форми го изпитва човек. Любовта е крехко цвете - заставам зад това. Жалко, че доста съвременни хора са нехайни към това чувство. - Задължително \"Оскар\"!  (Смее се.) - Разбира се! Доказала съм на себе си, че колкото големи и вълнуващи неща да ми се случват, не забравям откъде съм тръгнала. Знам коя съм и къде се намирам в света.", "date": "2018.03.11", "title": "Обичам да се снимам във филми, които разбунват духовете"}
{"url": "http://standartnews.com/biznes/inerkom_nyamame_politicheski_grab-369211.html", "text": "Нямаме политически гръб, ние сме изключително чиста компания, която се занимава с чиста енергия, заявяват в интервю за сайта \"Гласове\" Милена Стоева, председател на Съвета на директорите на \"Инерком България\" ЕАД, и Веселин Захариев от \"Мейн Кепитал\", които са финансов консултант по сделката за закупуването на българските активи на ЧЕЗ. \"Ние започнахме работа по тази сделка преди година с ясното съзнание, че тя е само бизнес. Трябва да призная, че всичко, което се случва след като ни обявиха за купувач, крайно ни учуди. Имам предвид политическата атака, която ескалира в последните дни. Ние винаги сме гледали на тази сделка само от търговска и бизнес гледна точка\", каза Милена Стоева. \"За международните банки e много важно когато правят т. нар. KYC (know your client) - проучването на клиента, с когото работят, веднага да разберат дали той е PEP - политически обвързана личност. Ако това е така, за тези банки веднага светва голяма червена лампа и им показва, че това е сделка, в която едва ли могат да участват, защото има риск от политически и медиен натиск, които да накърнят репутацията им. Всички глобални и международни банки се пазят да се намесват в сделки, които имат политически привкус\", обяснява Веселин Захариев. По думите му през последната седмица екипът на \"Инерком\" се е занимавал само с това да успокоява международните банки и да ги уверява, че  политическото напрежение, което възникна не е по отношение на същината на бизнеса на \"Инерком\" и самата сделка, а е на съвсем друга плоскост, която ни използва само като повод. \"Ние сме изключително чиста компания, която се занимава с чиста енергия. Ние имаме чист и ясен бизнес, който е много лесно проследим. \"Инерком\" е група от дружества, които произвеждат слънчева енергия, реализират проекти за повишаване на енергийната ефективност, извършват строителство, вкл. и на енергийна инфраструктура. Това са основните дейности. Във всяка от последните пет години приходите на групата се увеличава с 50 процента. За последните пет години увеличението е с над 300 процента. Това е иновативна и много динамична компания. Целта ни е да има голямо развитие\", обяснява Веселин Захариев. \"Ако проследите развитието от 22 февруари до момента, това развитие изцяло говори, че зад нас няма политически гръб и не сме свързани политически с никой\", категорична е Милена Стоева. \"Ако имахме някакъв политически гръб, най-вероятно щеше да ни се постели червен килим и ние просто да минем и да срежем лентата\", добавя Веселин Захариев.", "date": "2018.03.11", "title": "\"Инерком\": Нямаме политически гръб"}
{"url": "http://standartnews.com/svyat/vazhod_i_padenie_na_ruskite_miliarderi-369223.html", "text": "1. На най-предна позиция е Владимир Лисин  , който заема 57-мо място. Състоянието на председателя на Съвета на директорите на \"Новолипецки металургичен комбинат\" /НЛМК/  се оценява на 19,1 млрд. долара - с 3 млрд. повече от 2017 г. Лисин влиза в класацията на Forbes за първи път през 2004 г., когато неговото богатство е било $3,8 млрд. Олигархът е направил своето състояние в стоманодобивния и транспортния бизнес. Освен шеф на НЛМК, той е собственик на корпорацията UCL, както и и ръководител на надзорния съвет на медииния холдинг \"Румедиа\". 2. Втори по богатство в Русия е основният акционер на \"Северсталь\" Алексей Мордашов /18,7 млрд., 60-та позиция/. Той се мести от 51-во на 60-то място, но увеличава капитала си с 1,2 млрд. долара. Ocвен \"Северсталь\", Мордашов притежава златодобивна компания и туристически фирми. 3. Номер 3 е Леонид Михелсон ($18 млрд, 64-то място). Собственикът на най-голямата частна газова компания в Русия „Новатек\" /„Новатэк\"/ заема 64-та позиция, като за година състоянието му се е стопило с 400 млн. долара. През миналата година Леонид Михелсон е бил най-богатият руснак с оценка на състоянието от $18,4 млрд. Михелсон беше лидер сред руснаците и през 2016 г. Леонид Михелсон си е изградил връзки в газовия сектор благодарение на баща си Виктор Михелсон, който в миналото е бил главен строител на газопроводите в СССР. За разлика от много руски олигарси, Михелсон не само изнася суровина, но и продава преработени продукти. 4. Шефът на \"Лукойл\" Вагит Алекперов е 78-и. Той е загубил 4 позици, но състоянието му се е увеличило с 1,9 млрд. долара, до $16,4 млрд. Алекперов се изкачва до върха на финансовия просперитет от дъното на петролния сектор - започва като обикновен водопроводчик, за да се издигне до президент на втората по големина нефтена компания в Русия. 5. Богатството на Генадий Тимченко не се е променило - то остава 16 млрд. долара, макар че позицията му се премества от 59-та на 82-ра по богатство. Тимченко е мажоритарен акционер в „Стройтрансгаз\" - компания, която се очакваше да бъде избрана за изпълнител на българската част на газопровода \"Южен поток\" през 2014 г. По същото време той, заедно с още 15 руски бизнесмени, влезе в черен списък на САЩ, а по-късно срещу него започна и разследване за пране на пари в Щатите. 6. На 83-то място е Владимир Потанин /$15,9 млрд./. Той е президент и притежател на пакет от акции в минно-металургичната компания \"Норилски никел\",  президент на управляващата компания „Интеррос\", акционер в Росбанк, в групата „ПрофЭстейт\", холдинга „Проф-медиа\" и компанията „Роза Хутор\". През 2015 г. Потанин е бил най-богатият руснак. 7. 88-и е основният акционер на \"Еврохим\" Андрей Мелниченко /$15,5 млрд./. Роденият през 1972 г. предприемач притежава мажоритарния пакет акции в производителя на торове \"Еврохим\", в най-големия производител на въглища в Русия SUEK (Siberian Coal Energy Company) и в енергийната компния SGK. Мелниченко е навлязъл в бизнеса в началото на 90-те години с верига от чейндж бюра. После става един от основателите на MDM Bank в Русия. 8. Михаил Фридман - създател на консорциума \"Алфа груп\", включващ банка, нефтена компания, мобилен оператор и др., е на 93-то място с $15,1 млрд. През 2017 г. стана ясно, че е инвестирал за една година над 5 млрд. долара в чуждестранни компании. Тази сума е рекордна за руски бизнесмен. Фридман е най-голям акционер в инвестиционния холдинг LetterOnе, регистриран в Люксембург. За последната година групата му е провела две големи сделки. Първата е на стойност 2.3 млрд. долара - за покупката на английската верига за здравословни храни Holland & Barrett, а втората представлява инвестиция в размер на 3 млрд. долара във фонда на Pamplona Capital Management, която закупи медицинската компания Parexel и един от лидерите на пазара на хлебопекарската индустрия в САЩ BakeMark. Сред по-ранните му мащабни инвестиции беше вложението от 200 млн. долара в транспортната услуга Uber през 2016 г. 9. Съоснователят на конгломерата Renova Group  - Виктор Векселберг, е 99-и с $14,4 млрд. Казват, че първата си златна рубла Векселберг е направил чрез събиране и пречистване на медни отпадъци. След това се оказало, че той притежава и организационни умения. Към богатството го изстрелват две златни жили. Първата е суровият петрол, който се добива на вътрешни \"съветски\" цени, но след преработката се продава в чужбина три пъти по-скъпо. Вторият голям удар на Векселберг е с алуминия, когато приватизира комбината в Иркутск. Така стига до създаването на бизнес империите TNK и «СУАЛа». През февруари 2005 г. дотогава неизвестният за повечето хора руски олигарх сензационно откупи за 100 млн. долара 10 от прословутите великденски яйца от колекцията на Фаберже и ги върна в родината им. Векселберг заяви, че направил този \"патриотичен жест\", за да може руснаците да се наслаждават на яйцата по време на изложби. Това му изкара прякора \"Властелин на яйцата\". 10. Първата стотица на милиардерите е напуснал основателят на USM Holdings Алишер Усманов - за година състоянието му е намаляло от 15,2 млрд. до 12,5 млрд. долара и той се мести от 66-то на 118-то място в класацията. Основателят на конгломерата USM Holdings и съсобственик на английския футболен клуб \"Арсенал\" се раздели с 25 на сто от богатството си от началото на конфликта между Русия и Украйна.", "date": "2018.03.11", "title": "Възход и падение на руските милиардери"}
{"url": "http://standartnews.com/lyubopitno/eto_kak_edna_kotka_stana_geroy-369200.html", "text": "Котка в САЩ беше провъзгласена за герой, след като спаси стопаните си от пожар, съобщи ЮПИ. Случката се е разиграла в град Маккийспорт, щата Пенсилвания. \"За щастие стопаните на котката са били в леглото си, когато питомката им е надушила нередност в дома, втурнала се е в спалнята и ги е събудила. Тъй като поведението ѝ е било необичайно, те са осъзнали, че се случва нещо. Когато собствениците станали и са отворили вратата на банята, открили огъня\", разказва служител на местната противопожарна служба. Огнеборците са установили, че пожарът е започнал на тавана и се разпространил към банята. Пожарникарите отбелязват, че ако не е била навременната намеса на котката, за час или два ситуацията е щяла да излезе извън контрол.", "date": "2018.03.11", "title": "Ето как една котка стана герой"}
{"url": "http://standartnews.com/sport/kamen_zlatkov_s_rekordno_klasirane_za_evropeyskata_kupa-369213.html", "text": "Рекордно класиране в старт за Европейската купа постигна днес националът в алпийските ски Камен Златков. 20-годишният състезател зае 19-о място в слалома за ЕК в Берхтесгаден (Гер). Другият ни талантлив алпиец Алберт Попов е 27-и. Победител е Марк Роша (Швейц), който е с 5 г по-голям от Камен и Алберт, а на 4 март зае шесто място в слалома за Световната купа в Кранска Гора (Слвн). Досега Златков имаше като най-предно класиране за ЕК - 23-о място от слалома в Обереген (Ит) на 13 декември 2017-а. Преди дни той спечели и слалома за ФИС в Загреб, като остави зад себе си куп известни алпийци на Хърватия. \"Много сме радостни и сигурни, че до края на сезона ще направи още няколко добри резултата\", коментира Иван Каневчев, директор на алпийците ни. За Попов 27-ото място е второто му най-добро на слалом за Европейската купа. На 14 декември 2016-а той постигна и 20-о място в Обереген. На гигантски слалом Алберт е стигал до 8-о място за ЕК - Фолгария (Ит) - 22 януари 2018. След това Попов спечели и бронзов медал на гигантски слалом от световното при младежите в Давос.", "date": "2018.03.11", "title": "Камен Златков с рекордно класиране за Европейската купа"}
{"url": "http://standartnews.com/biznes/klyuchovi_poslaniya_na_visa-369244.html", "text": "КАМПАНИЯ МЕСТНИ ДАНЪЦИ И ТАКСИ Предимства на разплащанията с карта С карта Visa могат да бъдат заплатени местни данъци и такси онлайн или на POS терминал в съответната общинска институция и да бъдат спечелени атрактивни награди. Разплащанията с карта Visa на местни данъци и такси са сигурни и бързи, като позволява на потребителите да се разплащат навсякъде и по всяко време, без да е необходимо да носят в себе си пари в брой, да имат дребни или да търсят банкомат. Картодържатели на всякаква възраст могат да разчитат на сигурност, спокойствие и липса на опасност от неправомерно отнемане на финансови средства, когато избират своята карта Visa. Картовите разплащания са един от най-ефективните начини за постигане на прозрачност при ръководене на личните финансови средства. Проследяването на разходите и приходите по лична сметка също става по-лесно и удобно. Това спестява време и позволява разумно разпределение на бюджета съобразно индивидуалните нужди и предпочитания. Положителен ефект за намаляване на дела на сивата икономика Разплащанията с карти Visa стимулират преминаването от икономика, базирана на парите в брой, към модерна икономика, базирана на дигиталните разплащания. По този начин се намаляват недекларираните средства и скритата финансова активност. Картите Visa не само улесняват притежателите си при процеса на разплащане, но също така допринася за по-добра и ефективна събираемост на данъците, което е основен приоритет за всяко действащо правителство. Разплащанията онлайн и на POS терминал носят позитиви и за държавата, тъй като водят до намаляване на укриваните данъци и размера на сивата икономика. С Visa плащането на данъци и такси става бързо, лесно и удобно, а сега може да ти донесе и награда. От 19 февруари до 31 март 2018 г. имаш възможност да спечелиш по два начина благодарение на твоята карта Visa: 3 iPhone X на седмица за платилите на ПОС терминал: Плати местен данък или такса с Visa на ПОС терминалите в съответната общинска институция, регистрирай номера на ПОС бележката тук и може да спечелиш страхотен iPhone X. 10 външни батерии на ден за платилите онлайн: Плати местните си данъци и такси онлайн с Visa и ще бъдеш включен автоматично в теглене за външна батерия за телефон. Защо да чакаш по опашки, когато бързо и лесно можеш да заплатиш дължимото онлайн или на ПОС терминал в съответната общинска институция? Това е списъкът с данъци и такси съгласно Закона за местните данъци и такси, които участват в промоцията ни до края на март: Данъци: данък върху недвижимите имоти; данък върху наследствата; данък върху даренията; данък при възмездно придобиване на имущество; данък върху превозните средства; патентен данък; туристически данък; други местни данъци, определени със закон. Такси: за битови отпадъци; за ползване на пазари, тържища, панаири, тротоари, площади и улични платна; за ползване на детски ясли, детски кухни, детски градини, специализирани институции за предоставяне на социални услуги, лагери, общежития и други общински социални услуги; за дейностите по отглеждане и възпитание в задължителното предучилищно образование за ползване на детската градина или училището извън финансираните от държавата дейности; за технически услуги; за административни услуги; за откупуване на гробни места; за дейности по обща подкрепа по смисъла на Закона за предучилищното и училищното образование, които не се финансират от държавния бюджет и се осъществяват от центровете за подкрепа за личностно развитие; за притежаване на куче; други местни такси, определени със закон. В Промоцията имат право да участват всички физически лица и юридически лица, притежатели на дебитни, предплатени и кредитни карти Visa, включително карти Visa Business и V PAY, издадени преди началната дата на Промоцията (19 февруари 2018 г.). Всички притежатели на Участващи карти, с които са били извършени валидни плащания на местни данъци и такси, дължими от физическо или юридическо лице към общинските бюджети, съгласно Закона за местните данъци и такси в периода на Промоцията, могат да участват в тегленията за награди както следва: (1) седмични награди (мобилни телефони iPhone X) - при плащане на ПОС терминал; и (2) дневни награди (външни батерии за телефон) - при онлайн плащане. Избирането на печелившите и предоставянето на наградите се извършва при спазване на следните условия: 1. Седмични награди: Всеки притежател на някоя от Участващите карти, издадена от Участваща организация, който извърши с нея плащане на ПОС терминал на местен данък или такса, дължими от физическо или юридическо лице към общинските бюджети, съгласно Закона за местните данъци и такси в рамките на периода на Промоцията, може да се регистрира за участие в тегленето на седмичните награди, като в рамките на седмицата, в която е извършено съответното плащане, регистрира уникалния оторизационен код („УОК\") от бележката от ПОС терминала в промоционалната секция на интернет сайта visabg.com/taxpromo2018. С регистрацията за участие в Промоцията, съответното лице придобива качеството на участник в Промоцията („Участник\"). Участниците трябва да запазят регистрираната ПОС бележка, за да удостоверят направеното плащане с Visa, в случай че бъдат изтеглени като печеливши. Всяка регистрация на плащане в рамките на съответната промоционална седмица дава право на 1 участие в тегленето за същата тази седмица. Всеки Участник може да участва в седмичните тегления неограничен брой пъти, стига да е направил и регистрирал в дадената седмица съответния брой различни плащания на местен данък или такса. Като уникален идентификатор за всяка регистрация се приема посоченият имейл адрес. Всички регистрации, при които е посочен един и същ имейл адрес, ще бъдат отнасяни към един и същ Участник. За да могат всички регистрации, извършени от даден Участник (независимо дали е ползвана една и съща или различни Участващи карти), да бъдат правилно отчетени, при всяка регистрация на ново плащане трябва да се използва един и същ електронен адрес. Няма изискване за минимален паричен размер на плащането. За валидни се считат само плащанията на местен данък или такса, дължими от физическо или юридическо лице към общинските бюджети, съгласно Закона за местните данъци и такси извършени с Участваща карта на ПОС терминал инсталиран в съответната общинска администрация. За избягване на съмнения, онлайн плащания на местни данъци и такси извършени с Участващи карти не могат да участват в тегленията за седмичните награди. Регистрацията на плащане в промоционалната секция на интернет сайта visabg.com/taxpromo2018 става посредством посочване на следните задължителни данни: обръщение, име, фамилия, местожителство, имейл, телефон за връзка, както и уникален оторизационен код на бележката от ПОС терминала, дата на плащане и име на банка, от която е издадена Участващата карта, с която е извършено плащането. При завършване на регистрацията Участникът трябва да потвърди, че се е запознал и приема настоящите официални правила на Промоцията и дава съгласието си за събиране и обработка на неговите лични данни. Преди завършване на регистрация всеки Участник има възможност да избере дали да получава в бъдеще информация за настоящи и бъдещи промоции и свързана с тях комуникация от Visa. Възложителят и Организаторът не носят отговорност за невъзможност за регистрация и участие в Промоцията поради настъпване на обстоятелства извън техния контрол - случаи на непреодолима сила, случайни събития, проблеми в локалната мрежа или глобалната мрежа на Интернет, услуги на свързаност, предоставяни от трети лица, както и всякакви други услуги извън контрола на Организатора или Възложителя. Възложителят и Организаторът не гарантират, че достъпът до интернет страницата на visabg.com/taxpromo2018 и възможността за регистрация за участие в Промоцията ще бъде непрекъснат, навременен, сигурен и свободен от грешки, доколкото това се дължи на обстоятелства извън техния контрол. Възложителят и Организаторът не носят отговорност за загуба на съхранявана информация поради извънредни и непредвидими системни сривове или поява на технически проблеми, свързани с регистрацията и участието в Промоцията. Плащанията, извършени и регистрирани през дадена седмица, участват в тегленията на награди само за съответната седмица и не участват в тегленията за награди за други/следващи седмици. 2. Дневни награди: Всяко онлайн плащане на местен данък или такса, дължими от физическо или юридическо лице към общинските бюджети, съгласно Закона за местните данъци и такси, извършено с Участваща карта, издадена от която и да е от Участващите организации с изключение на Сосиете Женерал Експресбанк (чиито картодържатели могат да участват единствено в томболите за седмични награди – при плащане на местни данъци и такси на ПОС терминал), в периода на Промоцията, автоматично се включва за участие в тегленето за дневните награди за съответния ден, в който е извършено плащането. За избягване на всякакви съмнения плащане на местни данъци и такси дължими от физическо или юридическо лице към общинските бюджети, съгласно Закона за местните данъци и такси извършено на ПОС терминал в период на Промоцията не дава право на участие в тегленията за дневните награди. До участие в тегленето на дневните награди за даден ден се допускат всички валидни онлайн плащания на местен данък или такса дължими от физическо или юридическо лице към общинските бюджети, съгласно Закона за местните данъци и такси извършени с Участваща карта издадена от Участваща организация в рамките на съответното денонощие (от 00:00:01 часа до 23:59:59 часа). Няма изискване за минимален паричен размер на плащането. Плащанията през даден ден участват в тегленията на награди само за съответния ден и не участват в тегленията за награди за други/следващи дни. Официални правила на промоцията : https://www.visabg.com/promocii/promocii-s-registratsiya/taxpromo2018/registratsiya/ofitsialni-pravila", "date": "2018.03.11", "title": "Ключови послания на Visa"}
{"url": "http://standartnews.com/biznes/udvoihme_iznosa_na_hrani_za_10_godini-369205.html", "text": "Общото нарастване на износа на храни от България през последните 10 години е над 120%, като за миналата година той съставлява 7% от общия износ на страната. Това заяви главният секретар на Mинистерството на икономиката Владимир Туджаров на откриването на изложението FOOD EXPO, което се провежда в гръцката столица Атина и в което участват компании от близо 20 държави. През тази година България е почетна страна-партньор в най-голямото изложение за сектора в южната ни съседка. Главният секретар на ведомството е посочил в изказването си, че хранителната промишленост е един от секторите, в които България има най-големи конкурентни предимства. Туджаров е подчертал, че през последните години се отчита ръст на производството на храни и напитки в страната ни. По думите му, производството на храни се осъществява от над 6000 фирми. През 2017 г. стокообменът между България и Гърция отбелязва увеличение от 5.6% и надхвърля 3 млрд. евро, като се отбелязва ръст както в износа, така и във вноса.", "date": "2018.03.11", "title": "Удвоихме износа на храни за 10 години"}
{"url": "http://standartnews.com/mneniya/darzhavata_da_se_opre_na_lovtsite_v_bitkata_s_afrikanskata_chuma-369216.html", "text": "- За наше щастие това заболяване все още не е достигнало до границите на България. Това обаче не бива да ни успокоява, защото африканската чума има констатирани огнища на територията на съседна Румъния, близо до границата с Молдова и Украйна. Това е изключително опасно вирусно заболяване. От него боледуват домашните и дивите свине. То не е опасно за човека. Но смъртността при заразените животни е до 100 %. Протича изключително бързо, буквално мълниеносно от заразяването до настъпването на смъртта. Проблем е, че вирусът запазва изключително дълъг период възможността си да заразява. - Изключително тежки за целия сектор свиневъдство, за цялата промишленост, която преработва свинско месо. Вирусът тотално унищожава популациите на диви свине в държавите, в които има констатирани огнища. Една от най-засегнатите страни е Латвия. Мой колега, който също стопанисва ловна територия, ми каза: При нас нещата са страшни - за предходен ловен сезон имахме реализиран отстрел на 32 диви свине, тази година е отстреляно  едно единствено животно. Снимките, които ни показаха, са изключително неприятни. На  относително малка площ в рамките на около 100 кв.м. са намерени мъртви 15 животни от всички възрастови групи - зрели женски, техните приплоди, глигани... - Превенцията е изключително важна. В масовия случай пренасянето на заболяването много често става от човек. Например - отивате в гората на лов, със същите дрехи влизате да нахраните своето домашно животно и на сутринта го намирате мъртво, защото сте стъпили на място, където е изпаднала слюнка или кръв от заразено животно. Така болестта може да се пренася на много големи разстояния. - Да. Заболяването влезе на територията на Грузия с изхвърлени кухненски отпадъци от кораб, който пътува от Африка и акостира на пристанище Поти. Дивите свине отиват на сметищата, които са типа на българските, хранят се, разболяват се и от там започва пренасянето на заразата. Преминава през държавите от източната страна на Черно море, през Русия, стига до Северния полярен кръг и от Русия влиза през Балтийските държави, Полша, Молдова, Украйна до Румъния. Там има два случая на домашно отглеждани животни, които са намерени мъртви. Затова мерките за биосигурност са изключително важни. - Огромна. Ловците първи имат досег с дивите свине. Затова квалификацията им изключително важна. Те трябва да могат да различават заразени животни или с нетипично поведение, да сигнализират своевременно на ветеринарните власти, да им съдействат, да знаят мерки за дезинфекция на обувки, дрехи, на автомобилите, които се ползват за лова. Всички животни, които са отстреляни или са намерени мъртви, не трябва да се пипат докато не дойдат ветеринарните власти. От отстреляните животни трябва да се вземат проби за африканска чума и да се съхраняват в подходящо помещение до момента, в който пробата се окаже отрицателна и докаже, че животното не е заразено. За съжаление, голяма част от българските сдружения на ловците не разполагат с хладилни помещения, в които да съхраняват отстреляните животни. При нас съществува традиция след всеки ловен излет животните да се поделят между участниците в лова, а това крие рискове. Много често вътрешности и кожа на одраните вече животни се оставят в природата като захранка за хищници и после служат за стръвилище за отстрел на хищници. А това могат да се окажат живи резервоари на заразата. Мерките за биосигурност категорично трябва да бъдат съчетани и със съдействие от страна на държавните органи като засилен отстрел в районите, където гъстотата на дивата свиня е по-голяма. Това са основно територии на държавните ловни стопанства, дивечовъдни участъци. Там държавата трябва да наложи на техните ползватели засилен отстрел. - Може временно или изобщо да забрани начина на полусвободно отглеждане на свине, каквато традиция има в Източна Стара планина и Странджа - така наречените източнобалкански полудиви свине, които се отглеждат пуснати в природата, много често дори и без пастир. Държавата трябва да създаде необходимата организация и да стимулира ловците като подобри условията и създаде удобства да се предават проби от всяко отстреляно или мъртво намерено животно. В редица държави, които са засегнати от африканската чума, включително се изплащат и финансови стимули за всеки брой отстреляно животно, така че ловците да могат да бъдат допълнително мотивирани. Нужно е да има и засилен граничен контрол - недопускане на внос на храни от животински произход или на нелегално месо. Много често се случва пътува семейство, например от или за Гърция, взело си е храна за из път - свинска шунка или някакъв друг колбас, спира, яде, изхвърля обелки и остатъци, които дивите животни намират. Така също се предава заразата. Трябва да сме подготвени, за да не се окаже, че очакваме заболяването да навлезе по границата с Румъния, а то да се появи в Гоце Делчев или в Свиленград. - Да се мобилизират и ловци, и армия, и полиция. В някои държави се разрешава използване на средства, които иначе са забранени за лов - прибори за нощно виждане или фарове за нощен лов. Това е наистина едно голямо предизвикателство и се надявам, че ще ни подмине. Но за съжаление прогнозите на професионалистите не са в посока дали, а кога това заболяване ще навлезе на територията на нашата страна. - Наистина годишнината е достолепна. Искаме да наситим годината с различни мероприятия. Първото от събитията, които планираме, е домакинство на заседание на управителния съвет на Европейската ловна федерация (FACE). Заседанието ще е от 17 до 19 април в Правец. Организираме кръгла маса с участието на ловни организации от всички европейски държави за това как общата селскостопанска политика на Европейския съюз е повлияла на състоянието на дивечовите запаси и на местообитанията на дивеча. За мен е радостно, че в следващия програмен период Европейската комисия поставя акцент не просто върху икономическото развитие на селскостопанските райони, а върху хората и природата, върху опазването на биологичното разнообразие. От 1922 г. има традиция да се провеждат ловни събори и разбира се тази година също ще има национален ловен събор. Последните два събора бяха посетени от близо 15 хиляди ловци и техните семейства. Продължаваме традиционните си инициативи като \"Детето риболовец може без дрога\" - риболовни състезания, които организираме за деца от различни възрастови групи. Искаме да мотивираме младите хора да имат по-голяма  активност сред природата, да не се изолират в домовете си пред компютрите и таблетите. Надяваме се, че ще успеем да издадем и книга на ловна тематика. Разговаряме с проф. Валери Стефанов произведението му \"Възхвала на лова\" да бъде преведено и на английски език. С всички събития за нашата 120-годишнина искаме да покажем, че ние, ловците, сме хора родолюбци, които милеем за българската природа и които полагаме действителни усилия за съхраняването на нашето природно богатство. - В онзи период нашата организация дори се преименува на ловно-стрелческа и по този начин подготвя обучението, военната подготовка и знанието за боравене с оръжие на българските мъже. Дали да има задължителна наборна военна служба е въпрос, за който е необходим много задълбочен обществен дебат и постигането на консенсус в обществото. Като човек, който е отбил своята задължителна военна служба, мога да кажа, че тя не ми е навредила с нищо. Дори напротив - помогнала ми е да развия устойчивост на характера. Истината е, че в момента нашата организация изключително много помага на държавата. Като организирани ловци имаме изградени структури по места. При възникване на природни бедствия или някакви аварии, ние сме първите хора, които се отзовават в подкрепа и в помощ на местните власти. Нашите звена винаги могат да бъдат ползвани при необходимост. Второ - като ловци добре познаваме районите, които стопанисваме. Винаги бихме могли да бъдем в помощ и на полиция, и на армия, дори и на ветеринарните служби за откриване и овладяване на някаква кризисна ситуация. На трето място ние сами поддържаме своята стрелкова подготовка и сами плащаме за нея. Това изцяло може да е в полза на Българската армия. Ако, пази Боже, утре се случи нещо и се наложи мобилизация, ловците са значително по-подготвени, отколкото всеки друг член на обществото. Не случайно ген. Никола Колев, който беше главнокомандващ на Българската армия, казваше: ловците са естественият резерв на българската армия. - Около 130 хиляди. Кметовете ежегодно издават заповеди за определяне на обществени формирования, които да съдействат при възникване на кризисна ситуация - горски пожар, наводнение или друго. Във всяко населено място списъкът на доброволците обикновено започва с председателя на ловната дружинка, членовете на ловната дружинка и едва след това се дописват всички останали. Защото, ако стане нещо, за тях е достатъчно да се обадят на председателя на дружинката и той веднага по изградените комуникационни канали мобилизира членовете на дружинката и те се отзовават в помощ на обществото. Така че нашата роля като организация и като структури по места е от изключителна полза на обществото. - Наистина, това е инструмент, с който организацията успешно успя да овладее срива в популациите на някои видове дребен дивеч. Това е програма, подкрепена и от държавата. Финансира се изцяло от отчисления от издадените разрешителни за ловуване и допълнително събрани средства от ловците. Закупуват се фазани, яребици, полудиви патици, кеклици, а в последните години дори елен-лопатар, благороден елен и муфлон. Всяка година за тези дейности се изразходват 2-2,5 милиона лева. Те се инвестират в жив дивеч, който се разселва в природата. За миналата година имаме разселени около 155 хиляди броя птици - фазани, яребици, тракийски кеклици и полудиви патици. Допълнително имаме 30-40 елена лопатар, които също са разселени в природата. България е изключително богата на дивеч, включително и на пернат и космат хищник и ако не се извърши правилно адаптацията на птиците, които излизат от фермите и постъпват в природата, може голяма част от тях да станат жертва на тези хищници. Но във всички случаи за периода на действие на програмата е достатъчно показателно, че запасите от 2003 до 2016 са се увеличили с повече от 120 %, т.е. удвоил се е запасът на популацията на тези видове. Отстрелът, който е реализиран от ловците, е също повече от удвоен. Тази дейност трябва да бъде продължена и занапред. Може би е полезно държавата да предприеме известни промени в нормативната уредба, защото в момента само сдруженията, които членуват в националната организация, заплащат такива отчисления и участват в тази национална програма. Те са около 90 % от всички сдружения. Има множество сдружения, които са изградени от две или три ловни дружинки, но на практика стопанисват много малка площ от ловно-стопанските територии в страната. За тези 10% ние нямаме поглед дали извършват разселване и дали средствата, които законът е отредил за това, се изразходват правилно. Държавата в лицето на Изпълнителна агенция по горите трябва да извършва непрекъснат контрол. - Ако държавата прецени, може да разпореди 100 % от разрешителните, без значение дали сдруженията членуват при нас или не, да участват в тази национална програма, да превеждат своите отчисления и мобилизират по-голям финансов ресурс за разселване на дивеч в природата. Защото сега сдруженията, които не членуват при нас, нямат такова задължение. - Самият закон в значителна степен е изчерпал своето действие и е необходимо изработването на принципно нов, който да гарантира в максимална степен на първо място опазването на дивеча и неговите местообитания. И едва след това правото на ловеца да извършва ловно-стопанска дейност. Но това трябва да бъде направено след една задълбочена дискусия каквато в последните години практически не можа да се реализира. За съжаление множеството от промените в закона бяха инициирани от емоционални подбуди - сменя се управлението на страната, има група хора, които са недоволни от дадени разпоредби, събират подкрепа, прави се промяна. След две години колелото се завърта, сменя се властта - нови промени. - Така е. Това е наша основна слабост. Все още не успяваме да покажем по правилния начин приноса, който ловците имат за опазване на природата. И една от основните ми цели като председател на Националното ловно-рибарско сдружение – Съюз на ловците и риболовците в България е да променим тази представа. Нашата дейност се отразява особено активно, когато се случи инцидент. Встрани остават многобройните случаи, в които ловците са се обединили и са възстановили стара чешма. Или пък, когато в дебелия сняг на гръб или с животинска тяга изнасят фураж и подпомагат дивите животни. Една от основните ми цели като председател е да изградим достойния имидж на ловеца като показваме нещата, които той прави за опазване на природата. В държави като Холандия и Швейцария обществото подкрепя лова като дейност, защото осъзнава ползите. В Швеция миналата година 87 % хората са подкрепили лова като дейност. Има и друго - в последните години много коментираме качеството на храните, които купуваме от магазинната мрежа. Единственият сигурен начин един човек да осигури доказано биологична храна за трапезата на своето семейство, е да добие дивеч. Защото дори домашно да отглеждаме животно за собствени нужди, купувайки фуражи, ние не знам дали в тях не се съдържат храни с генно модифициран произход или отглеждани по нещадящ и небиологичен начин. Дивечовото месо е изключително полезно от тази гледна точка. В последните десетина години има тенденция в европейски мащаб за траен ръст на жените, които желаят да станат ловци именно заради това, че по този начин могат да осигурят биологична храна за трапезата на семейството си. Така че ловът добива и друго измерение като полза за обществото. - Дори четвърто - освен баща ми и дядо ми, моят прадядо също е бил ловец. Станах ловец след навършване на пълнолетие и дори след завършване на висшето си образование, малко преди да се дипломирам. Реално тогава за първи път хванах пушка. Но интересът ми винаги е бил силен. Дори имам една детска снимка, в която съм се изправил до стената и съм хванал пушката на баща ми, а тя е по-висока от мене. - Трофеят за истинския ловец не е просто частта от дивеча, която има кваликификацията на трофейна стойност. Трофей за мен е доброто изживяване. Имам емоционален спомен с един наистина много голям глиган. По време на ловен излет с моята дружинка Черни Осъм, Троянско, направихме две гонки, но нямаше слука. На изпроводяк - трета гонка, утешителна, която беше в късен следобяд. При тази гонка излезе голям  глиган. Отстрелях го. Свлече се в дълбоко дере. Оказа се много голямо животно, близо 170 килограма беше. Всички се събрахме. Докато го извадим от дерето и го завлечем до пътя, докъдето стигат автомобилите, почти всички си изпокъсахме въжетата. Мислехме, че имаме здрави въжета, в свинарски край сме, а се оказа, че този глиган ни изненада. Впоследствие стана ясно, че животното не е много възрастно, дори трофеят, който добих от него, не можа да стигне бронзов медал, но е важен споменът. Трофеят винаги е свързан с някакъв определен спомен и затова вторичен пазар на трофеи между ловци практически няма.", "date": "2018.03.11", "title": "Държавата да се опре на ловците в битката с африканската чума"}
{"url": "http://standartnews.com/biznes/angelkova_udostoena_s_ruska_nagrada-369212.html", "text": "Българският министър на туризма Николина Ангелкова бе удостоена с награда за професионално партньорство на международното изложение \"Интурмаркет\" в Москва, съобщи днес пресцентърът на Министерството на туризма. Отличието се дава за \"многогодишно сътрудничество, мащабно участие и творчески подход при организиране на работата на изложението\". Наградата е подписана от ръководителя на руската Федерална агенция по туризъм Олег Сафонов, с когото Ангелкова имаше ползотворна среща по време на изложението. Русия е генериращ пазар за България и е сред петте страни, които изпращат най-много туристи у нас. През 2017 г. близо 558 хиляди руснаци са предпочели страната ни за почивка и пътешествия, а над 400 хиляди граждани на Руската федерация имат втори дом в България, заяви при награждаването министър Ангелкова. България е сред десетте най-предпочитани за почивка от руските туристи държави и затвърждава сред тях облика си на семейна дестинация. Туроператори от федерацията, които работят на пазара в България, информират за повишение към момента с 15-20 процента на търсенето за лято 2018 г. в сравнение март миналата година, се казва в съобщението. \"Интурмаркет\" е сред най-големите международни борси за професионални туроператори. Тази година в нея участват повече от 1400 изложителя от над 130 държави, както и руските региони и национални туристически представителства. По неокончателни данни тридневният форум от 10 до 12 март ще бъде посетен от над 74 хиляди души. България представя на националния си щанд разнообразни възможности за морски, културноисторически, балнеоложки, спа и здравословен туризъм.", "date": "2018.03.11", "title": "Ангелкова удостоена с руска награда"}
{"url": "http://standartnews.com/mneniya/zaryazah_zhurnalistikata_zaradi_inzhenerstvoto-369153.html", "text": "- Бях отличникът на класа. Започнах с журналистика. Един ден брат ми ме извика на разговор. Той е с десет минути по-голям от мен - и много умен. През 2016-а стана инженер на годината със седем изобретения и патенти. Но тогава директно ми каза: \"Журналист? Да пишеш за другите? Стани инженер - добър инженер, да пишат другите за теб\". И станах инженер, добър инженер проектант. После работих във френската фирма от Гренобъл \"Мерлен Жерен\". И се превърнах в Жорж. През целия си живот съм писал непрекъснато. Преди много време дори спечелих два литературни конкурса - за поезия на студентската бригада в село Глава, Врачанско, и в казармата за есе. После, вече в частния бизнес, бях пет години редактор на  техническо списание, а през 2015-а - съавтор и редактор на антологията „Хроники от един фирмен живот\". Има много писатели, но малко инженери писатели. Затова зад Жорж трябваше да има пояснение. - Тогава всичко беше ясно - в прав и тесен коловоз, определен от партията. Заплата за начинаещ проектант - 110 лева. След пет години стаж - 135 лева. За началник - 155. Как работиш - не е толкова важно. Всъщност колкото по-добре работиш, ставаш незаменим - тоест трябва да работиш все повече и повече и нищо друго. Не можеш да отсъстваш и ден. Не можеш да се разболяваш. Не можеш да обменяш опит в Съветския съюз, нито в ГДР, не можеш да учиш чужд език. Ти си необходим тук и сега. Чужд език и обучение за другите, които не работят толкова - да отидат, тук и без това само са в тежест. А заплатата еднаква при всички обстоятелства. И ако това не са  точни и ясни правила... - Живеех в квартал \"Хаджи Димитър\". Казваха му краен и беден - и наистина беше. Но истински, като старото българско село. Хората се познаваха. Имаше махала, имаше обща история, съпричастност в радост и скръб. Когато валеше много сняг, се събирахме в дома на някой приятел и четяхме Карл Май и Джек Лондон. Много е малко да кажа, че ми липсва сега. - Не. Тогава нямаше никаква мафия. Въобще тази дума беше мръсна и капиталистическа. Отнасяше се за Америка и Италия. Ние си имахме Българска комунистическа партия - тя ни пазеше и определяше как да живеем. Беше доста спокойно. Можехме да се разхождаме в Парка на свободата и през нощта. И го правехме без страх. Това беше хубаво. - През цялото време ни беше страх. Сега даже не мога да си обясня защо. В института нямахме официална Държавна сигурност. Само когато ходихме в командировка, винаги някой от нас беше таен агент. Като професор Божидар Димитров, който станал таен агент, защото иначе нямало да може да посети Ватикана. Какво ли са си мислили останалите участници при  посещението за него и какво ли той е докладвал за тях при завръщането? И при нас сигурно беше така - след всяка командировка. Но мен не са ме докладвали. Никога. - Бяхме тръгнали в командировка за Никарагуа, за да модернизираме старите златни мини в района на Бонанса, в северната частта на страната. Даниел Ортега беше дошъл на власт и смяташе, че досегашната канадска експлоатация не е модерната социалистическа. И извика нас чрез Булгаргеомин да оправим нещата. Ако питате мен, те си бяха много добре оправени и всъщност така си и останаха. На летището в Мадрид, пътувахме с Иберия, имаше голям престой. Оказахме се в друг свят - невероятен, ресторантите без врати, всички магазини корекоми. Сбърках се до степен, че купих на жена ми Валя мъжки парфюм. И досега го помня - Акуа Неро или нещо подобно. Тя го хареса, поне в началото. - В началото си мислех, че просто ни проучваха и смятаха, че трябва да ни обучават и съветват за всичко. Но за тях тогава, а и сега, най-важното са цифрите - какви ще са продажбите? Какво ще спечелят? Мисля, че от мен те спечелиха много. Защото вече бях главен проектант на богатите минни предприятия и бях вградил огромно доверие и приятелство. Вярваха ми - на мен, а не на великите западни, пък макар и френски специалисти. И всичко вървеше добре до момента, в който шеф на френската фирма в България стана френският арабин Жером Месюд. Извика ме един ден и каза: \"Добре работиш и добри договори подписа. Но не се мисли за голяма работа - фирмата е западна и на това дължиш успехите си. Знай, че най-добрият български инженер е по-лош от най-слабия френски техник\". Напуснах веднага - и голямата френската фирма загуби сериозна част от пазара. После и Месюд си отиде, но не по негово желание. - Беше някак по-човечно, по-истинско. И въпреки това - по-лошо. Имаше много притаен страх - от всичко и от всички. За разлика от сега, когато страхът е явен. Работехме с невероятен хъс - незнайно защо и за кого. Знаехме, че някои живеят много добре, изцяло на наш гръб. Че разпределят всички общи блага основно за себе си. Но нищо не предприемахме. И въобще си мълчахме. Колкото са решили, толкова ти дават. И ти си доволен, нали си жив и нахранен. Може би ни беше страх от Сталин, макар че отдавна беше умрял. Винаги ще бъда благодарен на Надежда Михайлова, защото за един ден и една нощ преобърна мислите на европейците от пълно отричане до приемане в Европейският съюз. Макар, че СДС, в който всички вярвахме и се надявахме, се оказа некоректна работа. Бяхме много подведени, а после и обезсърчени. Загубихме вяра във всичко. Та чак досега. - Всичко. - Бях на 40, когато станах член на БКП през септември на 1989-а. Три месеца преди демократичните промени и не съм платил нито един лев членски внос. Не че не съм искал, просто не ми беше излязло досието. Но това е една друга и дълга история. Никога не съм имал желание да се занимавам с политика - нито преди, нито след. Но има един момент за създаване  на инженерна партия, който сега за първи път ще споделя с вас. Извика ме вече покойният Лъчезар Цоцорков, директор на Асарел Медет, един от най-видните и титулувани минни инженери, носител на орден \"Стара планина\" първа степен. \"Инженерите и индустрията крепят държавата. Какво мислиш за създаване на партия от изявени експерти от бранша? Искам ми се по-честни хора да дойдат на власт - които знаят колко струва хлябът и как се изкарва. Помисли и поговори с някои от тях\", каза той. Срещнах се с директори от Девня и с други колеги, с Кольо Добрев от КЦМ, който беше и продължава да бъде от най-авторитетните инженери в България. Той обаче ми каза: \"Ние сме инженери и политиката не е за нас\". Това ми беше достатъчно. Исках да помогнем на страната си, защото мислех - и сега го мисля - че всичко, което създадохме и безрезервните труд и желание, които отдадохме, са ни направили по-стойностни, по-честни. А ако бяхме станали политици, дали пак така щях да мисля и действам. Добре, че не станахме.", "date": "2018.03.11", "title": "Зарязах журналистиката заради инженерството"}
{"url": "http://standartnews.com/mneniya/25_ot_balgarite_mislyat_che_spin_se_hvashta_ot_nemiti_pribori-369218.html", "text": "86% от българите никога не са си правили тест за носителство на ХИВ вируса, а 76% не биха били приятели с човек, който живее с вируса. Това сочат резултати от проучване на изследователски център \"Тренд\" по поръчка на Сдружение \"Здраве без граници\", посветено на нагласите и информираността на българите по темата за ХИВ вируса. Изследването е представително за пълнолетното население на страната и е проведено сред 1002 пълнолетни български граждани по метода \"лице в лице\" между 10 и 18 януари 2017 г., посочват от \"Тренд\". Едва 11% от всички запитани декларират, че са си правили тест за ХИВ/СПИН. 55% не биха общували с ХИВ позитивен. Само 6% от всички анкетирани пък са се чувствали изложени на риск от заразяване с ХИВ, сочат резултатите. 92% от хората посочват, че не познават човек, който е носител на ХИВ. Няма динамика по отношение на демографските характеристики. Високи нива се отчитат и при най-младите, и при най-възрастните. Тук трябва да се има предвид също и обществената чувствителност по отношение на темата свързана с ХИВ и \"безпокойството\" да се говори открито по такъв тип тема, отчитат от социологическата агенция. Само 6% от всички анкетирани пък са се чувствали изложени на риск от заразяване с ХИВ. В проучването са тествани и редица ситуации, които показват обществената нетолерантност по отношение на темата, свързана с вируса на ХИВ. 94% от българите например казват, че не биха се омъжили/оженили за човек, носител на ХИВ. 76% посочват, че не биха били приятели с хора с ХИВ. Това обществено разбиране и дистанциране на хората, носители на този вирус, в голяма степен е предпоставка за криенето на такъв тип информация, твърдят социолозите и уточняват, че и в този случай не се отчита динамика по отношение на демографските характеристики на респондентите. 87% от хората пък посочват, че не биха живели с такъв човек. По отношение на работа се отчита разчупване, като 27% от хората посочват, че биха работили с човек, който е носител на ХИВ. Младите хора в по-голям дял са склонни за сметка на по-възрастните. 57% обаче не биха работили с човек, носител на вируса. 31% посочват, че биха общували с човек, носител на ХИВ, докато 55% не биха. Тук отново се запазва съотношението по отношение на възрастта на хората. Проучването регистрира и силна неинформираност по отношение на вируса и на болестта. Един от ключовите въпроси е свързан със стереотипите по отношение на заразяване с ХИВ, както и реалните възможности, коментират от \"Тренд\". 91% от хората са съгласни, че с ХИВ може да се заразиш чрез сексуален контакт. 8% са на мнение, че човек може да се зарази чрез докосване или ръкостискане. Висок е делът на хората, които не знаят или не могат да преценят дали в такава ситуация могат да се заразят, което е висок дял на незапознатост, смятат социолозите. 35% от хората са съгласни, че човек може да се зарази чрез целувка. Висок е делът на хората (25%), които смятат, че човек може да се зарази с ХИВ от неизмити прибори в кафене или ресторант. Няма динамика по отношение на демографските характеристики. Отново се отчитат високи нива (27%), които не знаят/ не могат да преценят. 92% са съгласни, че чрез преливане на кръв човек може да се зарази с ХИВ. 24% отговарят положително, че човек може да се зарази при разговор с ХИВ-позитивен чрез кихане или кашляне. 21% са на мнение, че човек може да се зарази чрез ползване на обща тоалетна. Едва 33% посочват, че знаят, че има лечение, което забавя развитието на ХИВ при човек, които е носител на вируса. Данните показват, че по-младите в по-голяма дял отговарят положително за сметка на по-възрастните. 57% обаче не са запознати с наличието на съвременно лечение. \"Данните сочат, че сред българите се отчита ниска запознатост с характеристиките на ХИВ, което налага засилване на информационните кампании за болестта\", заключават социолозите.", "date": "2018.03.11", "title": "25% от българите мислят, че СПИН се хваща от немити прибори"}
{"url": "http://standartnews.com/svyat/nato_dade_na_ukrayna_statut_na_kandidatchlenka-369202.html", "text": "НАТО предостави на Украйна статут на държава-кандидатка за членство в алианса, съобщи заместник-председателката на украинската Върховна Рада Ирина Геращенко, цитирана от Дойче веле. Официалният статут \"aspirations\" означава покана към Киев за започване на разговори за присъединяване към северноатлантическата общност. По думите на Геращенко, това е важна крачка към получаването на пълноправно членство в организацията. \"Това е много важно. НАТО призна статута на Украйна като страна-кандидатка! Крачка след крачка ние се приближаваме към пълноправно членство в Алианса.\" - написа заместник-председателката на украинския парламент във Фейсбук. Информацията се потвърждава и от публикация на сайта на НАТО от 9 март, в която Украйна е посочена като кандидатка наред с Македония, Босна и Херцеговина и Грузия.", "date": "2018.03.11", "title": "НАТО даде на Украйна статут на кандидат-членка"}
{"url": "http://standartnews.com/biznes/obeshtano_ot_kevr_sdelkata_za_chez_nyama_da_oskapi_toka-369206.html", "text": "Сделката за ЧЕЗ по  никакъв начин няма да е причина за повишаване на цената на тока. Това увери председателят на Комисията за енергийно и водно  регулиране Иван Иванов пред \"Неделя 150\" по БНР. „Сключването на такава  сделка, независимо кой е купувачът, по никакъв начин не влия върху цената на  електроенергията, заяви той. - Тя се определя по ясна методика. В случая няма никакъв  ценообразуващ елемент, свързан с прехвърляне на акции. В ценообразуващите  елементи ние по никакъв начин няма да включим нито обслужването на кредита на  привлечения капитал, нито плащането на лихвите по него. Това е работа на съответния  собственик. Няма никакви основания и притеснения за повишаване на цените.  Крайно време е тази истерия да бъде прекратена.\" Прехвърляне на акции от  ЧЕЗ към „Инерком\" не може да бъде проверявано от Комисията за енергийно и водно  регулиране, преди финализирането на сделката, подчерта още Иванов. Контролът  преди сключване на сделката трябва да се осъществи по параметри, които не са в  правомощията на КЕВР, категоричен бе той и обясни какви са възможностите на  ръководената от него комисия: „Ние се произнасяме в  два изрично разписани случая. Когато се извършва разпореждане с имущество, с  което се осъществява лицензионна дейност на едно енергийно дружество. Няма подобна  хипотеза, защото имуществото на лицензираните дружества ЧЕЗ „Електро\" –  България и ЧЕЗ „Разпределение\" - България остава в цялост. Вторият случай, в  който може да се произнесем, е когато се извършват други сделки – те са изрично  изброени, 4 на брой, в чл. 92 от Наредбата, но само в случаи, когато сделката  се осъществява от лицензиант, а лицензиантите са ЧЕЗ „Електро\" и ЧЕЗ „Разпределение\".  При това, за да се произнесе Комисията, трябва да постъпи, съгласно  процедурата, заявление от тези дружества и ние в едномесечен срок се  произнасяме. Няма съмнение, че ако след финализиране на сделката в един бъдещ  момент подобно заявление постъпи в КЕВР, ние ще се произнесем, за да защитим  обществения интерес.", "date": "2018.03.11", "title": "Обещано от КЕВР: Сделката за ЧЕЗ няма да оскъпи тока"}
{"url": "http://standartnews.com/mneniya/shampioni_sme_po_karpene_na_zakoni-369229.html", "text": "Робърт Хайнлайн е най-непознатият в България писател от Голямата тройка фантасти, наред с Айзък Азимов и Артър Кларк. Но за разлика от тях той е блестящ автор и на кратките разкази, от които тръгват две сентенции, получили световна популярност. Eдната е: \"Безплатен обяд няма\". А другата - \"Колкото повече са законите и промените в тях, толкова повече са крадците\". За съжаление мъдрите мисли на Хайнлайн  у нас отдавна са излезли от сферата на научната фантастика и за влезли брутално в ежедневието ни. И ако безплатен обяд няма никъде по света, то по отношение на промяната на законите България продължава да държи лидерски позици в Европа повече от 10 години. Стана традиция при всяка инфарктна ситуация, панацеята да е законотворчество на пожар. Нека обобщим предложенията само за последната седмица. 1. Заради скандалната сделка на Гинка за ЧЕЗ ударно се готвят промени в Закона за енергетиката, с които на държавния регулатор КЕВР се дава неограничена власт да парира подобни споразумения между частни субекти. 2. След вълната от протести в подкрепа на доктора - убиец на крадец, се пише на коляно поредната поправка в Наказателнния кодекс за  неизбежната самоотбрана. 3. Последните наводнения и преливания на язовири вкараха и премиера Борисов в лабиринта от постановления и закони и го накараха светкавично да поиска от министрите си нова опростена нормативна уредба, така че за един язовир да не са отговорни най-малко 10 ведомства. Слава Богу, че изтеглиха Истанбулската конвенция. Иначе левите експерти щяха и те на пожар да подготвят обещаните от Корнелия Нинова промени в Закона за защита от домашното насилие. Няма да споменавам приетите поправки за обществените поръчки заради оградата по границата. Нито законопроекта за вторичното разграбване на КТБ заради кражбата на века. Нито пък анонсираната от шефа на Виваком промяна в Закона за телекомуниции, защото никой не е предвидил, че в България ще има 5G мрежи. Натрапчиво остава усещането, че Най-често след трагедии - природни, криминални или финансови. До скоро голямата част бяха с благовидното обяснение - синхронизиране с европейското законодателство. И не на последно място - за конкретен субект - да се подкрепи или да се санкционира. Като продължение на латинската поговорка, че над закона е само властта. Справка в статистиката показва, че средногодишно в парламента се внасят между 300 и 400 предложения, а от тях се приемат около 20 процента. Това означава около 80 промени в законите на година. И ако приемем, че поправките в данъчните и осигурителните нормативни актове никъде в Европа не могат да се преброят, то не е така за други изменения. Един от първенците по поправки е Законът за енергетиката, особено през последните 6 години. Още не сме забравили колко пари направиха фирмите, които първи получиха лицензи за ВЕИ-тата. И колко фалираха, защото ги застигна промяната в закона. Ако подготвените сега заради ЧЕЗ поправки бъдат приети, то много вероятно е да сме свидетели на още подобни промени. Защото овластяването на КЕВР с правомощия да санкционира лицензи сигурно ще бъде съпроводено с нови правомощия и за Агенцията за приватизация - оттам ще изискват промяна за един от най-кърпените закони през прехода. След като се приема закон заради спорна сделка с дружество, свързано с търговията на електроенергия, то може да има промяна и при бъдещо спорно споразумение за дружества, свързани с производството. Първото, за което се сещаме, е АЕЦ \"Белене\". Когато се жалват от малкото чужди инвестиции, политиците често търсят причините извън себе си. Виновни са липсата на работна ръка, административните пречки, които така и не намаляват. Но истината е, че чужденците, които искат да вложат парите си у нас, И постоянните промени в него, което стимулира корупцията сред чиновниците. Нашият бизнес, независимо дали е голям или малък, приема всяка промяна на нож - независимо дали стана дума за нови касови апарати, нови патенти или нови екоинсталации. Защото облекченията се броят на пръсти. А много често всяко изменение означава нови разходи или най-малкото - нови проверки и глоби. Хората са убедени, че законите  се правят за богатите, а най-потърпевши са бедните. Оттам извира и най-големият дефицит, който съсипва самочуствието ни - липсата на справедливост. Вместо  да намалява страховете на хората като следи за спазването на законите, държавата е впрегнала цялата машина да създава нови, които ще действат временно - до създаването на още по-нови. Така порочният нормативен кръг обезсмисля всеки закон.", "date": "2018.03.11", "title": "Шампиони сме по кърпене на закони"}
{"url": "http://standartnews.com/svyat/rumaniya_si_postavi_tsel_v_evrozonata_do_2024_g-369203.html", "text": "Извънредният конгрес на управляващата в Румъния Социалдемократическа партия гласува за присъединяване на страната към еврозоната до 2024 г., предаде агенция Ройтерс. \"Трябва да бъдем смели и да разберем, че това е задължителна стъпка и единственият шанс за Румъния да седне на масата на богатите страни в Европа. Това е проект на национална солидарност\", каза пред делегатите на конгреса лидерът на партията Ливиу Драгня. По думите му суверенитетът на Румъния \"ще бъде защитен със законите, които ще приеме парламентът\". „При цялото ни уважение към западните страни, които съдействат за модернизирането на Румъния, националният суверенитет трябва да се определя в Румъния, а не в чужбина\", каза Драгня. „Румъния ще затвърждава стратегическото си партньорство със САЩ, развивайки икономиката. Имаме много добро партньорство в областта на отбраната, но Румъния има право да се възползва и от икономическата част на това партньорство. Изпълнихме всичките си военни задължения.\", добави той.", "date": "2018.03.11", "title": "Румъния си постави цел: В еврозоната до 2024 г."}
{"url": "http://standartnews.com/svyat/zaradi_otroveniya_razuznavach_london_boykotira_svetovnoto_po_futbol-369215.html", "text": "Властите във Великобритания са обсъдили със САЩ и съюзниците си в Европа възможността да се бойкотира Световното първенство по футбол през 2018 в Русия, съобщи лондонският в. \"Таймс\". Подобна стъпка ще бъде в отговор на предполагаемото участие на руски спецслужби в отравянето на бившия служител на руското военно разузнаване ГРУ Сергей Скрипал и дъщеря му (на снимката). Отбелязва се, че при доказване на \"руска следа\" в преминалия на служба при англичаните бивш руски шпионин, ще се търси координиран отговор, който да включва дипломатически, икономически и военни мерки. От участие в най-голямото спортно събитие в света за годината, насрочено от 14 юни до 15 юли, могат да се откажат и други държави, участващи във финалната фаза на шампионата – Полша, Австралия и Япония. Такава тежка дилема - да участва или да бойкотира, не стои пред президента на Българския футболен съюз Борислав Михайлов, тъй като българският национален отбор не успя да се класира за пети пореден мондиал след последното си участие през миналия век - 1998 г. \"Обсъжда се широк спектър варианти\", коментира лаконично слуховете за бойкот високопоставен източник в британското правителство. По информация на \"Таймс\" Лондон може също да поиска преразглеждане на дневния ред на срещата на високо равнище на НАТО през юли с цел засилване на редица мерки по \"сдържане на руската агресия\". За твърди мерки срещу Русия настояват членове на партията на премиера Тереза Мей, които я обвиняват в мекушавост заради дарените 800 000 паунда от руски олигарси на Острова за предизборната й кампания.", "date": "2018.03.11", "title": "ЗАРАДИ ОТРОВЕНИЯ РАЗУЗНАВАЧ: Лондон бойкотира световното по футбол"}
{"url": "http://standartnews.com/svyat/si_tszinpin_prezident_na_kitay_pozhizneno-369222.html", "text": "Парламентът на Китай одобри днес с почти пълно единодушие промени в конституцията, с които се премахва ограничението върху броя мандати за председателя (президента) на КНР. Промяната означава, че президентът Си Цзинпин ще може да остане на поста си неограничено дълго, предадоха осведомителните агенции. От участвалите във вота близо три хиляди членове на Общокитайското събрание на народните представители 2958 гласуваха \"за\", двама се обявиха \"против\", трима се въздържаха, а една бюлетина бе невалидна. Миналия месец управляващата Китайска комунистическа партия предложи тази конституционна реформа и нямаше съмнение, че послушният парламент ще я одобри, посочиха Ройтерс и Асошиейтед прес. Реформата слага край на системата, наложена през 1982 г. от бившия китайски лидер Дън Сяопин с цел да не се повтарят занапред кръвопролитията през пожизнената диктатура на Мао Цзедун и в частност хаотичната Културна революция от 1966-1976 г. Преминаването към еднолично управление на Си засилва опасенията, че Пекин подкопава опитите да се осуетят крайностите на автократичното управление и да се изработи стабилна и предвидима регулация в икономиката.", "date": "2018.03.11", "title": "Си Цзинпин президент на Китай пожизнено?"}
{"url": "http://standartnews.com/svyat/putin_rusiya_nikoga_nyama_da_se_mahne_ot_krim-369208.html", "text": "Руският президент Владимир Путин заяви, че връщането на Крим в границите на Украйна не е възможно при никакви обстоятелства, съобщава TAСС. В рамките на интервю за филма на Андрй Кондрашов „Путин\", разпространено в социалните мрежи, на въпроса дали е възможно полуостровът да се върне в границите на Украйна, руският държавен глава отговори: „Вие с всичкия си ли сте? Няма такива обстоятелства и няма да има никога\". Както е известно, руската армия нахлу насила в Крим през 2014 г., след което беше проведен бутафорен референдум, който да узакони връщането на полуострова към Русия. След което бяха въведени икономически санкции.", "date": "2018.03.11", "title": "Путин: Русия никога няма да се махне от Крим!"}
{"url": "http://standartnews.com/balgariya/darzhavata_da_se_opre_na_lovtsite_v_bitkata_s_afrikanskata_chuma-369216.html", "text": "- За наше щастие това заболяване все още не е достигнало до границите на България. Това обаче не бива да ни успокоява, защото африканската чума има констатирани огнища на територията на съседна Румъния, близо до границата с Молдова и Украйна. Това е изключително опасно вирусно заболяване. От него боледуват домашните и дивите свине. То не е опасно за човека. Но смъртността при заразените животни е до 100 %. Протича изключително бързо, буквално мълниеносно от заразяването до настъпването на смъртта. Проблем е, че вирусът запазва изключително дълъг период възможността си да заразява. - Изключително тежки за целия сектор свиневъдство, за цялата промишленост, която преработва свинско месо. Вирусът тотално унищожава популациите на диви свине в държавите, в които има констатирани огнища. Една от най-засегнатите страни е Латвия. Мой колега, който също стопанисва ловна територия, ми каза: При нас нещата са страшни - за предходен ловен сезон имахме реализиран отстрел на 32 диви свине, тази година е отстреляно  едно единствено животно. Снимките, които ни показаха, са изключително неприятни. На  относително малка площ в рамките на около 100 кв.м. са намерени мъртви 15 животни от всички възрастови групи - зрели женски, техните приплоди, глигани... - Превенцията е изключително важна. В масовия случай пренасянето на заболяването много често става от човек. Например - отивате в гората на лов, със същите дрехи влизате да нахраните своето домашно животно и на сутринта го намирате мъртво, защото сте стъпили на място, където е изпаднала слюнка или кръв от заразено животно. Така болестта може да се пренася на много големи разстояния. - Да. Заболяването влезе на територията на Грузия с изхвърлени кухненски отпадъци от кораб, който пътува от Африка и акостира на пристанище Поти. Дивите свине отиват на сметищата, които са типа на българските, хранят се, разболяват се и от там започва пренасянето на заразата. Преминава през държавите от източната страна на Черно море, през Русия, стига до Северния полярен кръг и от Русия влиза през Балтийските държави, Полша, Молдова, Украйна до Румъния. Там има два случая на домашно отглеждани животни, които са намерени мъртви. Затова мерките за биосигурност са изключително важни. - Огромна. Ловците първи имат досег с дивите свине. Затова квалификацията им изключително важна. Те трябва да могат да различават заразени животни или с нетипично поведение, да сигнализират своевременно на ветеринарните власти, да им съдействат, да знаят мерки за дезинфекция на обувки, дрехи, на автомобилите, които се ползват за лова. Всички животни, които са отстреляни или са намерени мъртви, не трябва да се пипат докато не дойдат ветеринарните власти. От отстреляните животни трябва да се вземат проби за африканска чума и да се съхраняват в подходящо помещение до момента, в който пробата се окаже отрицателна и докаже, че животното не е заразено. За съжаление, голяма част от българските сдружения на ловците не разполагат с хладилни помещения, в които да съхраняват отстреляните животни. При нас съществува традиция след всеки ловен излет животните да се поделят между участниците в лова, а това крие рискове. Много често вътрешности и кожа на одраните вече животни се оставят в природата като захранка за хищници и после служат за стръвилище за отстрел на хищници. А това могат да се окажат живи резервоари на заразата. Мерките за биосигурност категорично трябва да бъдат съчетани и със съдействие от страна на държавните органи като засилен отстрел в районите, където гъстотата на дивата свиня е по-голяма. Това са основно територии на държавните ловни стопанства, дивечовъдни участъци. Там държавата трябва да наложи на техните ползватели засилен отстрел. - Може временно или изобщо да забрани начина на полусвободно отглеждане на свине, каквато традиция има в Източна Стара планина и Странджа - така наречените източнобалкански полудиви свине, които се отглеждат пуснати в природата, много често дори и без пастир. Държавата трябва да създаде необходимата организация и да стимулира ловците като подобри условията и създаде удобства да се предават проби от всяко отстреляно или мъртво намерено животно. В редица държави, които са засегнати от африканската чума, включително се изплащат и финансови стимули за всеки брой отстреляно животно, така че ловците да могат да бъдат допълнително мотивирани. Нужно е да има и засилен граничен контрол - недопускане на внос на храни от животински произход или на нелегално месо. Много често се случва пътува семейство, например от или за Гърция, взело си е храна за из път - свинска шунка или някакъв друг колбас, спира, яде, изхвърля обелки и остатъци, които дивите животни намират. Така също се предава заразата. Трябва да сме подготвени, за да не се окаже, че очакваме заболяването да навлезе по границата с Румъния, а то да се появи в Гоце Делчев или в Свиленград. - Да се мобилизират и ловци, и армия, и полиция. В някои държави се разрешава използване на средства, които иначе са забранени за лов - прибори за нощно виждане или фарове за нощен лов. Това е наистина едно голямо предизвикателство и се надявам, че ще ни подмине. Но за съжаление прогнозите на професионалистите не са в посока дали, а кога това заболяване ще навлезе на територията на нашата страна. - Наистина годишнината е достолепна. Искаме да наситим годината с различни мероприятия. Първото от събитията, които планираме, е домакинство на заседание на управителния съвет на Европейската ловна федерация (FACE). Заседанието ще е от 17 до 19 април в Правец. Организираме кръгла маса с участието на ловни организации от всички европейски държави за това как общата селскостопанска политика на Европейския съюз е повлияла на състоянието на дивечовите запаси и на местообитанията на дивеча. За мен е радостно, че в следващия програмен период Европейската комисия поставя акцент не просто върху икономическото развитие на селскостопанските райони, а върху хората и природата, върху опазването на биологичното разнообразие. От 1922 г. има традиция да се провеждат ловни събори и разбира се тази година също ще има национален ловен събор. Последните два събора бяха посетени от близо 15 хиляди ловци и техните семейства. Продължаваме традиционните си инициативи като \"Детето риболовец може без дрога\" - риболовни състезания, които организираме за деца от различни възрастови групи. Искаме да мотивираме младите хора да имат по-голяма  активност сред природата, да не се изолират в домовете си пред компютрите и таблетите. Надяваме се, че ще успеем да издадем и книга на ловна тематика. Разговаряме с проф. Валери Стефанов произведението му \"Възхвала на лова\" да бъде преведено и на английски език. С всички събития за нашата 120-годишнина искаме да покажем, че ние, ловците, сме хора родолюбци, които милеем за българската природа и които полагаме действителни усилия за съхраняването на нашето природно богатство. - В онзи период нашата организация дори се преименува на ловно-стрелческа и по този начин подготвя обучението, военната подготовка и знанието за боравене с оръжие на българските мъже. Дали да има задължителна наборна военна служба е въпрос, за който е необходим много задълбочен обществен дебат и постигането на консенсус в обществото. Като човек, който е отбил своята задължителна военна служба, мога да кажа, че тя не ми е навредила с нищо. Дори напротив - помогнала ми е да развия устойчивост на характера. Истината е, че в момента нашата организация изключително много помага на държавата. Като организирани ловци имаме изградени структури по места. При възникване на природни бедствия или някакви аварии, ние сме първите хора, които се отзовават в подкрепа и в помощ на местните власти. Нашите звена винаги могат да бъдат ползвани при необходимост. Второ - като ловци добре познаваме районите, които стопанисваме. Винаги бихме могли да бъдем в помощ и на полиция, и на армия, дори и на ветеринарните служби за откриване и овладяване на някаква кризисна ситуация. На трето място ние сами поддържаме своята стрелкова подготовка и сами плащаме за нея. Това изцяло може да е в полза на Българската армия. Ако, пази Боже, утре се случи нещо и се наложи мобилизация, ловците са значително по-подготвени, отколкото всеки друг член на обществото. Не случайно ген. Никола Колев, който беше главнокомандващ на Българската армия, казваше: ловците са естественият резерв на българската армия. - Около 130 хиляди. Кметовете ежегодно издават заповеди за определяне на обществени формирования, които да съдействат при възникване на кризисна ситуация - горски пожар, наводнение или друго. Във всяко населено място списъкът на доброволците обикновено започва с председателя на ловната дружинка, членовете на ловната дружинка и едва след това се дописват всички останали. Защото, ако стане нещо, за тях е достатъчно да се обадят на председателя на дружинката и той веднага по изградените комуникационни канали мобилизира членовете на дружинката и те се отзовават в помощ на обществото. Така че нашата роля като организация и като структури по места е от изключителна полза на обществото. - Наистина, това е инструмент, с който организацията успешно успя да овладее срива в популациите на някои видове дребен дивеч. Това е програма, подкрепена и от държавата. Финансира се изцяло от отчисления от издадените разрешителни за ловуване и допълнително събрани средства от ловците. Закупуват се фазани, яребици, полудиви патици, кеклици, а в последните години дори елен-лопатар, благороден елен и муфлон. Всяка година за тези дейности се изразходват 2-2,5 милиона лева. Те се инвестират в жив дивеч, който се разселва в природата. За миналата година имаме разселени около 155 хиляди броя птици - фазани, яребици, тракийски кеклици и полудиви патици. Допълнително имаме 30-40 елена лопатар, които също са разселени в природата. България е изключително богата на дивеч, включително и на пернат и космат хищник и ако не се извърши правилно адаптацията на птиците, които излизат от фермите и постъпват в природата, може голяма част от тях да станат жертва на тези хищници. Но във всички случаи за периода на действие на програмата е достатъчно показателно, че запасите от 2003 до 2016 са се увеличили с повече от 120 %, т.е. удвоил се е запасът на популацията на тези видове. Отстрелът, който е реализиран от ловците, е също повече от удвоен. Тази дейност трябва да бъде продължена и занапред. Може би е полезно държавата да предприеме известни промени в нормативната уредба, защото в момента само сдруженията, които членуват в националната организация, заплащат такива отчисления и участват в тази национална програма. Те са около 90 % от всички сдружения. Има множество сдружения, които са изградени от две или три ловни дружинки, но на практика стопанисват много малка площ от ловно-стопанските територии в страната. За тези 10% ние нямаме поглед дали извършват разселване и дали средствата, които законът е отредил за това, се изразходват правилно. Държавата в лицето на Изпълнителна агенция по горите трябва да извършва непрекъснат контрол. - Ако държавата прецени, може да разпореди 100 % от разрешителните, без значение дали сдруженията членуват при нас или не, да участват в тази национална програма, да превеждат своите отчисления и мобилизират по-голям финансов ресурс за разселване на дивеч в природата. Защото сега сдруженията, които не членуват при нас, нямат такова задължение. - Самият закон в значителна степен е изчерпал своето действие и е необходимо изработването на принципно нов, който да гарантира в максимална степен на първо място опазването на дивеча и неговите местообитания. И едва след това правото на ловеца да извършва ловно-стопанска дейност. Но това трябва да бъде направено след една задълбочена дискусия каквато в последните години практически не можа да се реализира. За съжаление множеството от промените в закона бяха инициирани от емоционални подбуди - сменя се управлението на страната, има група хора, които са недоволни от дадени разпоредби, събират подкрепа, прави се промяна. След две години колелото се завърта, сменя се властта - нови промени. - Така е. Това е наша основна слабост. Все още не успяваме да покажем по правилния начин приноса, който ловците имат за опазване на природата. И една от основните ми цели като председател на Националното ловно-рибарско сдружение – Съюз на ловците и риболовците в България е да променим тази представа. Нашата дейност се отразява особено активно, когато се случи инцидент. Встрани остават многобройните случаи, в които ловците са се обединили и са възстановили стара чешма. Или пък, когато в дебелия сняг на гръб или с животинска тяга изнасят фураж и подпомагат дивите животни. Една от основните ми цели като председател е да изградим достойния имидж на ловеца като показваме нещата, които той прави за опазване на природата. В държави като Холандия и Швейцария обществото подкрепя лова като дейност, защото осъзнава ползите. В Швеция миналата година 87 % хората са подкрепили лова като дейност. Има и друго - в последните години много коментираме качеството на храните, които купуваме от магазинната мрежа. Единственият сигурен начин един човек да осигури доказано биологична храна за трапезата на своето семейство, е да добие дивеч. Защото дори домашно да отглеждаме животно за собствени нужди, купувайки фуражи, ние не знам дали в тях не се съдържат храни с генно модифициран произход или отглеждани по нещадящ и небиологичен начин. Дивечовото месо е изключително полезно от тази гледна точка. В последните десетина години има тенденция в европейски мащаб за траен ръст на жените, които желаят да станат ловци именно заради това, че по този начин могат да осигурят биологична храна за трапезата на семейството си. Така че ловът добива и друго измерение като полза за обществото. - Дори четвърто - освен баща ми и дядо ми, моят прадядо също е бил ловец. Станах ловец след навършване на пълнолетие и дори след завършване на висшето си образование, малко преди да се дипломирам. Реално тогава за първи път хванах пушка. Но интересът ми винаги е бил силен. Дори имам една детска снимка, в която съм се изправил до стената и съм хванал пушката на баща ми, а тя е по-висока от мене. - Трофеят за истинския ловец не е просто частта от дивеча, която има кваликификацията на трофейна стойност. Трофей за мен е доброто изживяване. Имам емоционален спомен с един наистина много голям глиган. По време на ловен излет с моята дружинка Черни Осъм, Троянско, направихме две гонки, но нямаше слука. На изпроводяк - трета гонка, утешителна, която беше в късен следобяд. При тази гонка излезе голям  глиган. Отстрелях го. Свлече се в дълбоко дере. Оказа се много голямо животно, близо 170 килограма беше. Всички се събрахме. Докато го извадим от дерето и го завлечем до пътя, докъдето стигат автомобилите, почти всички си изпокъсахме въжетата. Мислехме, че имаме здрави въжета, в свинарски край сме, а се оказа, че този глиган ни изненада. Впоследствие стана ясно, че животното не е много възрастно, дори трофеят, който добих от него, не можа да стигне бронзов медал, но е важен споменът. Трофеят винаги е свързан с някакъв определен спомен и затова вторичен пазар на трофеи между ловци практически няма.", "date": "2018.03.11", "title": "Държавата да се опре на ловците в битката с африканската чума"}
{"url": "http://standartnews.com/balgariya/ramadan_atalay_darzhavata_nyama_rabota_v_chez-369226.html", "text": "В политиката винаги се казва, че случайността помага на подготвения. И ако в правителството бяха подготвени за тази продажба на ЧЕЗ, сигурен съм, че тези скандали нямаше така да бъдат продуцирани. Така обобщи скандалите около сделката за ЧЕЗ депутатът от ДПС Рамадан Аталай пред \"Канал 3\". \"Случайно да си спомняте, че когато ЕОN си продаде предприятието на \"Енерго Про\", някъде в страната да имаше тогава протести? И тогава ли не се е знаело как и по какъв начин ЕОN продава акциите си\", припомни Аталай. Той изтъкна, че проблемът е \"неадекватното поведение на премиера и на всички по веригата\", след като всички разузнавателни институции обявиха, че са знаели за готвената продажба. \"За мен щом като ДАНС, ДАР и всички други институции в държавата знаят - те казаха, че са проследили информацията, че от 2015 г. е подготвено това. И какво правим? Защо трябваше някой да излезе и да пита \"държавата ще вземе ли участие\". Значи държавата знае, и така стигаме до едноличното решение на министър-председателя, поискал оставката на министъра на енергетиката. Това беше искрицата, от която започна да се създава недоверие в търговските взаимоотношения между двете фирми\", припомни хронологията Рамадан Аталай. Експертът бе категоричен, че \"държавата няма никаква работа в нито едно от дружествата, но тя трябваше да бъде наясно как протича продажбата на едно предприятие, което доставя услуги на 3 млн. жители\", посочи Рамадан Аталай. Той изрази опасенията си, че е налице тенденция на напускане на страната от стратегически инвеститори, какъвто е ЧЕЗ: \"Проблемът тук не е на кого ЧЕЗ продава бизнеса си, а защо чуждият бизнес и инвеститорите напускат България\", каза Рамадан Аталай. Той категорично подкрепи енергийния министър Теменужка Петкова, която обяви за балансиран и компетентен министър. Рамадан Аталай намекна, че в атаката срещу нея прозират и работодатели, прицелени в заемане на позиции в енергетиката, за да си гарантират евтин ток. \"Работодателите бяха против министър Теменужка Петкова, те подтикваха една част от ГЕРБ да искат оставката на госпожа Теменужка Петкова, защото опитват да се настанят в енергетиката, за да получават по-евтин ток отколкото в момента\", каза Аталай. \"На България наистина е необходим патриотизъм и патриотични сили, но не тези като Валери Симеонов\", допълни Аталай.", "date": "2018.03.11", "title": "Рамадан Аталай: Държавата няма работа в ЧЕЗ"}
{"url": "http://standartnews.com/balgariya/shampioni_sme_po_karpene_na_zakoni-369229.html", "text": "Робърт Хайнлайн е най-непознатият в България писател от Голямата тройка фантасти, наред с Айзък Азимов и Артър Кларк. Но за разлика от тях той е блестящ автор и на кратките разкази, от които тръгват две сентенции, получили световна популярност. Eдната е: \"Безплатен обяд няма\". А другата - \"Колкото повече са законите и промените в тях, толкова повече са крадците\". За съжаление мъдрите мисли на Хайнлайн  у нас отдавна са излезли от сферата на научната фантастика и за влезли брутално в ежедневието ни. И ако безплатен обяд няма никъде по света, то по отношение на промяната на законите България продължава да държи лидерски позици в Европа повече от 10 години. Стана традиция при всяка инфарктна ситуация, панацеята да е законотворчество на пожар. Нека обобщим предложенията само за последната седмица. 1. Заради скандалната сделка на Гинка за ЧЕЗ ударно се готвят промени в Закона за енергетиката, с които на държавния регулатор КЕВР се дава неограничена власт да парира подобни споразумения между частни субекти. 2. След вълната от протести в подкрепа на доктора - убиец на крадец, се пише на коляно поредната поправка в Наказателнния кодекс за  неизбежната самоотбрана. 3. Последните наводнения и преливания на язовири вкараха и премиера Борисов в лабиринта от постановления и закони и го накараха светкавично да поиска от министрите си нова опростена нормативна уредба, така че за един язовир да не са отговорни най-малко 10 ведомства. Слава Богу, че изтеглиха Истанбулската конвенция. Иначе левите експерти щяха и те на пожар да подготвят обещаните от Корнелия Нинова промени в Закона за защита от домашното насилие. Няма да споменавам приетите поправки за обществените поръчки заради оградата по границата. Нито законопроекта за вторичното разграбване на КТБ заради кражбата на века. Нито пък анонсираната от шефа на Виваком промяна в Закона за телекомуниции, защото никой не е предвидил, че в България ще има 5G мрежи. Натрапчиво остава усещането, че Най-често след трагедии - природни, криминални или финансови. До скоро голямата част бяха с благовидното обяснение - синхронизиране с европейското законодателство. И не на последно място - за конкретен субект - да се подкрепи или да се санкционира. Като продължение на латинската поговорка, че над закона е само властта. Справка в статистиката показва, че средногодишно в парламента се внасят между 300 и 400 предложения, а от тях се приемат около 20 процента. Това означава около 80 промени в законите на година. И ако приемем, че поправките в данъчните и осигурителните нормативни актове никъде в Европа не могат да се преброят, то не е така за други изменения. Един от първенците по поправки е Законът за енергетиката, особено през последните 6 години. Още не сме забравили колко пари направиха фирмите, които първи получиха лицензи за ВЕИ-тата. И колко фалираха, защото ги застигна промяната в закона. Ако подготвените сега заради ЧЕЗ поправки бъдат приети, то много вероятно е да сме свидетели на още подобни промени. Защото овластяването на КЕВР с правомощия да санкционира лицензи сигурно ще бъде съпроводено с нови правомощия и за Агенцията за приватизация - оттам ще изискват промяна за един от най-кърпените закони през прехода. След като се приема закон заради спорна сделка с дружество, свързано с търговията на електроенергия, то може да има промяна и при бъдещо спорно споразумение за дружества, свързани с производството. Първото, за което се сещаме, е АЕЦ \"Белене\". Когато се жалват от малкото чужди инвестиции, политиците често търсят причините извън себе си. Виновни са липсата на работна ръка, административните пречки, които така и не намаляват. Но истината е, че чужденците, които искат да вложат парите си у нас, И постоянните промени в него, което стимулира корупцията сред чиновниците. Нашият бизнес, независимо дали е голям или малък, приема всяка промяна на нож - независимо дали стана дума за нови касови апарати, нови патенти или нови екоинсталации. Защото облекченията се броят на пръсти. А много често всяко изменение означава нови разходи или най-малкото - нови проверки и глоби. Хората са убедени, че законите  се правят за богатите, а най-потърпевши са бедните. Оттам извира и най-големият дефицит, който съсипва самочуствието ни - липсата на справедливост. Вместо  да намалява страховете на хората като следи за спазването на законите, държавата е впрегнала цялата машина да създава нови, които ще действат временно - до създаването на още по-нови. Така порочният нормативен кръг обезсмисля всеки закон.", "date": "2018.03.11", "title": "Шампиони сме по кърпене на закони"}
{"url": "http://standartnews.com/balgariya/ochakva_se_novo_povishenie_na_rechnite_niva_vizhte_kade-369224.html", "text": "От утре вечер ще започне ново повишение на речните нива в страната, прогнозира дежурният хидролог в Националния институт по метеорология и хидрология инж. Георги Кошинчанов. Днес и утре речните нива в страната ще са в процес на понижение с изключение на реките западно от р. Огоста (р. Тимок, р. Тополовец, р. Войнишка, р. Видбол, р. Арчар, р. Скомля, р. Лом и р. Цибрица), където все още ще има повишения на водните нива, вследствие на снеготопене. От вечерните часове на 12 март и на 13 март отново ще започне процес на повишение на водните нива на реките в страната, като по-съществени ще бъдат повишенията на водните нива в Дунавски и Източнобеломорски водосборен басейн и в горните и средни части от водосбора на р. Струма. През нощта на 12 срещу 13 март има вероятност за поройни наводнения в резултат на интензивни валежи и снеготопене (там където все още съществува снежна покривка) във водосборите на р. Тополовец, р. Войнишка, р. Видбол, р. Арчар, р. Смокля, р. Лом, р. Цибрица, р. Огоста, р. Вит, р. Осъм и във водосбора на р. Янтра - във водосбора на притока ѝ р. Лефеджа, в горните части от водосбора на р. Тунджа (около и над яз. Жребчево), в горните и средни части от водосбора на р. Струма. - Водното ниво на р. Марица при гр. Пловдив има вероятност да премине над жълтия праг за предупреждение през нощта на 13 срещу 14 март. - Водното ниво на р. Сазлийка при с. Гълъбово е над жълтия праг за предупреждение и се очаква да се задържи около и над него в следващите 5 дни. - Водното ниво на р. Марица при гр. Харманли има вероятност да достигне жълтия праг за предупреждение през нощта на 14 срещу 15 март. - Водното ниво на р. Марица при гр. Свиленград има вероятност да достигне жълтия праг за предупреждение в сутрешните часове на 15 март. - Водното ниво на р. Мочурица при с. Чарда е преминало под жълтия праг за предупреждение и ще се задържи под него в следващите два дни. От обедните часове на 13 март се очаква ново повишение на водното ниво на р. Мочурица и има вероятност за кратко да премине над жълтия праг за предупреждение на 14 март. - Водното ниво на р. Тунджа при гр. Ямбол все още е над жълтия праг за предупреждение като към момента се понижава. От 13 март се очаква ново повишение на водното ниво на р. Тунджа и на 14 март водното ниво отново ще премине над жълтия праг за предупреждение и ще се задържи над него до сутринта на 16 март. - Водното ниво на р. Тунджа при гр. Елхово е над оранжевия праг за предупреждение и ще се задържи над него до вечерните часове на 12 март. От 15 март се очаква да започне ново повишение на речното ниво и във вечерните часов се очаква отново да достигне оранжевия праг за предупреждение. - Водното количество на р. Черна при гр. Смолян има вероятност да премине над жълтия праг за внимание в сутрешните часове на 13 март.", "date": "2018.03.11", "title": "Очаква се ново повишение на речните нива. ВИЖТЕ КЪДЕ"}
{"url": "http://standartnews.com/balgariya/obzor_stotitsi_izpratiha_bate_nikolay-369221.html", "text": "Стотици близки, колеги и приятели, си взеха последно „сбогом\" с актьора Николай Николаев, известен като Бате Николай. Освен като актьор той е познат и като водещ на детското предаване „Сладкарница Захарно петле\" и като клоун в цирка.  А малките пациенти на \"Пирогов\" ще запомнят Бате Николай като \"професор Коко\" от \"Клиниката по смехотерапия\", писа \"Дарик\". Да изпратят Бате Николай по последния му път дойдоха колегите му Стефан Мавродиев, Антон Радичев, Владислав Карамфилов, Георги Мамалев, Виолета Гиндева, Надя Топалова, Павел Попандов и много други. \"Цяла една епоха на светлина и човещина си отива\", написа синът на актьора Николай Николаев (бате Николай), който почина на 77 години след инсулт. \"Николай беше един чудесен актьор. Много, много рязко ме върна Николай към моето детство, което е минало в този театър около големи актьори, между които беше и той. Спомените бяха много, много с безкрайно смешни актьорски моменти. В моето семейство имаше голяма драма, че имам много лоша дикция и никога нямаше да стана актьор. Моята баба беше страшно притеснена за това. Не станах актьор, но станах художник и това като че ли на него му хареса. Това заяви синът на Бате Николай Стефан пред БНТ. Той нарича баща си единствено по име. Така бил свикнал от малък, според него, може би защото не е успял да отдели актьорския му образ от самия него. За мен той беше човекът - театър, сподели музикантът Георги Кукудов, приятел на Бате Николай от студентските години. „Няма нещо от театралното изкуство, до което той да не се докосна - театър, шоу програми, цирк. За мен той е най-синтетичният български актьор. Човек с една голяма душа, която раздаде на хората и смятам, че в съзнанието на три поколения той е оставил своя паметник\", каза Кукудов. Бате Николай беше роден благородник, радваше се на всичко и аз се заразявах от добрината му, каза за него актьорът и режисьор Стефан Стайчев. „Излизаме от театъра, няма да го забравя, вижда дечица между колите и взима едно след друго да ги прегръща. И един наш колега го пита дали ги познава, а той отговори, че не е нужно да ги познава, те просто са деца\", спомни си Стайчев. Предан на театъра и на изкуството човек с изумително чувство за хумор, така ще го запомни актрисата Мара Чапанова: „Беше любопитен към живота, затова не остаря. Най-възхитително е това, което той продължи да прави за децата в Пирогов\". Последно сбогом с Бате Николай си взе и неговият колега, но и голям приятел Павел Попандов. „Той направи това, което малцина от нас могат да направят - тежко болен да отиде в болницата при тежко болни деца, за да върне усмивката им\", каза Попандов. Хората много го обичаха, защото целият се раздаваше за това те да са щастливи и да се усмихват, споделя актьорът Славчо Пеев. „Беше една личност, която искаше да дава усмивки на хората\", каза той. Бате Николай бе обичан от мнозина, а години от живота си посвети да помага на малките пациенти със смехотерапия в Пирогов. Николай Николаев е роден в град Силистра на 18 октомври 1940 г. Син е на Стефан Николаев, внук на поп Никола, свещеник от Русе и родственик на Васил Левски. Брат е на илюзиониста Васил Николаев-Орфи. Баща на българския художник Стефан Николаев. Завършва ВИТИЗ \"Кръстьо Сарафов\" , в класа на проф. д-р Кръстьо Мирски през 1965. През 1947 г. семейството му се премества да живее в София. Баща му става директор на Музикалния театър. Звездата му изгрява като \"Бате Николай\" в детското тв предаване \"Сладкарница Захарно петле\". Заедно с актьора Марин Неделчев влизат в трупата на италианския цирк \"Нандо Орфей\" и правят големи турнета, като клоуни-фокусници. Участва в Коледна програма за телевизията – \"Манежа на сънищата\", с участието на Елизабет Тейлър. Зрителите ще го запомнят и с ролите му на сцената на Народния театър \"Иван Вазов\". Преди две години той се включи и в срещата на актьори-ветерани, организирана от директора на театъра Мариус Донкин.", "date": "2018.03.11", "title": "ОБЗОР: Стотици изпратиха Бате Николай"}
{"url": "http://standartnews.com/balgariya/katastrofa_v_tsentara_na_sofiya_dvama_sa_postradali-369220.html", "text": "Двама души са пострадали при катастрофа между два леки автомобила на бул. „Сливница\" и ул. „Одрин\", информираха от Центъра за спешна медицинска помощ. Екип на Спешна помощ е посетил мястото на третата минута от подаването на сигнала, допълниха от ЦСМП. От едната кола е пострадало 29-годишно момиче, което е колабирало от стрес. В другата кола 42-годишен мъж е с лека разкъсно-контузна рана на главата. Двамата са в \"Пирогов\".", "date": "2018.03.11", "title": "Катастрофа в центъра на София, двама са пострадали"}
{"url": "http://standartnews.com/balgariya/plamen_georgiev_otreche_da_e_razsledval_telefonni_razgovori_za_misho_birata-369227.html", "text": "Никога по никакъв повод не съм разследвал разговор между премиера и вече покойния шеф на митниците Ваньо Танов. Това каза председателят на новата антикорупционна комисия Пламен Георгиев пред Би Ти Ви. Георгиев беше категоричен, че такъв разговор никога му е бил докладван и не е стигал до него. Той е бил наблюдаващ прокурор по разследването за корупция в „Митница Свиленград\", по което е подслушван тогавашният фиректор на митниците Ваньо Танов. „Ние разследвахме данни за корупция в митниците, 10 души, които бяха на специални разузнавателни средства. След приключване на разследването се установи, че няма връзки на високите етажи във връзка с корупционни схеми и изпратихме делото по компетентност. Подслушвахме и Ваньо Танов\", обясни Георгиев. Месеци след като приключихме делото се появи такъв разговор в медиите. Тогава събрах екипа и казах: Колеги, имаме ли такъв разговор? Нямаме такъв разговор. Разровихме всички документи и на един лист видяхме всъщност какво е пристинало при нас. При нас като информация беше пристигнало, цитирам по памет, проведен разговор между Ваньо Танов и непознато лице, мъж, на служебна тема във връзка с лице, наречено Мишо Бирата. Това е докладвано при нас, поясни той. По думите му не са разполагали със съдържанието на разговора. „Имаме такива десетки хиляди разговора, няма възможност да се изписва всеки един, защото това е огромен обем хартия. Това е дошло при нас в прокуратурата, категоричен беше Пламен Георгиев. - Професионалистите знаят как се работи по СРС-тата. Прокурорът физически, дори и да иска, няма възможност да ги изчете\", отбеляза той. „Не знаем дали този разговор, който после изтече в медиите, изобщо има нещо общо с това изречение. Да, името е същото, но какво се е говорило, до нас никога не е стигало, тоест ние никога не сме били свидетели на такъв разговор\", посочи Георгиев. Той допълни, че впоследствие е имало друго дело, което разследва този разговор, с което обаче той няма нищо общо. „До мен такъв разговор не е идвал, не съм го виждал, не съм му бил свидетел, не съм скрил нищо\", увери Георгиев. Всеки, срещу когото имаме сигнал, ще бъде разработен и ако се съберат доказателства, ще подадем информация или към прокуратурата за образуване на досъдебно производство, или ще се започне отнемане на имуществото, каза още той. Скоро ще има задържани за корупция, увери също Георгиев. По думите му вече има редица сигнали и става дума и за хора, които се занимават с политика, и за магистрати. Георгиев подчерта, че ще избере професионалисти, които да предложи за членове на новата антикорупционна комисия.", "date": "2018.03.11", "title": "Пламен Георгиев отрече да е разследвал телефонни разговори за Мишо Бирата"}
{"url": "http://standartnews.com/balgariya/bozhidar_dimitrov_borisov_se_dvizhi_po_liniyata_na_boris_iii-369225.html", "text": "„Хора на висока и средна позиция в БСП сериозно се замислят дари Корнелия Нинова не е в таен сговор с Бойко Борисов да работи да разсипе БСП. За всеки случай това се говори\". Това заяви историкът проф. Божидар Димитров и лидер на новосформираното национално сдружение \"Хан Кубрат\", пред \"Канал 3\". \"Аз бях член на Висшия съвет на БСП, когато там се появи Корнелия Нинова. \"Но тя не е член на БСП, как ще е във Висшия съвет\", питаше тогава Антон Кутев, той е от махалата. Той беше най-възмутеният от всички, а сега е солташак на Нинова\", поясни Божидар Димитров. Запитан каква реакция очаква от политиците ни при сигурното преизбиране на Владимир Путин за президент на Русия идната неделя, професорът каза: \"Те знаят това от 2-3 години и съответно са се подготвили. „Бойко се движи по линията на цар Борис III - Русия е една голяма мечка, а ние - буболечка, и мечката дори да не иска да ни направи нещо, може да ни смачка\", подчерта историкът, който припомни, че износът ни за Русия е скочил 4 пъти. Проф. Димитров призова настоящия държавен глава Румен Радев да не се меси в политиката. \"И е време да свикне, че е само една протоколна фигура и да не се меси в политиката, както ужасно му се иска. Ако не, да основе една партия и да се бори за повече правомощия, да се меси в политиката и тъй нататък. А сега да стои мирно, когато вдигат знамена, и да не се бърка в неща, които не са негова работа\", подчерта проф. Димитров. Според него в сегашния си вид българското президентство е нещо излишно. \"В момента президентството харчи пари, нищо не решава - цялата институция. Важни са институциите и хората начело на тях, които вземат решения - в президентството не могат да вземат нито едно решение, освен да гласуват вето на някой закон, който след седмици отново се прегласува\", обобщи Божидар Димитров.", "date": "2018.03.11", "title": "Божидар Димитров: Борисов се движи по линията на Борис III"}
{"url": "http://standartnews.com/balgariya/balgarski_trafikanti_arestuvani_v_makedoniya-369210.html", "text": "Македонският Регионален център за гранични дела-юг към прокуратурата повдигна обвинения срещу Л.Б. (63), P.H. (59), И.Р. (53) и T.T. (24), всички от Република България, за \"контрабандно прехвърляне на мигранти\", съобщиха македонски медии. Както съобщава македонското МВР, обвинените са влезли на 09.03.2018 в 10.30 ч. през граничния пункт „Богородица\" с мини бус \"Ивеко\" с български номера, управляван от един от тях, а останалите трима са били негови спътници. При извършени проверки на превозното средство от полицаи и митничар в специално изградено укритие в горната част на буса са открити 8 нелегални мигранти на възраст от 18 до 41 години – петима от Шри Ланка и трима от Афганистан. Мигрантите разказали, че са платили на хората в буса и на непознат от Атина, за да бъдат транспортирани до Италия. Част от мигрантите са настанени в приемния център, а останалите са предадени на гръцката гранична охрана.", "date": "2018.03.11", "title": "Български трафиканти арестувани в Македония"}
{"url": "http://standartnews.com/balgariya/20_grasuda_dnes_ot_utre_idva_dazhd-369199.html", "text": "Днес и от части в понеделник ни чака хубаво време, предимно слънчево, с повишаващи се дневни температури. На места, най-вече днес, градусите ще достигнат и 20. Това ще са първите пролетни дни за тази година, сочи средносрочната прогноза за времето, представена в Дарик Кафе. Постепенно вече се вижда краят на зимата и следващите дни ще бъдат много подходящи за излети извън града и разходки в планината. За следващата седмица, обаче, синоптичните модели показват влошаване на времето още от понеделник следобед и най-вече във вторник и сряда. Средиземноморски циклон ще окаже влияние за това. През тези дни почти над цялата страна ще бъде облачно и ще вали дъжд, а в по-високите планински части и сняг. Дневните температури ще се понижат, ще бъде облачно с валежи. Това време ще продължи и в четвъртък. Преваляванията на места все още ще продължават. В петък и събота времето за кратко ще се оправи. В края на следващата седмицата и началото на по-следващата, обаче, се чака ново влошаване на времето с превалявания от дъжд.", "date": "2018.03.11", "title": "20 грасуда днес, от утре идва дъжд"}
{"url": "http://standartnews.com/balgariya/koga_shte_remontirat_stolichnata_ul_graf_ignatiev-369198.html", "text": "Ремонтът на улица „Граф Игнатиев\" ще започне през пролетта и се очаква да приключи през есента. Улицата ще бъде затваряна за реновиране поетапно. Срокът, в който ще бъде изпълнен ремонтът, зависи и от метеорологичните условия заради материалите, които ще бъдат използвани. Улица „Граф Игнатиев\" е една от улиците, които ще бъдат ремонтирани тази година в столицата, каза заместник-кметът по транспорта Евгени Крусев. \"Този ремонт е най-тежкият поради факта, че там трябва да се подмени подземната инфраструктура, тоест има да се сменят водопроводи и кабели, които не са сменяни от десетилетия. Основното предизвикателство е за фирмите оператори на съответните мрежи. Те ще работят и преди нашия изпълнител, а впоследствие нашият изпълнител ще трябва да подмени релсовия път, да постави ново осветление и настилки\", каза Крусев. Той обясни, че ще се работи поетапно, а първата отсечка, която ще бъде затворена, е тази между улиците \"Алабин\" и \"Раковски\", включително и площад \"Славейков\". На площада се предвижда фонтанът да бъде сменен, съответно около него ще се подменят настилки, комуникации, озеленяване. След приключването на този етап вече ще се работи по следващите етапи, които са от ул. \"Раковски\" до бул. \"Левски\" и от бул. \"Левски\" до бул. \"Евлоги и Христо Георгиеви\".", "date": "2018.03.11", "title": "Кога ще ремонтират столичната ул. \"Граф Игнатиев\"?"}
{"url": "http://standartnews.com/balgariya/pavlovane_davame_falshivi_nadezhdi_na_zapadnite_balkani_za_es-369201.html", "text": "Министърът на българското председателство на Съвета на ЕС Лиляна Павлова направи рекапитулация на някой от по-важните теми в ресора си. \"Почти преполовихме председателството, в София минаха почти 100 срещи, много заседания в Брюксел. За мен радостното и важното са оценките на нашите партньори и колегите, с които работим, а те са много добри\", заяви тя пред БНТ. \"Първият успех на председателството е вече факт и това е да върнем темата Западни Балкани. В никакъв случай обаче не даваме фалшиви обещания за дата за присъединяване към Съюза\", допълни още тя. \"Отношенията с Турция, не само на България, а и на ЕС, са много важни. На 23 март има среща на 28-те лидери, за да решат дали ще има среща на 26-ти, трябва да дадат мандат на Съвета, за да се проведе. Турция е партньор все пак в НАТО, но и икономически. Причините са много, аргументите са важни и е полезно да се проведе такава среща\", обясни Павлова. \"Русия е важен партньор, икономически партньор. Като култура е в нашите сърца. Нямаме изгода от напрежение с партньорите ни\", допълни Пвлова.", "date": "2018.03.11", "title": "Павлова:Не даваме фалшиви надежди на Западните Балкани за ЕС"}
{"url": "http://standartnews.com/balgariya/sedmichen_horoskop_10__16_mart-369160.html", "text": "Овен Бъдете нащрек Вие знаете какво искате и сте наясно с възможностите си, но това не означава, че на околните им е лесно да се разберат с вас. Те следят успехите ви, но не знаят дали те ще имат полза. Нащрек са и дори са леко притеснени. Ако не искате да се задълбочават кризите в отношенията, засилващи разделението и неразбирането /вие и светът сте от двете страни на барикадата/, моля, поемете дълбоко въздух и на 11 март прегърнете идеите, които ви се предлагат. Едва след това започвайте дискусия. На 13 март не показвайте излишно чувствата си. Това може много скоро да се окаже проблем. Някой ще реши да използва слабото ви място. След като се погрижите да е защитен гърба ви, до края на периода се наслаждавайте на способността си да извъртате така нещата, че все да сте прави. Оставете си най-вече време за лични разговори и срещи. Телец Не се страхувайте от промени Раздвижената атмосфера на вашата седмица може да ви поведе по нови пътища. Промените ще са изненада и то не само за вас. Решенията, които ще вземете, ще променят и други съдби. Има едно „но\". Напълно реалистично е да не разберете веднага какво сте предприели и до какви резултати ще ви отведе. Това не е толкова важно. Друго е главното - да не се страхувате. Резултатите от действията си днес ще осъзнаете до месец и половина-два. Ако задълбочите мислите си в тази посока, ако не се спрете поради неяснотите и си кажете, че трябва да напътствате живота си, ще установите дали сте готови за промените. Поемете дълбоко дъх. Това е само сценарий. Възможно е да има и друг път за овладяването на влиянията от аспекта Марс/Уран. Планетните аспекти са се погрижили да ползвате днес интелектуалните си възможности, за да подобрите своя живот утре. Близнаци Повярвайте отново в себе си Няма как да не сте възторжени и ентусиазирани по време на ежедневните си занимания през дните от 10 до 16 март. Всяка стъпка, която правите, е в желаната посока. Благодарение на съчетанието между вашето рождено Слънце и Венера, не изпитвате вътрешни колебания. Социално и обществено активни сте, което е по ваше изрично желание и ви носи удовлетворение. За вас усамотението днес означава безсилие. Не съжалявайте за предишните си планове, не се косете, че оставате един проект да отлежава, а се впускате към други – и без това имате нужда да повярвате отново в себе си. За да се случи всичко това, вие имате нужда от стимул. Той се казва любов, придружена и подкрепена е от присъщата ви любознателност. Представяте си как привличате погледи. Така е. Надявам се, че знаете какво правите, защото вниманието на околните е концентрирано върху личността ви. Рак Без мрачни мисли Посрещнете седмицата с убеждението, че ще е интересна и динамична. В крачка променяйте и прекроявайте плановете си така, че колкото е възможно повече и за по-дълго време да сте в центъра на актуалните трансформации. И най-важното: моля, бъдете дипломатични. От 10 до 13 март не си позволявайте мрачни мисли. Причините: натъквате се на подводни камъни в професионалните контакти, на които сега обръщате по-сериозно внимание, защото смятате доверието и лоялността за сигурната основа, върху която да стъпвате през напрегнатия делник. Не се влияйте. На 14–16 март околните ще оказват умишлен натиск върху вашите решения. Вие ще го усещате като заплаха и отвръщате с безпокойство. При положение, че Марс/Уран не играят от вашия отбор, остава да ви препоръчам съсредоточаване върху отношенията с близките хора. Управлявайте ги така, че да няма конфликти. Лъв Отдайте се на хобито си Вашата седмица ще се отличава със своя делови характер. С напредването на дните, вие се приближавате към вече поставените цели. Предоставена ви е възможност да реализирате усилията, с които се отличаваше вашия професионален живот между ноември и настоящия момент. В тази сфера от делника сега имате усещането, че сте превалили планината. Вече е възможно да погледнете напред и да заложите нови цели. Добро съвпадение е фактът, че март разкрива повече благоприятни аспекти на транзитиращите планети към рождения ви знак. Пазете се обаче от пресилване и преумора. Те са вашите врагове. Наложете си да планирате повече свободно време в програмата си и да помислите за развлекателни занимания. Венера е изключително благо настроена към вас и това ще се почувства още на 10 март и 11 март: чудесен момент да се отдадете на хобито си. Дева Разпускайте с кеф Странни преживявания ще имате през идващите дни. Вие планирате и очаквате едно – случва се друго. Но това не трябва да ви плаши, тъй като промените ви инициират да учите и знаете повече, дават простор на любопитството ви. До къде да го разпрострете, за да промените делника си? Отговорът на този въпрос е поставен под пряка зависимост от индивидуалните възможности и обстоятелствата, при които всеки от вас живее. Може би отдавна не сте си давали сметка колко силно вашата воля може да влияе върху избора и решенията ви! В рамките на периода има място не само за сериозни дела. Предлагат се и уникални възможности да разпуснете. Тялото и духът ви имат нужда от това. Липсата на достатъчна концентрация би обрекла усилията ви на провал. За да я укрепите, използвайте свободните си часове през периода от 10 до 13 март. Везни Изкушени сте от нови идеи Настроени сте за промени и ще ги търсите. Различни ще са посоките, в които ще тръгнете. Решението за това е изцяло под контрола на личната ситуация. Едни предприемат стъпки за подобряване на бита, търсят начин да подплатят желанията си финансово. Тази цел ги подтиква да подават документи за работа, да четат обявите или се готвят за конкурси. Други ще вземат решение за пътуване, чиято цел отново е проверка на условията. Всички тези активности не изместват от мислите ви грижата за семейството. Бих добавила, че тя е основна за всички представители на знака. Самата мисъл за добруването на тази малка общност ви вдъхновява за добри намерения. А тях ще реализирате в професионалната сфера. 12 и 13 март са дните, на които можете да разчитате за важни стъпки там. Събитие или среща ви поднасят на тепсия нови идеи. Вие няма да се поколебаете да ги прегърнете. Скорпион Избягвайте сблъсъци Вие имате подход към хората и знаете кого как да предразположите. Интересни професионални срещи се очертават за 12 и 13 март. Те са резултат от влиянието на Плутон, което ще усетите като непреодолимо желание за справедливост. Ще се изненадате как тази планета ви подтиква да оценявате ситуациите не само от гледна точна на личния интерес. Мнозина ще вземат решения, които ще са в състояние да подпомогнат постигането на компромис между непримирими страни в спора. Със сигурност ще приложите своите дипломатически умения и вкъщи. Там ще се наложи да изясните важна тема или спор, чието червейче подкопава спокойствието между стените на дома. Някои Скорпиони ще оценят колко ценна е подкрепата на колегите. Ще предпочетат общия път пред противопоставянето. Накрая, убедена съм, че седмицата ви ще завърши не само успешно, но и спокойно. Осъзнали, че сте постигнали синхрон между желания и реалност, успокоени ще си позволите разпускащи занимания. Стрелец Разкрийте чувствата си Не се чувствате в кондиция. Ако търсите причината, тя е в отношението на Нептун и Меркурий към вашия зодиакален знак. По-често, отколкото ви е приятно, изпитвате умора и/или досада. Раздразненията зачестяват и ви пречат да приключите навреме започнатото. На 10 март мислите ви забиват в размисли за любовта. Смятате, че неудовлетворението ви е отвело до тях. Може да се погледне другояче: Венера се опита да повдигне завесата, зад която вие така старателно криете чувствата си. Ще се изненадате, че отблъсквайки разговорите за професионални дела и пари, вие с удоволствие давате ухо на теми, които дискутират близостта между хората или търсят решения за изваждането на скуката и отчуждението от партньорските взаимоотношения. С други думи, готови сте не само да се вслушвате в съвети, но и самите вие активно да подпомагате опитите на другите да изравнят тона във връзката /не е задължително тя да е с интимен характер/ или в брака. Козирог Интуицията да ви води Подчинявате програмата на желанието да се реализирате професионално. Има защо да го правите. Седмицата е успешен период, даващ тласък на кариерата. Мнозина ще открият именно сега своя професионален път. Други ще започнат нов бизнес, който ще промени живота им. За да успяват в тази посока, всички от Козирог ще се нуждаят от хармония и от спокойна атмосфера вкъщи, в партньорството през дните. За вас няма нищо по-важно от усмивките на децата, прегръдката на партньора, родителя. Анализът на вашата седмица подсказва, че интуицията ви работи на пълни обороти и вие не само можете, но и трябва да й се доверявате, когато става въпрос за планиране. Времето, което ще ви остане за свободни и волни занимания, е ограничено. Предначертайте и подредете програмата си за 10 и 11 март до последната подробност, за да намерите време за хобито си. Водолей Внимавайте за нелоялни партньори Март ще е натоварен период. Задачите стават повече към 14-ти. Подредете в стройна линия ангажиментите и се погрижете всички те да бъдат изпълнени, а не претупани. От това как ще се справите с предизвикателствата /най-вече, професионалните/ през тази част от месеца,  залагате параметрите на своите приходи до началото на лятото. През седмицата имате възможност също за важни решения. Казвам, че са важни, тъй като тяхното отражение стига до дните около 23 септември. Оставам на вас да прецените как да действате. Какъвто подход да изберете, не трябва да забравяте да си отваряте очите на четири заради опасността от нелоялни партньори или интриги. Не си позволявайте спор, непретеглена изява на чувства. Те ще са изцяло в ущърб на вашето спокойствие. Вместо това, почерпете от енергията на Венера, която ви зарежда с ентусиазъм и ви отваря очите за нови идеи. Риби Прекроявате програмата Чувствате се претоварени, но не знаете как да се измъкнете от капана на увеличаващите се отговорности. Именно през почивните дни - 10 и 11 март - помислете как да реорганизирате работа си. Опасявам се, че дори да не искате, ще ви се наложи на няколко пъти в последния момент да прекроявате програмата си, за да вместите в нея промените, наложени от обстоятелствата. Характеристиките на дните 13–16 март позволяват навлизането на енергиите от аспекта Марс/Уран в делника ви, а с тях и на объркани и неясни съвети, на желания, които не са в крак с реалностите. Мнозина ще се размечтаят, без да си дадат сметка за възможностите си. След 14 март въздействието от вибрациите на Плутон върху вашия знак ще е в състояние да развълнува вашия творчески дух и да го отправи в нестандартна посока: мнозина ще насочат усилията си към обществени каузи и ще се почувстват полезни и доволни от онова, което могат да сторят за хората в затруднение.", "date": "2018.03.11", "title": "СЕДМИЧЕН ХОРОСКОП /10 - 16 март/"}
{"url": "http://standartnews.com/balgariya/novo_bedstveno_polozhenie_v_severozapada_obnovena-369207.html", "text": "Свикахме Кризисен щаб, на който се взе решение в Община Брегово да бъде обявено бедствено положение заради пълноводието на река Тимок и обилното снеготопене. Това заяви кметът на община Брегово инж. Милчо Лалов, цитиран от Фокус. „Много големи количества вода са стигнали до защитните съоръжения, до дигите. Остават още около 20-30 см, за да прелеят дигите и водата да навлезе в населеното място\", посочи той. „На място има екипи на пожарната, очакваме техника от Видин, за да разшири един прорез и придошлите води да се оттичат обратно в коритото на река Тимок. Пожарната е тук и си върши работата добросъвестно\", обясни кметът. „В заповедта за обявяване на бедствено положение имаме текст, че при евентуално продължаване на прииждането на водите ще се евакуират хората, които могат да бъдат засегнати от ситуацията. На този етап не се налага евакуация\", заяви Милчо Лалов. Няколко часа по-късно Лалов направи нова равносметка на ситуацията. \"Залети са няколко места, но общата им площ около 10 хил. декара. Има спад в нивото на водата, но той е минимален – около 2 см.\", обясни кметът. На въпрос дали преминаващата в непосредствена близост река Тимок е най-големият източник на опасност, той отговори: „Според мен не е само Тимок. Може да има и дъждовни води, води от топене на снегове. Според основното е, че има изпускане на водни съоръжения от територията на Република Сърбия. Дано тези количества води да не преминават през флотационни съоръжения на „Мини бор\", защото те ще бъдат източник на замърсявания с тежки метали, а при нас има регистрирани такива замърсявания отпреди 30 години\". „Най-големият проблем е, че питейната вода е точно в съседство с това заливане и има опасност от просмукване и от екологична катастрофа\", допълни кметът и настоя в най-кратки срокове да бъдат иззети проби и анализирани резултатите от тях.", "date": "2018.03.11", "title": "Ново бедствено положение в Северозапада /ОБНОВЕНА/"}
{"url": "http://standartnews.com/balgariya/radev_pred_ruska_darzhavna_tv_evrofiliyata_ne_e_rusofobiya_video-369204.html", "text": "Руската държавна телевизия \"Россия 24\" излъчи интервю с президента Румен Радев в предаването \"Формула власти\", чийто водещ е известният руски журналист Михаил Гусман. Гусман е и първи зам.генерален директор на ТАСС. Интервюто е направено на 3 март на \"Дондуков\" 2 и в него не присъства и сянка от последвалия скандал около изявлението на руския патриарх. Еврофилия не трябва да бъде равнозначно на русофобия, е ключова фраза от интервюто на президента за руския тв канал. \"Връзките между нашите народи са живи, особено в чисто човешки, емоционален, културен план и ако щете, на религиозно равнище, но в политически и икономически план нашите връзки бяха накърнени по време на прехода. Мисля, че нашите отношения трябва да се развиват и да вървят напред\", казва още президентът. Тонът в интервюто и репортажа, посветен на България и българо-руските отношения, е в пълен контраст с излъченото и огласеното от руските медии преди два дни, където се наблягаше на скандала с руския патриарх. Интервюто започва с кадри от паметника \"Рождество Христово\" в Шипка, като събира в себе си репортаж от празника. Водещият подчертава благодарността на българския народ към руските освободители и показва паметници, посветени на загиналите руски войници, както и улици, кръстени на руските пълководци. Репортажът прави обзор на отношенията ни в миналото до днес, напомня, че първи българите са приели християнството, покръстени от цар Борис Първи, показва красотите на България като туристическа дестинация, а накрая Гусман не крие комплиментите си към военния летец, който е станал президент на България. Радев е показан да пилотира, докато водещият изрежда неговото майсторство в небето. Гусман пита Румен Радев как така е решил от военен летец-изтребител да се хвърли в политиката, на което Радев отговаря: \"Професията на военния летец е невероятна. Авиацията е любов за цял живот. Това е уникална професия. Тя изисква пълна физическа, интелектуална и психическа концентрация. Но тези качества трябват и в политиката\". После Радев прави паралела - че докато по време на въздушен бой важи рицарският кодекс, той невинаги се спазва в политиката. Политиката не трябва да попада в ръцете на непочтени хора, казва още в интервюто българският президент. На финала Радев изпълнява молбата на водещия да отправи ключови пожелания на руски към телевизионните зрители на \"Формула власти\". Българският президент го прави и отбелязва: \"Между нашите народи има много дълбоки връзки\", като пожелава поколенията да ги запазят и развиват.", "date": "2018.03.11", "title": "Радев пред руска държавна тв: Еврофилията не е русофобия /ВИДЕО/"}
{"url": "http://standartnews.com/balgariya/zaryazah_zhurnalistikata_zaradi_inzhenerstvoto-369153.html", "text": "- Бях отличникът на класа. Започнах с журналистика. Един ден брат ми ме извика на разговор. Той е с десет минути по-голям от мен - и много умен. През 2016-а стана инженер на годината със седем изобретения и патенти. Но тогава директно ми каза: \"Журналист? Да пишеш за другите? Стани инженер - добър инженер, да пишат другите за теб\". И станах инженер, добър инженер проектант. После работих във френската фирма от Гренобъл \"Мерлен Жерен\". И се превърнах в Жорж. През целия си живот съм писал непрекъснато. Преди много време дори спечелих два литературни конкурса - за поезия на студентската бригада в село Глава, Врачанско, и в казармата за есе. После, вече в частния бизнес, бях пет години редактор на  техническо списание, а през 2015-а - съавтор и редактор на антологията „Хроники от един фирмен живот\". Има много писатели, но малко инженери писатели. Затова зад Жорж трябваше да има пояснение. - Тогава всичко беше ясно - в прав и тесен коловоз, определен от партията. Заплата за начинаещ проектант - 110 лева. След пет години стаж - 135 лева. За началник - 155. Как работиш - не е толкова важно. Всъщност колкото по-добре работиш, ставаш незаменим - тоест трябва да работиш все повече и повече и нищо друго. Не можеш да отсъстваш и ден. Не можеш да се разболяваш. Не можеш да обменяш опит в Съветския съюз, нито в ГДР, не можеш да учиш чужд език. Ти си необходим тук и сега. Чужд език и обучение за другите, които не работят толкова - да отидат, тук и без това само са в тежест. А заплатата еднаква при всички обстоятелства. И ако това не са  точни и ясни правила... - Живеех в квартал \"Хаджи Димитър\". Казваха му краен и беден - и наистина беше. Но истински, като старото българско село. Хората се познаваха. Имаше махала, имаше обща история, съпричастност в радост и скръб. Когато валеше много сняг, се събирахме в дома на някой приятел и четяхме Карл Май и Джек Лондон. Много е малко да кажа, че ми липсва сега. - Не. Тогава нямаше никаква мафия. Въобще тази дума беше мръсна и капиталистическа. Отнасяше се за Америка и Италия. Ние си имахме Българска комунистическа партия - тя ни пазеше и определяше как да живеем. Беше доста спокойно. Можехме да се разхождаме в Парка на свободата и през нощта. И го правехме без страх. Това беше хубаво. - През цялото време ни беше страх. Сега даже не мога да си обясня защо. В института нямахме официална Държавна сигурност. Само когато ходихме в командировка, винаги някой от нас беше таен агент. Като професор Божидар Димитров, който станал таен агент, защото иначе нямало да може да посети Ватикана. Какво ли са си мислили останалите участници при  посещението за него и какво ли той е докладвал за тях при завръщането? И при нас сигурно беше така - след всяка командировка. Но мен не са ме докладвали. Никога. - Бяхме тръгнали в командировка за Никарагуа, за да модернизираме старите златни мини в района на Бонанса, в северната частта на страната. Даниел Ортега беше дошъл на власт и смяташе, че досегашната канадска експлоатация не е модерната социалистическа. И извика нас чрез Булгаргеомин да оправим нещата. Ако питате мен, те си бяха много добре оправени и всъщност така си и останаха. На летището в Мадрид, пътувахме с Иберия, имаше голям престой. Оказахме се в друг свят - невероятен, ресторантите без врати, всички магазини корекоми. Сбърках се до степен, че купих на жена ми Валя мъжки парфюм. И досега го помня - Акуа Неро или нещо подобно. Тя го хареса, поне в началото. - В началото си мислех, че просто ни проучваха и смятаха, че трябва да ни обучават и съветват за всичко. Но за тях тогава, а и сега, най-важното са цифрите - какви ще са продажбите? Какво ще спечелят? Мисля, че от мен те спечелиха много. Защото вече бях главен проектант на богатите минни предприятия и бях вградил огромно доверие и приятелство. Вярваха ми - на мен, а не на великите западни, пък макар и френски специалисти. И всичко вървеше добре до момента, в който шеф на френската фирма в България стана френският арабин Жером Месюд. Извика ме един ден и каза: \"Добре работиш и добри договори подписа. Но не се мисли за голяма работа - фирмата е западна и на това дължиш успехите си. Знай, че най-добрият български инженер е по-лош от най-слабия френски техник\". Напуснах веднага - и голямата френската фирма загуби сериозна част от пазара. После и Месюд си отиде, но не по негово желание. - Беше някак по-човечно, по-истинско. И въпреки това - по-лошо. Имаше много притаен страх - от всичко и от всички. За разлика от сега, когато страхът е явен. Работехме с невероятен хъс - незнайно защо и за кого. Знаехме, че някои живеят много добре, изцяло на наш гръб. Че разпределят всички общи блага основно за себе си. Но нищо не предприемахме. И въобще си мълчахме. Колкото са решили, толкова ти дават. И ти си доволен, нали си жив и нахранен. Може би ни беше страх от Сталин, макар че отдавна беше умрял. Винаги ще бъда благодарен на Надежда Михайлова, защото за един ден и една нощ преобърна мислите на европейците от пълно отричане до приемане в Европейският съюз. Макар, че СДС, в който всички вярвахме и се надявахме, се оказа некоректна работа. Бяхме много подведени, а после и обезсърчени. Загубихме вяра във всичко. Та чак досега. - Всичко. - Бях на 40, когато станах член на БКП през септември на 1989-а. Три месеца преди демократичните промени и не съм платил нито един лев членски внос. Не че не съм искал, просто не ми беше излязло досието. Но това е една друга и дълга история. Никога не съм имал желание да се занимавам с политика - нито преди, нито след. Но има един момент за създаване  на инженерна партия, който сега за първи път ще споделя с вас. Извика ме вече покойният Лъчезар Цоцорков, директор на Асарел Медет, един от най-видните и титулувани минни инженери, носител на орден \"Стара планина\" първа степен. \"Инженерите и индустрията крепят държавата. Какво мислиш за създаване на партия от изявени експерти от бранша? Искам ми се по-честни хора да дойдат на власт - които знаят колко струва хлябът и как се изкарва. Помисли и поговори с някои от тях\", каза той. Срещнах се с директори от Девня и с други колеги, с Кольо Добрев от КЦМ, който беше и продължава да бъде от най-авторитетните инженери в България. Той обаче ми каза: \"Ние сме инженери и политиката не е за нас\". Това ми беше достатъчно. Исках да помогнем на страната си, защото мислех - и сега го мисля - че всичко, което създадохме и безрезервните труд и желание, които отдадохме, са ни направили по-стойностни, по-честни. А ако бяхме станали политици, дали пак така щях да мисля и действам. Добре, че не станахме.", "date": "2018.03.11", "title": "Зарязах журналистиката заради инженерството"}
