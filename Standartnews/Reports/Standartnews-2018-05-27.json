{"url": "http://standartnews.com/balgariya/na_granitsata_s_turtsiya_konfiskuvaha_hilyadi_moneti_prasteni_i_figurki_-371992.html", "text": "Голямо количество старинни монети, фигурки, пръстени и изделия от камък задържаха митнически служители при проверка на лек автомобил с белгийска регистрация, управляван от турски гражданин. Вчера автомобилът е влязъл в България от Турция през Митнически пункт Лесово и е селектиран за щателна митнически проверка. Митническа мобилна група открива в различни кухини в багажника, както и зад предните подкалници укрити общо над 30 кг различни по вид старинни изделия - 11 037 монети, 87 фигури, 35 пръстена и 19 изделия от камък. По случая, под надзора на Окръжна прокуратура Ямбол, се води досъдебно производство по описа на Митница Бургас за престъпление по чл. 242, ал 1, б Д от НК.", "date": "2018.05.26", "title": "На границата с Турция: Конфискуваха хиляди монети, пръстени и фигурки"}
{"url": "http://standartnews.com/balgariya/zov_za_pomosht_da_pomognem_na_moni_da_prebori_kovarna_bolest-371982.html", "text": "В помощ на един живот и на една мечта – зад тази кауза стоят танцьорите от шопския ансамбъл на град Елин Пелин и много техни колеги от цялата страна. Всички те се опитват да съберат средства за скъпоструващо лечение на свой колега с рядък вид тумор. Симеон Хрисков е един от солистите на шопския ансамбъл. Оказва се, че има рядък вид тумор в лявото стъпало. Това налага ампутацията на крака му. Шанс за излекуване му дава болница в Турция. Лекарите препоръчват шест курса терапия, които струват по 13 хил. долара всяка. „Някои хора казват, че трябва много силен дух, че трябва много воля, много, да си много силен и борбен, аз имам една друга гледна точка – мисля, че има хора, на които им се живее и се борят\", казва Симеон. Мони, както го наричат всички, вярва, че ще се излекува. Мечтае и един ден отново да танцува. За спасяването на живота му помага целия ансамбъл. Ансамбълът вече е направил три концерта, сложени са каси за дарения на много места, но все още има нужда от средства.", "date": "2018.05.26", "title": "Зов за помощ: Да помогнем на Мони да пребори коварна болест"}
{"url": "http://standartnews.com/balgariya/patyat_kam_everest__14_godini_ot_yubileynata_ekspeditsiya_do_varha-371983.html", "text": "Навършват се 14 години от юбилейната експедиция до Еверест. Целта е да се осъществи безкислородно изкачване и на „покрива на света\" да стъпи българка. Алпинистът Христо Христов остана завинаги там. Целта на експедицията частично е изпълнена – младите надежди Дойчин Боянов и Христо Христов изкачват върха без кислород. Христо Христов обаче не се връща. Един от последните, които го виждат жив, е участникът от експедицията през 1984 г. Николай Петков. Христо слиза надолу, а Николай се качва нагоре. „Oт моята гледна точка аз отивам нагоре и аз съм бедстващият, а той отива надолу и не ти минава през акъла, че той е бедстващият. Той не го показва\", разказа Николай Петков, изкачил Еверест през 1984 г. и 2004 г. Дойчин Боянов се връща да търси Христо, стига до 8500 метра, но не го открива. В памет на Христов край родния му град Смолян негови колеги от Художествената академия издигат параклис. „Той беше като магнит за хората, които бяха около него – изключително добър, весел, свръхширокоскроен човек\", спомня си Митко Златанов, колега на Христо Христов. Както всяка година, в края на май семейството на Христо и негови приятели се събират, за да почетат паметта му.", "date": "2018.05.26", "title": "Пътят към Еверест – 14 години от юбилейната експедиция до върха"}
{"url": "http://standartnews.com/lyubopitno/vechniyat_ergen_hyu_grant_mina_pod_venchiloto_na_57_g-371985.html", "text": "Известният британски актьор Хю Грант се венча за пръв път в Лондон за приятелката си Ана Ебърстийн в рамките на скромна гражданска церемония, предаде Ройтерс. Снимки на 57-годишния \"вечен ерген\" и на бившата шведска телевизионна продуцентка се появиха на страниците на британските вестници. На тях се вижда как Грант и Ебърстийн напускат гражданско отделение в квартал Челси и позират пред фотографите, заедно с малка група от членове на семействата им. Хю носеше тъмносин костюм, а Ана - синя риза и бяла мини пола. Заявление за сключване на граждански брак беше подадено в кметството на Кенсингтън и Челси в западен Лондон, където двойката притежава къща. В съответствие с британските закони заявлението беше публикувано три седмици преди събитието. За 57-годишния актьор, спечелил световна слава с участието си във филма \"Четири сватби и едно погребение\", това е първа сватба. Грант и Ебърстийн са двойка от 6 години. Тя го е дарила с три деца. Ана Ебърстийн е на 39 години, има един развод. Тя е бивша продуцентка на телевизия И Ес Пи Ен, а сега работи за шведския бранд за детско облекло \"Ейс енд Ми\". Наричан вечния ерген от британските медии, Грант поддържаше следени отблизо от таблоидите любовни връзки с британската актриса и манекенка Лиз Хърли и продуцентката Джемайма Голдсмит. Той има също две деца от китайската актриса Тинглан Хонг. Няколко месеца преди да навърши 50 години, Грант заяви, че се страхува, че ще остане стар, тъжен и самотен мъж, припомня БТА.", "date": "2018.05.26", "title": "„Вечният ерген” Хю Грант мина под венчилото на 57 г."}
{"url": "http://standartnews.com/sport/grigor_startira_na_rolan_garos_v_nedelya_po_obyad-371993.html", "text": "Григор Димитров ще започне участието си на втория за годината турнир от Големия шлем - \"Ролан Гарос\", в неделя (27 май). Българинът ще играе на централния корт, като срещата е първа от програмата и ще започне в 12:00 ч. Роденият в Хасково тенисист е поставен под номер 4 в основната схема на надпреварата, тъй като световният номер 2 - Роджър Федерер, пропуска сезона на червени кортове. Негов съперник ще е сърбинът Виктор Троицки, който е 89-и в световната ранглиста. Двамата ще се срещнат за шести път в кариерите си. Димитров води в преките двубои с 3:2. За последно те излязоха от двете страни на мрежата през 2017 г. на финала на турнира в София. След този мач Григор вдигна трофея пред родна публика. Двамата са се срещали и на \"Ролан Гарос\". През 2016 г. сърбинът отстрани своя съперник още на старта на надпреварата.", "date": "2018.05.26", "title": "Григор стартира на \"Ролан Гарос\" в неделя по обяд"}
{"url": "http://standartnews.com/svyat/piyan_kato_kirka_strelya_s_kalashnikov_kam_detska_gradina-371975.html", "text": "Мъж е арестуван в Загреб, след като откри стрелба с автомат Калашников по детска градина. Той стрелял от четвъртия етаж на съседна сграда и след бързата реакция на полицията е арестуван след 3-часова обсада. \"В 9.30 часа сутринта чух отделни изстрели. Не откоси, а отделни изстрели. Съседката ми каза, че полицията е извикана\", заяви местен жител, живеещ близо до мястото на инцидента. Родителите на децата бързо са пристигнали на място да ги приберат. Няма пострадали. На площадката са играели около 30 деца, съобщава \"Ютарни лист\". Полицията идентифицирала стрелеца - 34-годишният Хървоя М. от Нущра, който живеел в сградата заедно със съпругата си и малкото им дете. При задържането му от спецчастите Хървоя е бил пиян като кирка. Той  се затворил в банята на апартамента си и не пускал там никого.", "date": "2018.05.26", "title": "Пиян като кирка стреля с Калашников към детска градина"}
{"url": "http://standartnews.com/svyat/irlandiya_e_napat_da_razreshi_abortite-371981.html", "text": "Ирландия поиска либерализиране на закона за абортите, който е един от най-строгите в Европа. Според екзитполовете от националното допитване близо 70% от населението подкрепя отпадането на забраната за ранното прекратяване на бременността. Малко над 30% са против. Активността на този референдум беше по-висока, отколкото на допитването за еднополовите бракове и на последните парламентарни избори. Населението на страната беше попитано дали иска да отхвърли или да задържи част от конституцията, позната като „Осмата поправка\". Според този текст нероденото дете има същите права за живот като бременната жена. „Благодаря ви, че гласувахте днес. Това е демокрацията в действие. Изглежда, че правим история\", написа премиерът на Ирландия Лео Варадкар. До този момент законът в Ирландия беше толкова строг, че позволяваше прекратяване на бременност единствено ако животът на родилката е застрашен, но не и при случаи на изнасилване, кръвосмешение или тежки заболявания на плода. Референдумът е резултат от дебат на тема аборт, който продължава в страната от десетилетия. Това е шестият вот по темата. Официалните резултати ще станат ясни по-късно през деня.", "date": "2018.05.26", "title": "Ирландия е напът да разреши абортите"}
{"url": "http://standartnews.com/svyat/sled_noviya_reglament_za_lichnite_danni_zavalyaha_zhalbi_sreshtu_gugal_i_feysbuk-371977.html", "text": "Серия от жалби срещу „Гугъл\", „Фейсбук\", „Инстраграм\" и „Уотсап\" са подадени в първия ден от влизането в сила на новия европейски регламент за защита на личните данни, съобщи Би Би Си. Четирите компании са обвинени, че принуждават потребителите да се съгласят личните им данни да бъдат събирани и използвани за насочени реклами или да закрият профилите си. Според европейска група защитници на поверителността на клиентите не е дадена възможност за „свободен избор\". Ако жалбите бъдат удовлетворени, компаниите може да бъдат заставени да променят правилата и да им бъдат наложени глоби.", "date": "2018.05.26", "title": "След новия регламент за личните данни: Заваляха жалби срещу „Гугъл” и „Фейсбук”"}
{"url": "http://standartnews.com/svyat/uchenik_otkri_ogan_v_uchilishte_v_indiana_obezvredi_go_uchitel-371971.html", "text": "Въоръжен ученик откри огън в основно училище в Нобълсвил, Индиана, по време на изпит, предадоха световните агенции. Той е бил обезвреден от учител. Стрелецът е ранил учителя, както и още един ученик, но преподавателят е успял да го обезвреди. Пострадалите са откарани в болница, като учителят е получил три огнестрелни рани. Направена му е операция. Името на нападателя засега не се разкрива, но се знае, че е ученик на същото училище. Стрелбата е станала само седмица преди края на учебната година. Според очевидци ако учителят не се бил намесил, щяло да има много повече пострадали.", "date": "2018.05.26", "title": "Ученик откри огън в училище в Индиана, обезвреди го учител"}
{"url": "http://standartnews.com/svyat/migranti_zaginaha_pri_byagstvo_ot_nelegalen_zatvor_v_libiya-371978.html", "text": "Множество мигранти и бежанци, задържани от трафиканти на хора, загинаха при бягство от нелегален затвор в Либия, предаде Асошиейтед прес, цитирайки международната организация \"Лекари без граници\". Трафикантите стреляли по стотината бегълци, мнозина от които са ранени или убити. Те били преследвани от въоръжени мъже, които се опитвали се да ги задържат отново, но получили помощ от членове на силите за сигурност, служители на болницата и общинските власти и старейшини в град Бани Уалид. Загинали са най-малко 15 души, съобщават бегълците. До 40 души, предимно жени, са останали в ръцете на похитителите. Служители на \"Лекари без граници\" са помогнали за лечението на 25 ранени в болницата в града. Седем от тях са получили рани от куршуми и множество счупвания. Оцелелите са предимно тийнейджъри от Еритрея, Етиопия и Сомалия, търсещи убежище в Европа, съобщи организацията. Някои от тях са били задържани до три години. Много от травматизираните бегълци имат видими белези, следи от електрически изгаряния и стари инфектирани рани, показващи изпитанията, през които са преминали. Организацията подчерта, че бягството и стрелбата по бягащите са нов пример за продължаващите ужаси, на които са изложени множество мигранти и бежанци, преминаващи през обхванатата от хаос Либия в търсене на по-добър живот в Европа. \"Отвличанията за откуп остават процъфтяващ бизнес, подсилван от подкрепяни от ЕС политики, целящи да криминализират мигрантите и бежанците и да им попречат на всяка цена да достигнат бреговете на Европа\", подчертава организацията. Нейни служители работят от три години в Бани Уалид, където се смята, че мигрантите са изложени на отвличания, изтезания и изнудване. Оцелелите мигранти са били ескортирани до либийски център за задържане от местните сили за сигурност.", "date": "2018.05.26", "title": "Мигранти загинаха при бягство от нелегален затвор в Либия"}
{"url": "http://standartnews.com/svyat/liderite_na_severna_i_yuzhna_koreya_se_sreshtnaha_otnovo_-371991.html", "text": "Лидерът на Северна Корея Ким Чен-ун днес се срещна отново с южнокорейския президент Мун Дже-ин. Двамата са обсъдили постигнатите на предишната им среща мирни споразумения и евентуалната среща между Ким и президента на САЩ Доналд Тръмп, предаде АП. В неделя Мун ще обяви лично резултатите от днешната среща с Ким, продължила близо два часа, съобщава канцеларията на южнокорейския президент. Срещата се състоя в граничното селище Панминчжон, на север от Демилитаризираната зона. \"Двамата лидери проведоха откровена размяна на мнения за изпълнението на декларацията от Панминчжон, приета на 27 април, както и за необходимостта от успешно провеждане на срещата на високо равнище между САЩ и Северна Корея\", се казва в изявлението на канцеларията на Мун, цитирано от ТАСС.", "date": "2018.05.26", "title": "Лидерите на Северна и Южна Корея се срещнаха отново"}
{"url": "http://standartnews.com/svyat/amerikansko_izdanie_posochi_naystrashniya_koshmar_na_nato-371988.html", "text": "Въоръжената до зъби Калининградска област е \"най-страшният кошмар\" за НАТО. Това пише американското издание National Interest, цитирано от руски медии. Изданието отбелязва, че Балтийският флот на РФ превъзхожда по сила целия флот на Полша. Авторът посочва, че разположените там руски ракети и кораби значително стесняват зоната на действие на войските на САЩ и Европа в региона. Най-голяма опасност представляват ракетните комплекси \"Искандер-М\", както и Въздушно-космическите сили на Русия, които могат да задействат крилати ракети Х-55 и Х-101. Изданието добавя, че в региона се намират и значителни сили на руския флот, сред които са малките ракетоносци от проект 21630 с вертикална пускова установка от комплекса 3Р-14 УКСК с осем ракети \"Калибър\". National Interest обобщава, че нито една от страните от НАТО, която граничи с Калининградска област, не моге да противостои на руската армия.", "date": "2018.05.26", "title": "Американско издание посочи \"най-страшния\" кошмар на НАТО"}
{"url": "http://standartnews.com/svyat/zatvoriha_stantsii_na_metroto_v_kiev_zaradi_zaplahi_za_bombi-371989.html", "text": "Пет станции на метрото в Киев бяха затворени днес след заради предупреждение за поставени в тях бомби, съобщиха Ройтерс и ТАСС. \"Пет станции за затворени за пътници, започнала е проверка\", заяви прессекретарят на метрото Наталия Макогон. По думите й неизвестни лица съобщили за поставени бомби в станциите \"Днепър\", \"Гидропарк\", \"Левобережная\", \"Арсеналная\" и \"Героев Днепра\". Украинската столица е домакин на финала на Шампионската лига, в който тази вечер английският отбор Ливърпул ще се изправи срещу настоящия европейски клубен първенец Реал Мадрид. Час по-късно метрото в Киев възобнови работа, съобщи Ройтерс.", "date": "2018.05.26", "title": "Затвориха станции на метрото в Киев заради заплахи за бомби"}
{"url": "http://standartnews.com/balgariya/borisov_blagodari_za_pametnika_na_vazov_i_pozhela_uspeh_na_modrich_s_real_madrid_-371986.html", "text": "Министър-председателят на Хърватия Андрей Пленкович поздрави българския си колега Бойко Борисов за успешното европредседателство в срещата помежду им в Загреб днес. \"17 май ще остане в историята\", с тези думи министър-председателят на Хърватия Андрей Пленкович посрещна премиера Бойко Борисов, припомняйки срещата на върха в София на 17 май. Основна тема в разговорите между Борисов и Пленкович е поставен върху сближаването със страните от Западните Балкани и осигуряването на непрекъснатост на процеса, започнал в София. Андрей Пленкович не пропусна да отбележи и добрите двустранни връзки: \"Хърватия и България имат отлични отношения\", подчерта хърватският премиер. Премиерът Борисов припомни, че ангажираност по темата е заявена от Австрийското председателство, което ще поеме щафетата от Българското през втората половина на годината, и благодари за организирането след две години от Хърватия на нови разговори в софийския формат. Борисов изрази удовлетворението си, че Европейският съюз е разбрал, че Балканите не бива да остават изолирани, а държавите членки да са единни в позициите си и да не допускат конфликт в региона. Премиерът изрази благодарност към държавната власт и към  кмета на Загреб за възможността да бъде открит паметник на Патриарха на българската литература Иван Вазов. Докато говореше за Иван Вазов, българският премиер бе деликатно докоснат от хърватския си колега, за да позволи да бъдат преведени думите му за хърватските журналисти. Това предизвика усмивки в залата, като двамата отбелязаха \"Всички разбираме!\" Накрая Бойко Борисов пожела на домакините: \"Нека Лука Модрич и неговият отбор (Реал Мадрид) да победят\" на финала на Шампионската лига в Киев срещу Ливърпул, на който премиерът ще присъства довечера на ст. \"Олимпийски\". Борисов е голям почитател на Кралския клуб от Мадрид.", "date": "2018.05.26", "title": "Борисов благодари за паметника на Вазов и пожела успех на Модрич с Реал Мадрид"}
{"url": "http://standartnews.com/balgariya/vandal_povredi_kartinata_ivan_grozni_ubiva_sina_si_v_tretyakovskata_galeriya-371980.html", "text": "В московската Третяковска галерия вандал е повредил сериозно картината на Иля Репин „Иван Грозни убива сина си\", предава Regnum, цитирана от Агенция \"Фокус\". Уредниците съобщават, че картината е понесла сериозни щети. Платното е скъсано на три места в централната част на творбата, по тялото на умиращия княз. Освен това от падналото защитно стъкло силно е пострадала авторската художествена рамка на картината. „По щастлива случайност най-ценното – изображенията на лицата и ръцете на царя и княза не са пострадали\", съобщават от пресслужбата на Третяковската галерия.", "date": "2018.05.26", "title": "Вандал повреди картината „Иван Грозни убива сина си“ в Третяковската галерия"}
{"url": "http://standartnews.com/balgariya/maraton_ot_sreshti_na_tsvetanov_s_balkanski_lideri-371984.html", "text": "Маратон от срещи имаше зам.-председателят на ГЕРБ и лидер на парламентарната група на управляващата партия Цветан Цветанов по време на регионалната Балканска молитвена закуска в Тирана. подчерта пред Цветанов благодарността на Албания за безспорния успех на Българското председателство на Съвета на ЕС да очертае ясна европейска перспектива за страните от Западните Балкани. Според Ручи европейската и евроатлантическата линия на развитие на страните от региона са ключови за сигурността и стабилността, а добрите отношения между премиерите Бойко Борисов и Еди Рама допринасят и за силната връзка между двете държави. Цветан Цветанов благодари за признаването на българското малцинство в Албания, като обърна внимание, че това е още един знак за топлите отношения и взаимното уважение между България и Албания. Цветан Цветанов разговаря и с  , който даде висока оценка за Договора за приятелство, добросъседство и сътрудничество с България. По думите на Джафери договорът е отворил вратата за очертаването на трайна и устойчива европейска перспектива за Македония. Той е не само знак за силните политически връзки между двете страни, но е и гарант за сигурността в региона, посчерта Цветанов. Председателят на македонския парламент отбеляза, че в региона не можем да забравим историята, но не трябва винаги да се връщаме към нея. „Това няма да ни позволи да изградим бъдеще на стабилност и просперитет за гражданите на страните от Западните Балкани\", категоричен бе Джафери. Работна среща със   проведе още Цветан Цветанов в Тирана. Маринкович благодари, че 15 години по-късно Българското председателство на Съвета на ЕС е успяло да върне Западните Балкани във фокуса на европейския дневен ред. Той подчерта ключовото значение на Срещата на върха между ЕС и Западните Балкани, която е позволила страните от региона да получат по-ясна европейска перспектива. Маринкович благодари на Цветанов и за акцента върху Западните Балкани по време на Парламентарното измерение на председателството. „Надявам се процесът на европейска интеграция за страните от региона вече да е придобил необратим характер\", сподели Владимир Маринкович. С   Цветан Цветанов обсъди последствията  за сътрудничеството с Великобритания в сектор \"Сигурност\", които биха могли да възникнат след излизането на Великобритания от ЕС. Цветан Цветанов подчерта, че за да не изгуби от своите оперативни способности, ЕС трябва да избегне третирането на Великобритания като трета страна след Брекзит. Той даде висока оценка за системата за сигурност на Обединеното Кралство, което е нетен доставчик на информация за системите в сектор „Сигурност\" на ЕС. Притчард на свой ред отбеляза, че запазването на нивото на сътрудничество в сектора е изключително важно за Великобритания и благодари на Цветанов за ясната му и прагматична позиция по темата. В рамките на регионалната Балканска молитвена закуска в Тирана Цветан Цветанов разговаря и със  . Двамата обсъдиха политическата ситуация в региона и положителните тенденции, които се наблюдават в резултат на Българското председателство на Съвета на ЕС. Двамата се обединиха около мнението, че стабилността и мирът на Балканите зависят от всички държави в региона. Трайковска благодари за лидерството на България в тази посока и за готовността й да работи за общото бъдеще на страните от Западните Балкани в Европа.", "date": "2018.05.26", "title": "Маратон от срещи на Цветанов с балкански лидери"}
{"url": "http://standartnews.com/balgariya/borisov_blagodari_za_pametnika_na_vazov_i_pozhela_uspeh_na_modrich_s_real_madrid_-371987.html", "text": "Министър-председателят на Хърватия Андрей Пленкович поздрави българския си колега Бойко Борисов за успешното европредседателство в срещата помежду им в Загреб днес. \"17 май ще остане в историята\", с тези думи министър-председателят на Хърватия Андрей Пленкович посрещна премиера Бойко Борисов, припомняйки срещата на върха в София на 17 май. Основна тема в разговорите между Борисов и Пленкович е поставен върху сближаването със страните от Западните Балкани и осигуряването на непрекъснатост на процеса, започнал в София. Андрей Пленкович не пропусна да отбележи и добрите двустранни връзки: \"Хърватия и България имат отлични отношения\", подчерта хърватският премиер. Премиерът Борисов припомни, че ангажираност по темата е заявена от Австрийското председателство, което ще поеме щафетата от Българското през втората половина на годината, и благодари за организирането след две години от Хърватия на нови разговори в софийския формат. Борисов изрази удовлетворението си, че Европейският съюз е разбрал, че Балканите не бива да остават изолирани, а държавите членки да са единни в позициите си и да не допускат конфликт в региона. Премиерът изрази благодарност към държавната власт и към  кмета на Загреб за възможността да бъде открит паметник на Патриарха на българската литература Иван Вазов. Докато говореше за Иван Вазов, българският премиер бе деликатно докоснат от хърватския си колега, за да позволи да бъдат преведени думите му за хърватските журналисти. Това предизвика усмивки в залата, като двамата отбелязаха \"Всички разбираме!\" Накрая Бойко Борисов пожела на домакините: \"Нека Лука Модрич и неговият отбор (Реал Мадрид) да победят\" на финала на Шампионската лига в Киев срещу Ливърпул, на който премиерът ще присъства довечера на ст. \"Олимпийски\". Борисов е голям почитател на Кралския клуб от Мадрид.", "date": "2018.05.26", "title": "Борисов благодари за паметника на Вазов и пожела успех на Модрич с Реал Мадрид"}
{"url": "http://standartnews.com/balgariya/izdirvat_shofyor_ranil_abiturient_pri_katastrofa_i_izbyagal-371973.html", "text": "Млад шофьор беше застигнат и ударен от автомобил на Околовръстния път в София на 17 май. Шофьорът, причинил катастрофата, изчезнал от мястото. Инцидентът е станал около 5.30 часа сутринта. При удара колата на младия шофьор паднала в близко дере. Има свидетели на катастрофата. В момента се търси виновният. Пострадалият ще навърши 19 години другата седмица. В момента е в \"Пирогов\" и се лекува, вместо да празнува своя абитуриентски бал, разказва NOVA. Близките на момчето апелират свидетелите на инцидента да помогнат. От районната прокуратура обясниха, че има образувано досъдебно производство. Следствените действия са започнали в началото на тази седмица.", "date": "2018.05.26", "title": "Издирват шофьор, ранил абитуриент при катастрофа и избягал"}
{"url": "http://standartnews.com/balgariya/spasenite_kray_dospat_mecheta_zhiveyat_v_tsentar_v_gartsiya-371972.html", "text": "Акцията по спасяването на трите осиротели мечета, които бяха открити в Родопите, продължава успешно. Те вече са в новия си временен дом в специализиран център в Гърция. Как стигнаха до там и кога ще бъдат върнати в българската природа? Мечетата бяха открити самотни на 21 април в района на село Барутин, гладни и дехидратирани, най-малкото с тегло под под 2 килограма. В най-тежкия период бяха поверени на грижите на организация „Четири лапи\" в парка за танцуващи мечки в Белица. В детската стая за мечетата е вкарано цяло дърво, подът е отрупан с клони, за да могат поне малко животните да се почувстват близо до естествената си среда. Месец по-късно в отлично здраве и удвоили теглото си мечетата тръгнаха на път. В спасителния център за мечки на организация „Арктурос\" край гръцкото село Айтос бяха подготвили всичко за пристигането на мечетата. За сирачетата се грижи Мелина Авиарину, работи в центъра от 12 години. „Изключително важно е да знаеш кога трябва да си близо до мечетата и кога да започнеш да се отдалечаваш. Когато те са много малки имат нужда от грижи от близо, да бъдат хранени като от майка си например, но в един момент това трябва да спре, за да може те да започнат да гледат на нас като врагове, да започнат да ни отбягват\", разказва тя. „Арктурос\" е една от най-старите природозащитни организации в Гърция. Започва работа през 1992 г., а първата ѝ цел е да спаси танцуващите мечки. Имат парк като българския в Белица, където в момента живеят 14 мечки спасени от Гърция, Сърбия и  Албания. „Мечката живее около 25 години, женската мечка ражда два, три пъти в живота си 1-2 мечета. Те учат от майка си как да оцелеят около две години и половина. Аз наричам това университет. Тези мечки не знаят как да живеят в дивата природа, заради това ние ги отглеждаме тук\", казва Христос Хаджийоану. Скоро и малките мечета ще бъдат преместени в горски район, където ще останат преди да бъдат освободени напълно. Плановете са малко преди да дойде време за зимен сън, ако мечетата са готови, да бъдат върнати в българската природа.", "date": "2018.05.26", "title": "Спасените край Доспат мечета живеят в център в Гърция"}
{"url": "http://standartnews.com/balgariya/borisov_lobira_za_zapadnite_balkani_v_harvatiya-371957.html", "text": "Министър-председателят Бойко Борисов ще бъде на посещение в Хърватия и Украйна днес и утре. В Загреб в събота премиерът Борисов ще разговаря с хърватския си колега Андрей Пленкович. Двамата ще обсъдят напредъка по стартиралите по време на Българското председателство проекти, които ще доведат до сближаване на страните от Западните Балкани с останалите държави в Европа и помежду им. По време на срещата на върха ЕС-Западни Балкани на 17 май в София Хърватия обяви, че ще инициира разговори в същия формат през 2020 г. В хърватската столица премиерът Бойко Борисов ще открие паметник на Иван Вазов в парка Бундек. Монументът е символ на историческите връзки между България и Хърватия. В Киев, в събота, министър-председателят Бойко Борисов ще проведе среща с президента на Украйна Петро Порошенко и с премиера Володимир Гройсман. По време на разговорите ще бъде дискутирано задълбочаването на контактите между двете страни, както и актуални външнополитически въпроси. В неделя премиерът Борисов ще участва в церемония по откриване на мемориална плоча на Димитър Пешев.", "date": "2018.05.26", "title": "Борисов лобира за Западните Балкани в Хърватия"}
{"url": "http://standartnews.com/balgariya/chereshova_zadushnitsa_e__pomen_za_pochinalite-371974.html", "text": "Днес е втората Задушница за годината, която наричаме „Черешова\", по името на най-популярния плод в това време на годината, и отбелязваме в съботния ден преди големия християнски празник Петдесетница. Тази събота е ден, в памет на всички починали православни християни, наричан още Спасовска задушница. Свързан е с поверието за прибирането на душите на всички покойници, които са били на свобода след Велики четвъртък. За една календарна година обикновено задушниците са преди Месни Заговезни, след Спасовден, около Димитровден и Архангеловден. На тези поминални дни близките на починалите посещават гроба, преливат го с вино, прекадяват го с тамян и след това раздават на присъстващите жито и храна за \"Бог да прости мъртвите души\". Православната църква е установила на Задушница в храмовете да се правят заупокойни литургии в памет на починалите християни. Днес чрез богослужението в църквата измолваме прошка от Бога за нашите покойници. В тяхна памет, наред с молитвите, от нас се изискват и дела на благотворителност.", "date": "2018.05.26", "title": "Черешова Задушница е - помен за починалите"}
{"url": "http://standartnews.com/balgariya/plenkovich_17_may_shte_ostane_v_istoriyata-371976.html", "text": "„17 май ще остане в историята\" – с тези думи министър-председателят на Хърватия Андрей Пленкович посрещна премиера Бойко Борисов, който пристигна на посещение в Загреб. Фокус в разговорите между Борисов и Пленкович е поставен върху сближаването със страните от Западните Балкани и осигуряването на непрекъсваемост на процеса, започнал в София. Премиерът Борисов припомни, че ангажираност по темата е заявена от Австрийското председателство, което ще поеме щафетата от Българското през втората половина на годината, и благодари за организирането след две години от Хърватия на нови разговори в софийския формат. Борисов изрази удовлетворението си, че Европейският съюз е разбрал, че Балканите не бива да остават изолирани, а държавите членки да са единни в позициите си и да не допускат конфликт в региона. Хърватският министър-председател поздрави Борисов за начина, по който България изпълнява своето председателство на Съвета на ЕС и реализира приоритетите от програмата си.", "date": "2018.05.26", "title": "Пленкович: 17 май ще остане в историята"}
{"url": "http://standartnews.com/balgariya/pochina_golemiyat_balgarski_hudozhnik_svetlin_rusev-371979.html", "text": "Почина големият български художник и общественик академик Светлин Русев. Той е издъхнал на 84-годишна възраст в дома си. Новината потвърди за NOVA Вежди Рашидов. Светлин Русев е един от най-изявените български творци на XX и XXI век. Завършил е живопис при професор Дечко Узунов. Неговите картини са желан експонат във всяка една изложена колекция. Автор е на десетки пана и стенописи, включително в НДК и църквата в Рупите. Светлин Русев участва активно в обществения и политическия живот. Бил е председател на Съюза на българските художници, директор на Националната художествена галерия и два пъти депутат в групата на БСП.", "date": "2018.05.26", "title": "Почина големият български художник Светлин Русев"}
{"url": "http://standartnews.com/balgariya/lyato-371953.html", "text": "Лятно време ни очаква и днес. Минималните температури сутринта ще са между 13 и 16 градуса. В сутрешните часове ще преобладава слънчево време, но в отделни котловини ще е с намалена видимост. През деня ще остане неустойчиво и още преди обяд над източните, а по-късно през деня и до полунощ и над останалата част от страната ще се развива купеста и купесто-дъждовна облачност. На много места отново ще има краткотрайни валежи, придружени с гръмотевици. Има условия и за градушки. Ще духа слаб, в Източна България до умерен североизточен вятър. Максималните температури ще са между 24 и 29 градуса, за София около 24. Атмосферното налягане слабо ще се повиши и ще е малко по-високо от средното за май.", "date": "2018.05.26", "title": "Лято"}
