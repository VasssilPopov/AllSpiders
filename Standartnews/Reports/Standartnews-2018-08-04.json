{"url": "http://standartnews.com/biznes/borisov_da_mislim_za_zatvaryane_na_reaktori_i_otkrivane_na_novi-374389.html", "text": "Сега трябва да почнем да готвим времето, когато ще затворим тези реактори и на тяхно място ще имаме вече нови. Това каза пред журналисти министър-председателят Бойко Борисов на откриването на модернизиран транзитен газопровод за Турция, съобщи Агенция Фокус. „Това са именно договорките, които направихме в Анкара и Москва за продължението на „Турски поток\" през нашия хъб за Сърбия, Македония, Австрия и Унгария. Това правим в момента и то по европейските правила, със санкциите на ЕК, по тези модели. Факт е, че докато другите още се чудят къде и какво щяло да мине, нашите вече работят. С тези най-мощни американски компресори, само с още два можем да бутаме по цялото трасе – оттук до Солун, Белград. Много по-голяма делегация от моята е тук, защото те знаят какво сме направили. Сега правим същото с електропреносната система, намерим ли добър, знаете какво правим по „Белене\". Имаме освен за българския, готов пазар\", коментира Борисов и подчерта, че това е добре за целия регион. „Днес върнахме България там, откъдето преди доста години вследствие на много студената война, България беше загубила всичко. Много усилия ми е струвало това, защото виждате крайния резултат. Много разговори. Някога като пишем книга, ще го напишем. По начина, по който се развиват икономиките, на нас ще ни трябва още енергия. Сега трябва да почнем да готвим времето, когато ще затворим тези реактори и на тяхно място ще имаме вече нови. Конкуренти винаги сме, това е бизнесът, но в случая поради геостратегическото положение, сме много здраво свързани партньори. Много сме напред, но не мога към днешна дата да кажа толкова процента ще минават през газовия хъб\", каза още Бойко Борисов. И аз да погаля някоя козичка ли – не си играйте със страховете на хората. Това пък бе коментарът на Борисов във връзка с чумата по дребните преживни животни на територията на област Ямбол. „Има си независими държавни експертни организации, които действат по книгата. Не случайно дойдоха от ЕК и много ясно казаха, че всички мерки и действия са абсолютно правилни. Какво да се изказвам? И аз да погаля някоя козичка ли? Случват се такива неща\", заяви премиерът. „Така се действа и в Турция, и в Гърция, и в Румъния. Престанете да си играете със страховете на хората. Това е казала науката към днешна дата, ние сме спазили всичко, което е казано. Мъчно ми е, но така се прави\", поясни Борисов.", "date": "2018.08.03", "title": "Борисов: Да мислим за затваряне на реактори и откриване на нови"}
{"url": "http://standartnews.com/svyat/evropa_ya_ochakva_naygoreshtiyat_den_v_istoriyata_y-374371.html", "text": "Европа ще преживее най-горещия ден в цялата си история до ден-два, съобщават британските вестници. Гореща вълна удари стария континент и в югозападната му част се очаква температурата да достигне 48 градуса до края на седмицата, посочва в. \"Експрес\". Метеоролозите предричат, че през следващите дни е възможно да бъдат надминати рекордните за всички времена температури от 47,3 градуса за Испания и 47,4 градуса за Португалия. В 27 от 50-те провинции на Испания вече е обявен \"изключителен риск\" от жега, започнала още в четвъртък. Дори в Арктика температурата на земята е с 1,6° над средната. Полярният район не е преживявал толкова ненормално високи температури на въздуха и на повърхността на водата от 2000 години насам. Необичайната горещина в Германия снижи нивото на големите реки в страната и в обезводнените участъци на десетки места се показаха бомби и оръжия от Втората световна война. В провинциите Саксония и Саксония-Анхалт полицията предупреди плувците и корабния трафик да внимават по Елба. Само миналата седмица в нея са открити множество депа с гранати и мини от войната. Според прогнозите у нас от днес ни чака слънчево, топло, но не и горещо време. Очакванията са така да бъде поне до средата на август. По-хладното и дъждовно време това лято е резултат от фаза на 11-годишен цикъл, в която се намира Слънцето сега, смята доц. Борис Комитов, ръководител на Центъра за слънчев и слънчево-земен мониторинг в Стара Загора. Според него под влияние на слънчевия минимум, който ще бъде достигнат през 2019 г., следващите няколко години ще са със студени зими и хладни и дъждовни лета, съобщава „Дарик радио\".", "date": "2018.08.03", "title": "Европа я очаква най-горещият ден в историята й"}
{"url": "http://standartnews.com/lyubopitno/ivayla_bakalova_se_zavrashta_kato_litse_na_sofia_fashion_week_prez_esennoto_izdanie-374393.html", "text": "Преди броени дни в столичния хотел Маринела се състоя официалнтата фотосесия за Седмицата на модата през септември. Организаторите се довериха на топ модела Ивайла Бакалова, която през годините се доказа като най-предпочитано лице на модните марки у нас и в чужбина. Зад обектива тази година застава фотографът Лора Мушева, а за стайлинга на модела се погрижиха арт-директорът на Sofia Fashion Week Антон Узунов и екипът на Code Beauty – топ коафьорът Джордж Тодоров и топ гримьорът Георги Русев. Тоалетите за фотосесията са предоставени от ALL U Re, Vanitta, Berna Moda, Stoyan Radichev, Desizo Monni, Ани Добараджиева. Припомняме, че Sofia Fashion Week AW 2018 ще се състои от 17 до 21 септември, в зала EFE на х-л Маринела, традиционно в 5 тематични вечери. Ще можете да се насладите на последните модни тенденции от родния и меджународния подиум, на ексклузивни български и световни брандове, както и на талантливите студенти по мода и дизайн от страната. За първи път гостите ще могат да се насладят на пре-а-порте на прически с топ български и световни коафьори, благодарение на съдействието на Christian of Roma! Билети можете да намерите в мрежата на Eventim, от 10.08, а ВИП маси след 20.08 на консиерж на х-л Маринела. Code Fashion TV ви очаква всяка от 5-те вечери на червения килим!", "date": "2018.08.03", "title": "Ивайла Бакалова се завръща като лице на SOFIA FASHION WEEK през есенното издание"}
{"url": "http://standartnews.com/svyat/19_mafiotski_ubiystva_za_2018_g_kakvo_stava_v_belgrad-374369.html", "text": "\"Класическа засада\" - така нарича белградската преса убийството на известния адвокат Драгослав Огнянович (57). Но аудиторията вече знае какво означава това на мафиотски жаргон - само за тази година това е 19-ата жертва на ожесточената война на престъпните групи в Сърбия. Адвокатът бе застрелян пред жилището си в събота, а 26-годишният му син беше прострелян в ръката. До този момент няма арестувани за престъплението! Огнянович бе известен, не само сред адвокатските среди. В началото на 2000 г. той беше част от юридическия екип, защитавал бившия сръбски президент Слободан Милошевич пред Международния трибунал за Югославия в Хага. И не само...през последните години някои от най-видните лица от сръбския подземен свят присъстваха в клиентския му списък. Вероятно и заради това убийството предизвика едноседмична стачка на адвокатската колегия в цялата страна. \"Кой ще посмее сега да защитава лица, свързани с мафиотски групи или убийства?\", възмущава се пред Дойче Веле известният адвокат Божо Прелевич, бивш заместник-министър на вътрешните работи на Сърбия и добавя: \"Убийствата са ясно послание към правосъдието и адвокатите\". Според свидетели, последното убийство също принадлежи към поредицата кървави саморазправи между две воюващи наркогрупи. Убитият адвокат Огнянович наскоро защитава пред съда Лука Бойович, един от най-известните сръбски мафиотски босове. Въпреки че в момента Бойович се намира в испански затвор, се предполага, че той продължава да управлява бизнеса си на Балканите. В последните години няколко души, които се опитаха да извършат покушение над него, бяха убити в Белград, включително и собствения му брат. Други участници в кървавата нарковойна са два клана, произлизащи от Шкаляри и Котор - две съседни селища в залива Котор в Черна гора. Техните сблъсъци се осъществяват най-вече по улиците на Белград, град, който все още се счита за крепост на организираната престъпност. Мнозина подозират, че те са замесени и в политиката, полицията и съдебната власт. От 124 убийства, свързани с мафията и регистрирани след 2012 г. от сръбската мрежа за разследвания и корупция (KRIK), само 9 са разкрити до този момент. В други 87 случая няма дори заподозрени. \"Не забравяйте, че една от страните в тази мафиотска война има откритата подкрепа на държавата\", публикува в Туитър главният редактор на KRIK Стеван Дойчинович. Президентът Александър Вучич управлява с желязна хватка Сърбия вече цели шест години. Най-големите медии се контролират до дупка, а опозиция почти не съществува. Именно затова свободата на печата и липсата на независима съдебна система са проблеми, многократно посочвани в докладите на Европейския съюз за напредъка на Балканите. Към тази тревожна картина се прибавя и още един аспект. Любопитна фотография запечата 20-годишния Данило Вучич, син на президента, забавляващ се на трибуните по време на Световното първенство в Русия. Необикновеното в случая е, че на снимката той е заобиколен от небезизвестни лица от престъпния свят, облечен в същата тениска с \"патриотичен\" надпис като техните. Именно поради това никой не повярва на твърденията на президента, че синът му се оказал случайно сред тези хора. Особено след като същото обкръжение от трибуните послужи за охрана на Вучич по време на официалното му встъпване в длъжност като президент през май месец миналата година. Тогава няколко демонстранти и журналисти бяха пребити... И Престъпните лица от близкия кръг на Вучич до октомври 2016 бяха ръководени от Александър Станкович, който поддържаше тесни връзки с клана от Кавач. Същата година Станкович бе застрелян в Белград, отново в \"класическа засада\". Преди това Станкович се ползваше с привилегията да остане на свобода в продължение на години, въпреки че му беше наложена присъда от почти шест години затвор за продажба на наркотици и опит за убийство. За да избегне влизането в затвора, той представи пред съда 12 различни медицински доклада, които да удостоверят, че здравословното му състояние не позволява пребиваване зад решетките. Междувременно Станкович бе многократно забелязан в трибуните по време на футболните срещи на Партизан Белград. Всичко това би било възможно единствено чрез стабилни политически връзки на най-високо ниво. \"Сърбия затъва в наркотици и можете да видите, че същите престъпници гравитират непрекъснато около управляващата партия\", казва адвокат Прелевич. Мощната Сръбска партия на прогреса също е обвинена в раздаване на обществени поръчки и работни места на своите верни застъпници. \"Този възел от престъпност, пари и политика унищожава страната и правната система\". Но дори и най-суровите критици на президента не се осмеляват да твърдят, че всъщност Вучич е доволен от многобройните мафиотски убийства, извършени в страната. Защото в крайна сметка човекът се опитва да си изгради благоприличен образ на политик, борещ се с престъпността. Но беззаконието, веднъж приведено в действие, се разпространява като рак, открит твърде късно, пише белградският футболен рефер Миодраг Мажич в Туитър. Няма как да го контролирате.", "date": "2018.08.03", "title": "19 мафиотски убийства за 2018 г: какво става в Белград?"}
{"url": "http://standartnews.com/lyubopitno/operna_prima_mis_i_misis_balgariya_izbirat_novata_mis_chernomorets-374387.html", "text": "Оперната прима Весела Нейнски и една от най-провокативните носителки на титлата Мисис България Мариана Маринова ще са част от звездното жури на Мис Черноморец. Компания ще им прави и спряганата за най-красива българка за изминалата година вице Мис България Йовита Георгиева. Конкурсът Мис Черноморец ще се проведе тази събота от 20:30ч. в най-култовото заведения по южното черноморие, именно  ресторант \" Maison's\", намиращ се на плаж Тополите в Черноморец. Десет претендентки за короната ще впечатляват гости и жури в три дефилета – със спортно-елегантните тоалети и бански на гръцкия гигант „Шугърфрий\" и новата колекция на бутик „САЛМА\" с дизайнер Милена Дамянова. Между туровете градуса на настроението ще повдигат певиците Калина Калчева от Гласът на България и новата поп звезда Мея.", "date": "2018.08.03", "title": "Оперна прима, Мис и Мисис България избират новата Мис Черноморец"}
{"url": "http://standartnews.com/balgariya/spasiha_zhivot_s_unikalna_operatsiya-374394.html", "text": "Читирима хирурзи от две болници – Аджибадем Сити Клиник Сърдечно-съдов център и Аджибадем Сити Клиник Болница Токуда успяха да спасят човешки живот след 7-часова изключително тежка операция. 75-годишният пациент е бил с тежко онкологично заболяване с комбинирана патология. След преглед по повод тежест в сърдечната област и хематурия (кръв в урината), и назначен скенер, специалистите по съдова хирургия и образна диагностика в Аджибадем Сити Клиник Сърдечно-съдов център откриват тумор на левия бъбрек с тромбоза (запушване) на лявата бъбречна вена, както и тромб в долна празна вена. Тромбът започнал да навлиза в дясното предсърдие с риск да спре функцията на сърцето. Редкият случай налага едномоментно извършване на няколко оперативни намеси от специалисти в различни дисциплини, поради което на едно място е свикан екип от ключови хирурзи. В сложната операция участват специалисти от Аджибадем Сити Клиник Сърдечно-съдов център: д-р Стефан Стефанов - завеждащ Отделение по Съдова хирургия и д-р Асен Келчев - завеждащ Отделението по Кардиохирургия. Към екипа са поканени да се присъединят д-р Калоян Давидов –завеждащ Отделението по Урология и проф. Кирил Драганов – завеждащ Клиника по Чернодробно-жлъчна, панкреатична и обща хирургия в Аджибадем Сити Клиник Болница Токуда. Операцията започва с урологичната част - отстраняване на засегнатия от туморен процес ляв бъбрек от д-р Давидов. Хирургичният достъп до черен дроб и неговите венозни съдове е извършен от проф. Драганов. В условията на екстракорпорална циркулация, но без да се спира сърцето, д-р Стефанов и д-р Келчев успяват изцяло да премахнат тумора през долна празна вена и дясното предсърдие. Като сложност операцията, която извършихме, би била предизвикателство за всяка специализирана европейска клиника. Ние обединихме опита на най-добрите специалисти от няколко хирургични отделения на нашите болници, всеки един от хирурзите извърши своята част от операцията и заедно постигнахме резултат, с който се гордеем, заяви д-р Стефан Стефанов. Според д-р Асен Келчев операцията е добър пример за това как лекарите от различни специалности, отделения и болници трябва да работят като един отбор за спасяването на пациента. След няколкодневен престой в реанимация под специалните грижи на екипа на Сърдечно-съдов център, пациентът е изписан от болницата в добро общо състояние. Като част от по-нататъшното лечение му предстои химиотерапия в Аджибадем Сити Клиник Онкологичен център.", "date": "2018.08.03", "title": "Спасиха живот с уникална операция"}
{"url": "http://standartnews.com/biznes/ministar_petkova_shte_otkrie_moderniziraniya_tranziten_gazoprovod_za_turtsiya-374372.html", "text": "Енергийният министър Теменужка Петкова ще открие модернизирания транзитен газопровод за Турция. \"Булгартрансгаз\" ще въведе в експлоатация разширението на връзката за южната ни съседка. Изграждането на 20-километровата газопроводна отсечка от компресорна станция Лозенец до Недялско се реализира с цел повишаване на сигурността и капацитета на съществуващата транзитна газопреносна мрежа. След разширяването на газопровода ще бъдат увеличени възможностите за транзитиране на природен газ през връзката от 14 млрд. куб. м на 15,7 млрд. куб метра годишно. Освен това ще може да се пренася синьо гориво и в обратна посока - от Турция към България. Дейностите са част от проекта за рехабилитация, модернизация и разширение на газопреносната система, определена като проект от общ интерес за Европейската комисия. В средата на юни т.г. премиерът Бойко Борисов, който участва в церемонията по откриването на газопровода TANAP в град Ескишехир от президентите на Турция и Азербайджан Реджеп Тайип Ердоган и Илхам Алиев, заяви: С откриването днес на ТАНАП и интерконекторите ние намерихме начин да докараме азерския газ\". Проектът е ключов за развитието на съществуващата междусистемна свързаност между България и Турция, допълни той. С изграждането на газовия участък Лозенец - Недялско капацитетът на транзитния газопровод за Турция ще достигне от 14 до 15,7 млрд. куб.м газ. Това заяви министър-председателят Бойко Борисов, който преди една госдина заедно с министъра на енергетиката Теменужка Петкова, инспектира проекта. \"Доволен съм, че догодина по това време ще имаме към газовия хъб газови връзки и в двете посоки\", отбеляза премиерът. Той подчерта и активната работа по интерконекторите със Сърбия и Гърция. На откриването днес са поканени премиерът Борисов и министърът на енергетиката на Турция.", "date": "2018.08.03", "title": "Министър Петкова ще открие модернизирания транзитен газопровод за Турция"}
{"url": "http://standartnews.com/balgariya/premierat_dimitar_zhelyazkov_shte_bade_hvanat-374388.html", "text": "Димитър Желязков ще бъде хванат, заяви пред журналисти министър-председателят Бойко Борисов във връзка със специализираната акция, която бе проведена в Бургаско. Относно това защо е допуснато Димитър Желязков да напусне страната и ще търси ли отговорност от ръководството на МВР за това, Борисов коментира: „Ще го хванат. Знам, че това ви е по-интересно. Има МВР, главен секретар – те могат да обяснят всичко, но вие си нямате на представа колко усилия струва това, което направихме днес\". На въпрос относно сезона и опасността от пожари, премиерът коментира, че има отпуснати достатъчно средства, за да може да се преправят хеликоптерите „Кугър\", за да могат да гасят евентуални пожари. Борисов се обърна към журналисти и заяви, че като го видят само го изпитват. „Питайте Каракачанов. Колкото пари искаха толкова дадохме Имаме 14 „Кугъра\" – най-модерните хеликоптери в света. Кой ги е приземил, защо сме купили 14 „Кугъра\"-а и само 4 летят, а другите стоят и не мърдат, за какво са ги купували? Така са подписвали договори. Днес имаме празник нека се порадваме\", добави министър-председателят.", "date": "2018.08.03", "title": "Премиерът: Димитър Желязков ще бъде хванат"}
{"url": "http://standartnews.com/balgariya/chlen_na_grupata_na_mityo_ochite_e_obshtinski_savetnik_v_nesebar-374385.html", "text": "Един от участниците в престъпната група в Бургас е общински съветник в Несебър, обяви ръководителят на Специализираната прокуратура Даниела Начева по време на брифинг във връзка с разкритата престъпна група, свързана с Димитър Желязков – Митьо Очите. По думите ѝ това добре говори на всички как криминалната престъпност се е сраснала и с властта. „Този общински съветник до момента не се е явил. Независимо от това вчера беше извършено претърсване на банкова касета, която е държал същият общински съветник, в която беше открита сумата от 60 хил. лв.\", коментира Начева. Тя поясни, че са иззети луксозни автомобили, ползвани от групата и наркотични вещества, части за автомати и бойни оръжия, които предстои да бъдат изследвани. Начева припомни, че под ръководството на Спецпрокуратурата вчера на територията на Бургас бе неутрализирана престъпна група, която в продължителен период от време се е занимавала с изнудване, палежи, телесни повреди и други престъпления, които са в процес на установяване. „Основният механизъм на действие на участниците и ръководителя на въпросната престъпна група е била да установяват на територията на Южното Черноморие и на к. к. „Слънчев бряг\" търговски дружества, които са развивали сериозен и успешен бизнес, като чрез заплахи и палежи са ги мотивирали да си плащат такса спокойствие\", обясни Начева. Обвинени и установени са всички участници в престъпната група в Бургас - трима се издирват, допълни Даниела Начева. „Съответно предстои утре Спецпрокуратурата за петима от тях да внесе искане до Спецсъда за вземане на мярка за неотклонение „задържане под стража\", каза Начева. „Трима от тях са обявени за издирване. Ръководителят на групата е обявен за издирване и на територията на ЕС, и извън него\", каза тя и уточни, че общинският съветник също се търси.", "date": "2018.08.03", "title": "Член на групата на Митьо Очите е общински съветник в Несебър"}
{"url": "http://standartnews.com/balgariya/bsp_iska_prokuraturata_da_proveri_dareniya_na_tereni_v_sofiya-374390.html", "text": "БСП ще сезира Върховната административна прокуратура с искане да провери дали с някои дарения на терени в София не се заобикаля законът и дали това не са всъщност замени. Това съобщиха на пресконференция в централата на партията депутатът Георги Свиленски и общинският съветник Калоян Паргов. Свиленски заяви, че в последната година Столичната община под формата на дарение е извършила четири замени. В закона е казано, че дарението е безвъзмездно, посочи той и допълни: \"Когато в едно решение аз дарявам на някой и той дарява на мен, това си е чиста проба заобикаляне на закона и чиста замяна\". Това по думите му не е в интерес на софиянци. Въпросните четири дарения са: терен в \"Изток\" за такъв в \"Дианабад\"; терен в \"Подуяне\" за друг в \"Подуяне\"; терен в \"Младост\" 1 за друг в \"Младост\" 4; терен в \"Слатина\" за два терена - в \"Лозенец\" и в \"Оборище\". Според Свиленски последното дарение е скандално. \"Характерното за всички тези замени е, че оценителят е един и същ - Юлия Цекова. Оценителят, който оцени Царските конюшни за 650 000 лв., за който има дела\", коментира депутатът. Той попита защо Столичната община се спира точно на този оценител. От БСП попитаха кмета на София Йорданка Фандъкова защо тикет системата струва 83 млн. лв., а не 15 млн. лв., какъвто е бил първоначалният вариант. Свиленски уточни, че през януари 2016 г. Столичният общински съвет /СОС/ е гласувал инвестиционна програма на Центъра за градска мобилност /ЦГМ/, където са заложени около 15 млн. лв. за изграждане на тикет система. Предвиждали са се и по 2 млн. лв. на година за поддръжка на системата за период от две години. Оценката на тези цени е на експерти от Световната банка. През октомври 2016 г. СОС решава да прави друга тикет система за 83 млн. лв. без ДДС. Предвижда се и 8 години поддръжка от фирмата, която ще изгради системата, т.е. плюс 16 млн. лв. Системата е същата, със същия обхват и параметри, заяви Свиленски. Реалната стойност на проекта според експерти и хора от бранша е около 35 млн. лв., допълни той. Откъде идва разликата, питат от БСП. Очакваме отговор от кмета Йорданка Фандъкова, каза Свиленски. Групата на БСП ще участва в мониторинга на изпълнение на тази система и ще информира обществото, заяви Калоян Паргов. От БСП настояват да се направи регистър на проблемните имоти в София. Градът продължи да се развива навътре. Трябва ясно да кажем накъде ще се развива столицата - на Север ли, на Югоизток ли, каза Паргов. На въпрос има ли яснота кой ще е кандидат-кметът на БСП за София от левицата заявиха, че е в ход процес на планиране и идентифициране на потенциални кандидати за местните избори, но не уточниха имена.", "date": "2018.08.03", "title": "БСП иска прокуратурата да провери дарения на терени в София"}
{"url": "http://standartnews.com/balgariya/fandakova_na_razkopkite_na_pl_sv_nedelya_e_namereno_zlato_-374391.html", "text": "След разкриването на 3000 монети през годините на разкопките на пл. \"Св. Неделя\", днес е намерено и злато, съобщи кметът на Столична община Йорданка Фандъкова, след като инспектира разкопките при площад „Св. Неделя\" в столицата. По думите ѝ монетите се съхраняват в Музея за история на София. „Днес приключват проучванията на терена на пл. „Св. Неделя\", свързани с късноантичния период. Вече четвърта година Столична община финансира проучванията на останките от тази епоха. Изключително съм благодарна на екипа, който работи тук вече четвърта година, много професионално\", каза Фандъкова. По думите ѝ за Столична община са важни останките от сградите. „Работи се на територията на почти 1 декар\", коментира Фандъкова. Концепцията за пл. „Св. Неделя\" е за площадно, пешеходно пространство – в тази част не може да има паркинг, обясни още Йорданка Фандъкова, във връзка с предстоящото разработване на архитектурния проект за експонирането и изграждането на площад „Св. Неделя\", който да интегрира намерените останки на обекта. „Следващата година съм предвидила средства за реконструкция\", каза тя и обясни, че не може да предвиди кога ще приключи конкурсът. „Имам пълната готовност след приключването и избора на най-добрия проект да започнем работа по реконструкцията, изграждането на това поредно площадно, красиво, пешеходно пространство\", каза кметът на София.", "date": "2018.08.03", "title": "Фандъкова: На разкопките на пл. \"Св. Неделя\" е намерено злато"}
{"url": "http://standartnews.com/biznes/novata_otsechka_lozenetsnedyalsko_doprinasya_za_gazovata_sigurnost_v_regiona-374386.html", "text": "„Един от водещите приоритети в областта на енергетиката на настоящето правителство е изграждането на енергийната инфраструктура. Ефективното използване на капацитета на съществуващата газопреносна система и нейната модернизация са ключови условия за гарантиране на енергийната сигурност за България\". Това каза министър Теменужка Петкова по време на откриването на изградения транзитен газопровод между България и Турция в участъка Лозенец–Недялско. В събитието участваха министър-председателят на Република България Бойко Борисов, министърът на енергетиката и природните ресурси на Република Турция Фатих Дьонмез, изпълнителните директори на „Булгартрансгаз\" ЕАД Владимир Малинов и на БЕХ ЕАД Петьо Иванов и други. „Благодарение на новоизградената газопроводна отсечка в участъка Лозенец-Недялско се осигурява възможност за пренос на допълнителни количества природен газ по транзитния газопровод\", подчерта министър Петкова. По нейните думи, с изграждането на отсечката се постига пълно съответствие и свързаност с турската газопреносна система. С въвеждането на обекта в експлоатация общият нов годишен капацитет на природен газ в посока Турция достига 1.7 млрд. куб. м. Изграденият лупинг е техническа предпоставка за осъществяване на двупосочни доставки на природен газ – както от България за Турция, така и от Турция към страната ни. Министър Петкова припомни, че проектът е определен за проект от общ интерес за ЕС, което илюстрира неговата значимост за газовите доставки не само за нашата страна, но и за целия регион. Пред участниците в церемонията изпълнителният директор на „Булгартрансгаз\" Владимир Малинов подчерта, че компанията ще продължи да работи усърдно за модернизиране на газопреносната мрежа в страната, което е основна предпоставка за реализация на газовия хъб Балкан. Компресорна станция „Лозенец\" разполага с девет газотурбинни компресорни агрегата. В рамките на първия етап от проекта за модернизация на компресорните станции на българска територия бяха подменени два агрегата в Лозенец. „Булгартрансгаз\" ЕАД обяви обществена поръчка за избор на изпълнител и на втория етап от обновяването на тези мощности. Предвижда се подмяна на още два агрегата на компресорна станция „Лозенец\". Реализацията на проекта цели гарантиране капацитета за пренос на природен газ към Турция, Гърция и Македония. Модернизацията на компресорните станции у нас ще повиши сигурността на доставките на природен газ и ще осигури техническа възможност за техния пренос към Европа.", "date": "2018.08.03", "title": "Новата отсечка Лозенец-Недялско допринася за газовата сигурност в региона"}
{"url": "http://standartnews.com/balgariya/odobrena_e_nova_naredba_za_prehvarlyane_na_vtora_pensiya_ot_chastni_fondove-374392.html", "text": "Надзорният съвет на Националния осигурителен институт (НОИ) одобри нова наредба за прехвърлянето на втората пенсия от частните фондове, след като Върховният административен съд отмени старата наредба, информира БНР. Заради отмяната на досегашната наредба, в момента липсва подзаконова нормативна уредба, с която да се регламентира изборът за промяна на осигуряването им. Става въпрос за реда, по който осигурените в частен фонд прехвърлят средства от индивидуалните си партиди в държавния фонд \"Пенсии\". Според данните на финансовото министерство от правилата са заинтересовани близо 2 400 000 души, които са родени след 31 декември 1959 г. и които могат да упражняват правото си на свободен избор. Кодексът за социално осигуряване регламентира правото на лицата да упражнят избор за промяна на осигуряването си от универсален и професионален пенсионен фонд в държавния фонд. Липсата на ред за реализиране на това право лишава хората от възможността да се възползват от предвидените в закона права като последица от направения избор. Решението на съда е в сила от края на май и от тогава на практика няма действащи правила как да става прехвърлянето на средствата. До това решение се стигна след жалба на пенсионноосигурителни дружества срещу наредбата за реда за избор за осигуряване, внасяне и разпределяне на задължителните осигурителни вноски, вноските за фонд \"Гарантирани вземания на работниците и служителите\" и за обмена на информация. За заместник-председател на Надзорния съвет от квотата на работодателите днес беше избрана Румяна Георгиева от Конфедерацията на работодателите и индустриалците в България.", "date": "2018.08.03", "title": "Одобрена е нова наредба за прехвърляне на втора пенсия от частни фондове"}
{"url": "http://standartnews.com/balgariya/plovdivski_studenti_oglaviha_svetovna_klasatsiya_za_etno_muzika-374379.html", "text": "Студентска фолклорна формация от Пловдив оглави световна класация за етно музика. Група \"Жарава\" към Пловдивския университет е създадена наскоро, но вече има огромна популярност. \"Калино,Калинче\" е песента с най-много гледания  в канадската музикална класация Ethnocloud за месец юни. В нея участват 90 000 изпълнители от 150 държави, разказва ръководителят на \"Жарава\" Владимир Величков. Освен преподавател в пловдивския университет той е и музикант в оркестър \"Канарите\". „Формацията е създадена преди година и половина и вече разполага с репертоар от около 14 песни. В състава има четири певици,които изучават различна музика – от народна до джаз, но казват че перфектно си паснали\", обяснява той. Това не е първият успех за младите таланти. През септември миналата година те оглавиха международната класация с песента \"Миш-маш\". Песен на формация \"Жарава\" влиза и в учебник по музика. Така се нареждат до големите музиканти като Иво Папазов и Горан Брегович. Поканите за участия към групата са многобройни. Сега предстои участие на музикален фестивал в Санкт Петербург.", "date": "2018.08.03", "title": "Пловдивски студенти оглавиха световна класация за етно музика"}
{"url": "http://standartnews.com/balgariya/predimno_slanchevo_s_letni_temperaturi-374366.html", "text": "Днес ще е предимно слънчево, след обяд ще има временни увеличения на облачността, но само на отделни места краткотрайно ще превали. Ще духа слаб до умерен североизточен вятър. Максималните температури ще са предимно между 27 и 32 градуса. Преди обяд по Черноморието ще бъде слънчево. След обяд ще има временни увеличения на облачността, но главно по южното крайбрежие краткотрайно ще превали. Максималните температури ще са 27-29 градуса, малко по-високи от температурата на морската вода. Вълнението на морето ще е 2-3 бала. Над планините ще е предимно слънчево. След обяд ще има временни увеличения на облачността, но само на отделни места в масивите от западната половина на страната краткотрайно ще превали. Ще духа умерен до силен североизточен вятър. Максималната температура на височина 1200 метра ще е около 21 градуса, на 2000 метра - около 15 градуса. През почивните дни ще бъде почти без валежи. Ще преобладава слънчево време, след обяд - с временни увеличения на облачността. В събота вятърът ще остане от североизток, в източните райони - до умерен. Температурите в по-голямата част от страната ще надхвърлят 30 градуса.", "date": "2018.08.03", "title": "Предимно слънчево с летни температури"}
{"url": "http://standartnews.com/balgariya/pochinal_e_shefat_na_dai_krasimir_srebrov-374370.html", "text": "Изпълнителният директор на Изпълнителна агенция \"Автомобилна администрация\" Красимир Сребров е починал на 1 август на 55-годишна възраст. Той е бил в продължителен отпуск по болест заради усложнения след прекаран инсулт, споделят негови близки. Красимир Сребров стана изпълнителен директор на ИА \"Автомобилна администрация\" през септември миналата година, като два месеца преди това е бил заместник изпълнителен директор на изпълнителната агенция. От 2014 г. до 2017 г. заема различни постове в \"Автомобилна администрация\".", "date": "2018.08.03", "title": "Починал е шефът на ДАИ Красимир Сребров"}
{"url": "http://standartnews.com/balgariya/evrodeputat_makedonizmat_e_edin_ot_naygolemite_antinatsionalni_proekti-374367.html", "text": "От Охрид до Черно море и от Дунав до Бяло море има един народ, разделен в различни държави, а името на Македония е с по-малко значение от това бившата югорепублика да влезе в ЕС и НАТО и границите да паднат. Това подчерта в интервю за бТВ евродепутатът и зам.-председател на ВМРО Ангел Джамбазки. „Македонизмът е политическа теза, той е измислен от сръбския външен министър Новакович като антитеза на българското население в Македония, защото не могат да кажат, че тези хора са сърби. Това е един от най-големите антинационални проекти в историята\", коментира той. Според него има хора в западната ни съседка, които се определят според македонската националност, но мнозинството пазят българските си корени. По думите му роднините на македонския премиер Зоран Заев, например, управляват Петрич, като кметът му е втори братовчед. По думите на националиста ние още с признаването на Македония под това й име сме приключили въпроса за названието на страната, а за Гърция темата е важна заради българското население на юг от Беласица. По отношение на вътрешнополитическите въпроси зам.-председателят на ВМРО посочи, че няма причина правителството да не издържи поне до евроизборите, а на тях тепърва ще се решава как ще се явяват националистите. Той призна, че разправиите вътре в „Обединени патриоти\" понякога дразнят, но все пак е по-добре да има скандали на висок тон, отколкото забиване на нож в гърба.", "date": "2018.08.03", "title": "Евродепутат: Македонизмът е един от най-големите антинационални проекти"}
{"url": "http://standartnews.com/balgariya/13_ot_balgarite_popadnali_na_falshivi_novini_v_poslednata_sedmitsa_na_yuli-374380.html", "text": "Около 34% процента от запитаните твърдят, че в последната седмица на юли са срещали фалшиви новини или новини, чието съдържание смятат за невярно. Това се равнява условно на над 1.8 милиона пълнолетни българи. Този извод се прави в експресен сондаж на \"Галъп интернешънъл\", проведен сред 800 души по телефона между 30 юли и 1 август. Институциите не са успели да убедят населението в правотата си по казуса \"Странджа\". Протестите на майките и други подобни от последните седмици се възприемат от българите като индикатор за истински проблеми. На този фон обществото очаква по-убедителна намеса на държавата във важните области. Може би това е и част от обяснението за общото недоверие към сведенията за чума по животните в Странджа: 37 на сто вярват, че чума е имало, но 48 на сто не вярват. Останалите се колебаят. Мнозинство от 68 на сто смятат, че властите не си вършат работата добре в казуса със Странджа, а 26 на сто смятат, че я вършат добре. Останалите се колебаят. Скорошното спиране на сделката с ЧЕЗ се харесва (мнозинство от 64 на сто го одобрява), дори още повече се харесва призивът на Корнелия Нинова за повече държава в икономиката, отправен чрез \"Визия за България\" (мнозинство от 73 на сто). Най-много одобрение в последните дни събира ветото на президента Радев над законовите поправки, които се смятат за лобистки (75 на сто). Ниско е одобрението към вдигането на акциза на бездимните цигари - 45 на сто одобряват, но 47 на сто не го одобряват. Протестът на майките и други социални протести в последните седмици се възприемат ясно като индикатор за реален проблем, а не като функция на политически амбиции (каквито интерпретации имаше). 69 процента са съгласни, че този тип протести са свидетелство по-скоро за реални проблеми. 8 процента намират политическите амбиции за водещи, а 18 на сто признават, че не са достатъчно запознати. Останалите се затрудняват да отговорят, показват още резултатите от експресния сондаж на \"Галъп интернешънъл\".", "date": "2018.08.03", "title": "1/3 от българите попаднали на фалшиви новини в последната седмица на юли"}
{"url": "http://standartnews.com/balgariya/gerb_predlagat_zatvor_ili_probatsiya_za_psihicheski_tormoz_v_semeystvoto-374368.html", "text": "Смятаме да предложим наказанието за психически тормоз да бъде 1 година лишаване от свобода или пробация\". Това заяви за Нова телевизия Данаил Кирилов, депутат от ГЕРБ и председател на правната комисия в парламента. В четвъртък управляващите от ГЕРБ съобщиха, че внасят в парламента пакет от мерки срещу домашното насилие и срещу насилието над жени и деца. По-рано Конституционният съд реши, че Истанбулската конвенция не отговаря на основния закон. \"Става дума не за инцидентно проявление на психическо насилие, а за системно проявление на такова поведение в която и да е от неговите форми - тормоз, накърняване на достойнството, поставяне в зависимост и всички свързани с това действия\", поясни той.", "date": "2018.08.03", "title": "ГЕРБ предлагат затвор или пробация за психически тормоз в семейството"}
{"url": "http://standartnews.com/balgariya/ban_trus_ot_24_po_rihter_registriran_kray_zlatograd_no_ne_e_useten-374376.html", "text": "Земетресение с магнитуд 2.4 по скалата на Рихтер е регистрирано в близост до Златоград, съобщи сеизмологът Илияна Попова от Националния институт по геофизика, геодезия и география към БАН. \"Земетресението е в пограничните райони и е регистрирано в 03.33 часа\", обясни тя. \"Няма данни земетресението да е усетено\", каза още Илияна Попова. \"През изминалата нощ имаше още около 10 микроземетресения, които са с магнитуд под 2 и които никой не ги е усетил. Нещата вървят в нормалната посока. Това заяви проф. д-р Николай Милошев, директорът на Геофизичния институт към БАН. \"Това беше една съвсем спокойна в сеизмично отношение нощ\", допълни пред Нова тв сеизмологът. Той беше категоричен, че ситуацията се нормализира. Вчера трус с магнитуд 3,9 бе регистриран в 17.17 часа от Геофизичния институт на БАН. Земетресението разтърси Пиринско и бе усетено дори в София. Няма данни за щети и пострадали както от него, така и от последвалия вторичен трус в Благоевградско, засечен в 18.02 минути на дълбочина 15 км. Епицентърът е недалеч от Брезница.", "date": "2018.08.03", "title": "БАН: Трус от 2,4 по Рихтер регистриран край Златоград, но не е усетен"}
{"url": "http://standartnews.com/balgariya/promenyat_naredbata_za_chuzhdi_lekari_izvarshvashti_savmestni_deynosti_s_balgarskite-374365.html", "text": "Заместник-министърът на здравеопазването д-р Бойко Пенков съобщи в интервю за БНР, че ще бъдат предприети законови промени в начина на допускане на лекари от чужбина, които да извършват съвместни лечебни дейности с българските си колеги във връзка с идеята за обединяване на Комисията за лечение в чужбина, Фондът за лечение на деца със Здравната каса. Сливането ще стане факт от началото на 2019 година, обясни д-р Пенков: \"Проблемът, който имаме в момента не е толкова като възможности за финансиране на такъв тип дейност, а е остарялата нормативна база, която трябва да бъде променена във връзка с допускането на лекари във други страни за извършване на лечебна дейност в България. Има наредба, която определя как става това нещо - малко тромава. Ако водещ професор дойде в България, ние трябва да го направим член на Лекарския съюз за десет дена. Отърваването от Обществения съвет на Фонда за лечение на деца в чужбина (ЦФЛД) е удобно единствено и само на институцията, но не е добро за децата. Това каза Пенка Георгиева от пациентската организация \"Заедно с теб\". тя прогнозира, че Общественият съвет към Фонда за лечение на деца може да бъде закрит. Според нея, целта на готвените от здравното министерство промени е да се премахне контролът на гражданските организации при отпускане на средства за лечение: \"Общественият съвет е един коригиращ орган. Той трябва да съществува. Обединяването на Обществения съвет и Комисията за лечение в чужбина няма как да стане. Министерството трябва да си прегледа Комисията за лечение на българите в чужбина, която не работи ефективно. Доказват го протестите на пациентите, които се нуждаят от белодробни трансплантации. Не могат да бъдат обединени, тъй като когато се изпращат деца от чужбина през фонда, тогава се поемат хонорари на чужди лекари, поемат се разходи, които не се покриват от нашата Здравна каса, тоест децата отиват с формуляр от Здравната каса, но всичко останало необходимо за лечението им, което не се покрива от този формуляр, се поема от фонда, тоест функцията на фонда е да покрие това, което не покрива Здравната каса. В момента фондът работи съвместно с НЗОК и би могло да се каже, че те са една структура, но не могат да бъдат обединени, тъй като Здравната каса няма как да плаща нито хотелски разходи на родителите, нито самолетните билети, което в момента прави фондът. Това са непосилни суми за родителите и идеята за сливането ми се струва само като желание да се спестят едни средства, но това е в ущърб на децата\".", "date": "2018.08.03", "title": "Променят наредбата за чужди лекари, извършващи съвместни дейности с българските"}
{"url": "http://standartnews.com/balgariya/api_rehabilitirani_sa_12_km_ot_vazhna_transportna_vrazka_v_severoiztochna_balgariya-374381.html", "text": "Завърши рехабилитацията на 12 км от път III-904 Гроздьово - Провадия в област Варна. Проектът е част от лот 9 и се финансира от Оперативна програма „Региони в растеж\" 2014-2020 г. За обекта вече има подписан Акт 16 и разрешение за ползване. Със средства от Европейския фонд за регионално развитие се ремонтират близо 30 км от третокласния път. От тях 12 км са готови, а на останалите над 17 км, включени в лот 8, строителните дейности са в заключителен етап и приключват до края на месеца. Третокласният път III-904 Старо Оряхово - Гроздьово - Провадия е с важно стопанско значение за Варненска област, тъй като е пряка връзка на населените места от Североизточна България с Южното Черноморие. С основния му ремонт се осигурява безопасен и бърз транспортен достъп на жителите на близките населени места с административните центрове гр. Провадия и гр. Долни чифлик, с път I-9 Варна-Бургас и АМ „Хемус\". Изпълненият лот 9 (участъкът от км 23+403 до км 29+928.99 и от км 36+205 до км 41+705.18) e с подновена пътна настилка и нова отводнителна система. Направени са 7 водостоци и са рехабилитирани 16 съществуващи. Основно ремонтираните отсечки са с нова хоризонтална маркировка, пътни знаци и ограничителни системи. Участъците преминават през три населени места - с. Нова Шипка, с. Бързица и Провадия. Строително-монтажните работи на лот 9 са изпълнени от „Инжстройинженеринг\" ЕООД. Стойността на договора е 7 225 355,34 лв. с ДДС. Строителният надзор е осъществен от Обединение „ТССК\", в което са: „Три Ес\" ЕООД, „Строл-1000\" АД, „СНИК\" ЕООД. Техният договор е за 186 920,84 лв. с ДДС. Авторският надзор е на „Трансконсулт - 22\" ООД. Договорът им е за 5 766,67 лв. с ДДС.", "date": "2018.08.03", "title": "АПИ: Рехабилитирани са 12 км от важна транспортна връзка в Североизточна България"}
{"url": "http://standartnews.com/balgariya/prodalzhava_izdirvaneto_na_mityo_ochite-374373.html", "text": "Продължава издирването на Димитър Желязков, известен като Митьо Очите, съобщи Нова телевизия. В четвъртък той беше обявен за международно издирване, след мащабна акция срещу група за рекет, палежи, побои и разпространение на наркотици. 19 души бяха арестувани, а Митьо Очите е сочен за тартор на групата. По неофициална информация, преди дни той е напуснал страната и е заминал за германия. Според прокуратурата, групата е работила от началото на 2016-а година. При обиските на задържаните са иззети оръжие и пари. Част от арестуваните ще бъдат обвинени за палежи на коли и казина.", "date": "2018.08.03", "title": "Продължава издирването на Митьо Очите"}
{"url": "http://standartnews.com/balgariya/politseyska_aktsiya_v_romskiya_kvartal_na_haskovo_sled_sblasaka-374374.html", "text": "Полицаи бяха нападнати с брадви в ромския квартал на Хасково. Органите на реда се отзовали на сигнал за семеен скандал. един от униформените е бил ударен с юмрук в лицето. Той е с лека телесна повреда. През нощта в сряда полицаите получават сигнал от 20-годишна жена, която иска помощ. На дежурния обяснила, че е заплашена от съпруга си и свекъра си. Жената твърдяла, че двамата искали да отнемат 2-годишното й дете и да я принудят да проституира. На място пристига полицай Димитър Кючуков: „Тръгна да отправя заплахи за убийство, че ще се лее кръв тази вечер. Неколкократно бе предупреден да спре да отправя заплахи и да предаде детето на майката. Същият отказа категорично\". Секунди след това от близката борова гора излизат още десетина души. След обиди и псувни към полицаите, се стига до заплахи с брадви. Служителите на МВР стрелят във въздуха. Успяват да арестуват петима от нападателите. В мелето Димитър Кючуков понася удар с юмрук в лицето. Установено е, че е с лека телесна повреда. Нападнатият полицай е категоричен – случилото се няма да го разколебае. Близките на арестуването са с друга версия: „Нито сме крали, нито сме убили.... А те го забират, утрепват го от бой и не ми го показват\". „Скарах се с жена си, те идват там горе, събират ни петима човека. Идваме тука.... вкараха ни долу в мазето, където няма камери и ни пребиха\", обяснява и Христо Янков. Началникът на Полицейското управление в Хасково Иван Расоков смята, че неговите подчинени не са нарушили закона: „Няма никакви данни за извършено дисциплинарно нарушение и каквото и да е превишаване на правомощията. Плътно съм зад тях, когато си изпълняват служебните задължения според закона\". Единият от нападателите на полицаите успява да избяга. Още се издирва. „Ще бъдат проверени всички, на които той може да бъде да се укрие. В момента във въпросния квартал се проверяват всички влизащи и излизащи МПС-та. Търсят се забранени от закона вещи и други нарушители на закона. Операцията ще продължи до намирането на лицето\", подчерта директорът на ОДМВР-Хасково Ангел Цанков. Снощи мъжете бяха освободени от ареста. От прокуратурата съобщиха, че ще им бъдат повдигнати обвинения.", "date": "2018.08.03", "title": "Полицейска акция в ромския квартал на Хасково след сблъсъка"}
{"url": "http://standartnews.com/balgariya/feldsheri_spasiha_prezhdevremenno_rodilo_se_bebe-374375.html", "text": "Екип от двама фелдшери и една санитарка от Генерал Тошево дадоха  живот на преждевременно родено бебе, което тежи едва с 850 грама. \"Детето отвори устичка, сърцето му туптеше много бързо. То изплака и тогава почувствах най-голямата радост\", каза Димитър Алексиев, фелдшерът, спасил бебето. Mедиците са успели да спасят бебето и майката, въпреки че не са разполагaли с необходимата апаратура. \"Морално удовлетворен съм от това, което постигнахме като екип\", заяви още фелдшерът. В момента родилката и новороденото са преместени в Отделението по неонатология във Варна.", "date": "2018.08.03", "title": "Фелдшери спасиха преждевременно родило се бебе"}
{"url": "http://standartnews.com/balgariya/vazmozhno_li_e_da_badat_zabraneni_mobilnite_telefoni_v_uchilishte-374377.html", "text": "От синдикат \"Образование\" към КТ \"Подкрепа\" поискаха да се въведе действаща забрана за използването на мобилни телефони в училище. От профсъюза припомнят, че има текст в Закона за предучилищното и училищно образование, който гласи: \"Учениците да не използват мобилните си телефони по време на учебните часове\". Според тях обаче в момента забраната не се спазва. В предаването „Тази сутрин\" на bTV д-р Юлиян Петров от синдиката цитира изследвания на английски и американски университети, които показват, че ученици, които имат свободен достъп до интернет и „Фейсбук\" в училище, имат 10% по-ниска успеваемост. Според Петров решението е в осигуряването на дигитални устройства във всички училища и контролиран достъп да сайтовете. Учителят Емил Джасим каза, че настоява неговите ученици да имат смартфони, защото те могат да бъдат полезни в учебния процес. Той е категоричен, че вината за невниманието в час не е на мобилните устройства. „Ако един учител не може да предизвика интереса на децата или тийнейджърите, ако не може да привлече тяхното внимание, нищо няма да му помогне, ако ще да забранят електричеството\", коментира учителят. По думите му полза и промяна ще има, ако се преподава дигитална грамотност и децата бъдат научени как безопасно да използват интернет. Той препоръча на синдикатите да започнат да защитават повече прогресивни, а не такива ретроградни идеи, както и да защитават повече учителите.", "date": "2018.08.03", "title": "Възможно ли е да бъдат забранени мобилните телефони в училище?"}
{"url": "http://standartnews.com/balgariya/zhiteli_na_varnensko_selo_izlizat_na_protest_zaradi_razbiti_ot_godini_ulitsi-374378.html", "text": "Разбитите от години улици на варненското село Константиново изкараха жителите му на протест. По думите им инфраструктурата е била разрушена заради наводнение, но ремонт все още не е направен, въпреки търсената помощ и многократните обещания. Хората допълниха, че са отпуснати 150 000 лева за реконструкция, но едва след като са заявили, че ще правят протест и са били подкрепени от омбудсмана Мая Манолова. Жителите на село Константиново изразиха притеснение, че заради непочистеното дере има опасност от ново наводнение, а непрестанните валежи са разрушили почти напълно улиците. Всяка година се отпускат пари от бюджета за поддържане на инфраструктурата, но те са недостатъчни, това отговори на протестиращите Тихомир Тимов - началник на отдел \"Общинска инфраструктура\", Община Варна. „След наводненията през 2016 година бяха отпуснати 150 000 лева за частичен ремонт на дерето. В момента колегите остойностяват проекта, защото е на по-висока цена и ще преценим за тези пари какво може да се направи\", каза още Тимов и допълни, че е случайно съвпадат началото на ремонта и протеста на жителите на Константиново.", "date": "2018.08.03", "title": "Жители на варненско село излизат на протест заради разбити от години улици"}
{"url": "http://standartnews.com/balgariya/kasnoantichna_grobnitsa_otkrita_pri_razkopki_na_ul_moskovska_v_sofiya-374384.html", "text": "Снощи при ремонта на тротоара на ул. „Московска\" беше открита късноантична гробница, съобщи кметът на Столична община Йорданка Фандъкова, след като инспектира разкопките при площад „Св. Неделя\" в столицата. „Освен тези добри новини днес и една прекрасна новина, която е от снощи. При ремонта, реконструкцията на тротоара на улица „Московска\" беше открита една късноантична гробница със стенописи. Днес направихме оперативка. Дадохме задача на археолозите да започнат проучванията на гробницата, на терена\", каза тя и поясни, че целият площад около „Св. Ал. Невски\" и около „Св. София\" е стъпил върху археологическо богатство. „Надявам се проучванията да приключат бързо, да минат добре\", поясни тя. Фандъкова уточни, че Столична община започва работа по разкриването и ще ограничи работата на строителите по тротоара в тази зона. „Ще възложим и на гл. архитект да направят проект за експонирането на тази или съседни гробници, така че да съчетаем пешеходното пространство с разкритото културно-историческо наследство\", допълни Фандъкова.", "date": "2018.08.03", "title": "Късноантична гробница открита при разкопки на ул. Московска в София"}
