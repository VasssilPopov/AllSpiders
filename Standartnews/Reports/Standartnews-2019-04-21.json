{"url": "https://www.standartnews.com/sport/dermendzhiev-mislya-che-se-spravikhme-dobre-i-mozhe-da-szhalyavame-390161.html", "text": "Георги Дерменджиев, сподели мнението си след нулевото равенство с ЦСКА-София, че неговият отбор може да съжалява за положенията, които не е успял да реализира. \r\n  “Нямахме много голови ситуации, но ако бяхме вкарали тези 2-3 положения, резултатът щеше да бъде различен. Отборът се стара много, за да извоюваме победата, но за жалост не успяхме. Щом не сме ги вкарали, има някаква причина. Най-вероятно топката не е насочена както трябва. Не знам защо толкова голямо значение се отделя на сгъстените мачове. Мисля, че Левски се справи днес добре и може да съжаляваме за пропуснатите положения. Политиката на отбора е да налага момчета от школата. Младите футболисти, които показват качества, ще получават шанс. Всеки един играч е ценен и затова повтарям на футболистите, че винаги трябва да бъдат готови. Излезе някакъв клип на Горанов преди четири години. Нека го забравим и да гледаме по-реално на нещата. Всички в Левски заставаме зад играча. Той е много сериозно момче. Стига сме говорили за това. Вече няколко минути го правим. Нека оставим съдиите да свирят това, което виждат. Скача се за някакъв тъч, който въобще не влияе на играта”, заяви треньорът на “сините”.", "date": "2019.04.20", "title": "Дерменджиев: \"Мисля, че се справихме добре и може да съжаляваме\""}
{"url": "https://www.standartnews.com/sport/mms-dade-litsenz-na-nova-federatsiya-po-avtomobilen-sport-390107.html", "text": "Сдружение “Автомобилна федерация на България” получи спортен лиценз като федерация по автомобилен спорт. Това е решение на Министерството на младежта и спорта от 19 април 2019 г, след като на 18.04.2019 г. лицензът на “Българската федерация по автомобилен спорт” (БФАС) е отнет. Причината е, че на 16.01.2019 г. “Съюзът на българските автомобилисти” (СБА), като единствен член на Международната федерация (FIA) оттегли предоставените права на БФАС за организиране и провеждане на национални и международни първенства, както и да определя състава на националните отбори. Съгласно Международния спортен кодекс на “Международната автомобилна федерация” (FIA), българските състезатели нямат право и да участват в международни състезания от името на БФАС. От своя страна ММС проведе кореспонденция с FIA по въпроса. Представителят на FIA г-н Вернер Краус посети България и се срещна и с двете страни. ММС получи отговор от FIA, че СБА е единственият член на организацията и има всички права дадени от Международния спортен кодекс, в това число да делегира права на други организация в страната. Водени от интереса да върнем възможността на българските състезатели да участват в редица първенства, както и на територията на България да се провеждат международни състезания, ММС подходи отговорно и максимално бързо разгледа подадените документи от нова федерация, които са изрядни и те получават лиценз. Сдружение “Автомобилна федерация на България” ни увери, че ще приеме за членове всички автомобилни клубове, които са редовни и отговарят на техния устав и на закона.", "date": "2019.04.20", "title": "ММС даде лиценз на нова федерация по автомобилен спорт"}
{"url": "https://www.standartnews.com/sport/khristo-prodanov-pokori-everest-predi-35-godini-390119.html", "text": "Днес се навършват 32 г. от както на 20 април в 18,15 ч., Христо Проданов влезе в историята като първия българин, изкачил най-високия връх в света Еверест (8848 м). Успешната атака е извършена по Западния гребен, известен още като \"Жестокия път\". Проданов е първият човек в света, който изкачва Еверест по западната стена, който е най-дългият маршрут и то без да ползва кислороден апарат. Той е и първият, който го изкачва през месец април. Българинът поставя и рекорд за този маршрут, като изкачва върха от базовия лагер за 33 дни. Пак той е алпинистът, преодолял най-голямата денивелация за един ден към върха. Точно в 18,15 ч. по радиостанцията в базовия лагер се чува: \" Христо предава още: \"Тук на върха няма нищо. Има само изградена една малка пирамида от четири съветски кислородни бутилки и съветското знаме. Опитвам се да снимам, но не знам дали камерата работи и затова преустановявам.\" \r\nНационалната експедиция се провежда през 1984 г, като ръководител е Аврам Аврамов, а Проданов е утвърден за негов заместник. Христо обаче остава на върха прекалено дълго - 33 минути. След това започва да слиза по тъмно, по собствените си стъпки – нещо, което нито един алпинист в света не го е правил. Извилата се буря в района на върха принуждава Проданов да бивакува на открито. На 21 април сутринта алпинистът се обажда, но вече звучи много зле и трудно се разбират думите му. Ясно е, че е в тежко състояние след прекараната на открито нощ, без кислород, при температура минус 42 градуса, на приблизителна височина 8600-8700 м. Цели две денонощия алпинистите Людмил Янков, Иван Вълчев, Трифон Джамбазов и шерпът Джон извършват спасителна операция, движейки се нагоре, след като им е съобщено за тежкото състояние на Христо. По време на спасителната операция най-близко до него е Людмил Янков, но нощта пада и му е наредено да спре издирването. Янков изкачва немислимите 1330 м (от 7170 до 8500 м), за да се включи в операцията.  Но вероятно е бил и 100 - 200 метра по-нагоре. Връзката с Проданов се губи още следобед. Към полунощ Янков докладва, че в тъмнината не може да намери пострадалия. Остава да бивакува в спален чувал на огромна височина при ураганен вятър. В изкачването кюстендилецът прокъсва ръкавиците си. И трябва да ги сваля, за да говори по радиостанцията. По нея го търсят за щяло и нещяло. Пръстите му премръзват още повече. Това води до гангрена. Бурята се усилва Ръководството на експедицията и лекарят решават, че Христо вече няма практически шансове. Казват на Янков да се прибира. По-късно Людмил споделя, че дори да намери Проданов, едва ли може да му спаси живота. Има сили само да му затвори очите. Кюстендилецът слиза сам до лагер 4. И тръгва надолу, придружен от своя партньор Стамен Станимиров. Двамата продължават до лагер 2. Могат да се доберат и до лагер 1, където е д-р Стайко Кулаксъзов - един от големите ни специалисти по измръзвания. Но Стамен не знае, че Людмил има проблеми. Приятелят му не се оплаква и не охка. А ръцете му направо тракат, щом се допрат в нещо. Станимиров научава истината в палатката. Веднага започва разтривки и загревки. Ала измръзването е трета степен. Пропускат последната нощ, в която може да се направи нещо. После ампутацията е неизбежна. В резултат на това му ампутират по два пръста на двете ръце. Последното обаждане от Христо е в 19.45 ч. на 21 април 1984 г. Преди да осъществи мечтата на живота си, Проданов казва: \"Най-огромното ми желание е нашата експедиция да завърши   да завърши успешно не само с изкачване на кой да е от нашите алпинисти, но всички живи и здрави да се върнем в България. Това ще бъде най-големият ми успех, всичко останало е пепел\". По ирония на съдбата, именно той не успява да се върне жив. Репликите в радиостанцията:  . Моля те, не заспивай! Не зас-пи-вай!\" в опит на радиста да държи буден Проданов до идването на подкрепата отдолу пресъздават в най-пълна сила драматичността в онези напрегнати часове в Хималаите. Въпреки загубата, ръководителят на експедицията Аврам Аврамов обявява решението си:   След едноседмична почивка на 3 май 1984 г. започва втората атака на върха. На 8 май в 17,15 ч. Иван Вълчев и Методи Савов, а на 9 май в 9,11 ч. Николай Петков и Кирил Досков покоряват връх Еверест и затвърждават българското присъствие на най-високия връх на планетата. Те осъществяват и пълния траверс на върха – изкачване по Западния гребен и слизане по Южния склон. Този маршрут влиза в историята на световния алпинизъм като „Българския траверс\" на Еверест.  Работи като инженер металург в Кремиковци. Първия си 7-хилядник изкачва през 1967 г. - връх Ленин. Преди това покорява върхове в Алпите. По-големите му успехи са свързани с Хиндукуш (1976 г.) и Лхотце (1981 г.), като става първият българин, изкачил този връх. Награден е с орден \"Георги Димитров\" (1981 г.; 1984 г., посмъртно), \"НРБ\", II степен (1977 г.). Обявен е за герой на НРБ (1984 г., посмъртно). Проданов е алпинист № 1 на България за ХХ в. (2001 г.). \r\n ", "date": "2019.04.20", "title": "Христо Проданов изкачи Еверест преди 35 години"}
{"url": "https://standartnews.com/regionalni/starozagortsi-posreshchat-blagodatniya-ogn-na-tsentralniya-ploshchad-390129.html", "text": "\r\n  Блaгoдaтният oгън, който Cтapoзaгopcĸият митpoпoлит Kипpиaн щe дoнece нa Beлиĸa cъбoтa oт xpaмa „Bъзĸpeceниe Xpиcтoвo“ в Йepycaлим, ще бъде пocpeщнат от ĸмeтa Живĸo Toдopoв, cвeщeници и мнoгo миpяни в 23 чaca нa цeнтpaлния плoщaд в града. Cлeд тoвa литийнo шecтвиe щe oтнece oгъня дo ĸaтeдpaлния xpaм „Cв. Hиĸoлaй“, ĸъдeтo щe зaпoчнe Beлиĸдeнcĸoтo (Πacxaлнo) бoгocлyжeниe. \r\n   Двe видeocтeни щe бъдaт мoнтиpaни нa плoщaдa и пpeд ĸaтeдpaлния xpaм „Cв. Hиĸoлaй“, нa ĸoитo щe ce пpeдaвaт пocpeщaнeтo на благодатния огън и бoгocлyжeниeтo в xpaмa. \r\nΠpoгpaмaтa нa Cтapoзaгopcĸaтa митpoпoлия зa Beлиĸдeнcĸитe пpaзници вĸлючвa  paзлични инициaтиви в Страстната седмица, cъoбщи митpoпoлит Kипpиaн. На Велика cpядa пpeд ĸaтeдpaлния xpaм „Cв. Hиĸoлaй“, тoй щe ce вĸлючи в кампанията нa нaциoнaлния oмбyдcмaн Maя Maнoлoвa „Beлиĸдeн зa вceĸи- Дapи пpaзниĸ нa бaбa и дядo“. Haд 200 възpacтни xopa в нyждa щe пoлyчaт пaĸeти зa пpaзниĸa. \r\n  Ha Beлиĸи чeтвъpтъĸ в ĸaтeдpaлния xpaм „Cв. Hиĸoлaй“, зa тpeти път, откакто дядо Киприан е на митрополитската катедра, щe бъдe извъpшeн pитyaлa нa \"Умивaнe нa нoзeтe\". По традиция в този ден дeцa  от нeдeлнитe yчилищa щe бoядиcвaт яйцa пpeд xpaмa. \r\nHa Paзпeти пeтъĸ сутринта зaпoчвaт Цapcĸи чacoвe и вeчepня, нa ĸoятo щe бъдe изнeceнa Πлaщeницaтa Xpиcтoвa в Mитpoпoлитcĸи xpaм „Cв. Димитъp“.", "date": "2019.04.20", "title": "Старозагорци посрещат благодатния огън на площада"}
{"url": "https://standartnews.com/regionalni/burgaskiyat-zoopark-otvori-vrati-390132.html", "text": "Бургаският зоопарк отвори врати официално  днес, месец след като получи лиценз . С това зоологичеката градина става една от десетте в България с пдобен статут.  \r\n  Любопитна е историята на зоопарка в бургаския квартал „Черно море“, която започва преди 20 години. „ В овощната градина открихме ферма за пауни, тя се разрастна и без да искаме, стана най-голямата колекция на тези касиви птици в Европа и Азия, в момента те са около 320 \", връща се към началото пред Радио Бургас собственикът Кръстьо Дъбов.  \r\n Преди около 5 години общината в морския град Бургас му подава  и фермата започва да се нарича „Зоопарк Бургас“ и  да работи за лицензирането му. Лицензът много задължава, но той  ни дава допълнителна възможност за обмен на информация и екзотични животни, взаимопомощ за отглеждането им, добави Дъбов. Първите примати вече са получени в зоопарка – по една двойка мадагаскарски лемури и от вида зелена морска котка. \r\n  За радост на децата от Бургас и гостенчетата на града през целия ден днес зоопаркът ще приема посетители без входна такса. ", "date": "2019.04.20", "title": "Бургаският зоопарк отвори врати"}
{"url": "https://standartnews.com/sport/dermendzhiev-mislya-che-se-spravikhme-dobre-i-mozhe-da-szhalyavame-390161.html", "text": "Георги Дерменджиев, сподели мнението си след нулевото равенство с ЦСКА-София, че неговият отбор може да съжалява за положенията, които не е успял да реализира. \r\n  “Нямахме много голови ситуации, но ако бяхме вкарали тези 2-3 положения, резултатът щеше да бъде различен. Отборът се стара много, за да извоюваме победата, но за жалост не успяхме. Щом не сме ги вкарали, има някаква причина. Най-вероятно топката не е насочена както трябва. Не знам защо толкова голямо значение се отделя на сгъстените мачове. Мисля, че Левски се справи днес добре и може да съжаляваме за пропуснатите положения. Политиката на отбора е да налага момчета от школата. Младите футболисти, които показват качества, ще получават шанс. Всеки един играч е ценен и затова повтарям на футболистите, че винаги трябва да бъдат готови. Излезе някакъв клип на Горанов преди четири години. Нека го забравим и да гледаме по-реално на нещата. Всички в Левски заставаме зад играча. Той е много сериозно момче. Стига сме говорили за това. Вече няколко минути го правим. Нека оставим съдиите да свирят това, което виждат. Скача се за някакъв тъч, който въобще не влияе на играта”, заяви треньорът на “сините”.", "date": "2019.04.20", "title": "Дерменджиев: \"Мисля, че се справихме добре и може да съжаляваме\""}
{"url": "https://standartnews.com/regionalni/izvort-da-ne-preskhva-sbira-nad-400-detsa-na-tsvetnitsa-390116.html", "text": "  Детско-юношеския  празник на фолклора „Изворът да не пресъхва“ ще събере и тази година навръх Цветница над 400 деца от детски градини и училища в Стара Загора. \"Продължаване на българската традиция и съхраняване на автентичните песни, танци и обичаи у подрастващите е целта на този обичан празник\", посочват организаторите от  Старозагорската община и  читалище \"Развитие 1878\" в с. Дълбоки. \r\n„Изворът да не пресъхва”  ще се пронведе за 17-ти път на откритата сцена в централния градски парк ”Пети октомври”. ", "date": "2019.04.20", "title": "“Изворът да не пресъхва“ събира над 400 деца на Цветница"}
{"url": "https://www.standartnews.com/sport/turski-grandove-s-bitka-za-nedelev-390137.html", "text": "Голямата звезда на Ботев Пловдив Тодор Неделев може да осъществи желания от него трансфер в чужбина. Според турските медии, два местни отбора от елита са в люта битка за подписа му. Става въпрос за закъсалия гранд Фенербахче, както и за Коняспор.  Изданието \"Йенакит\" твърди, че двата тима следят изявите му от есента, изготвили са вече подробни доклади за представянето му и ще направят своите ходове по евентуалното му привличане след края на настоящия сезон. Интересното е, че покрай следенето на изявите на Неделев, от Коняспор са харесали и съотборника му при \"канарчетата\" Кристиан Димитров, така че двамата могат да поемат в пакет към този тим, който се слави с доста солиден бюджет.  Фенербахче пък цяла есен следи изявите на друг роден национал - Кирил Десподов. От там обаче прецениха, че той няма достатъчно качества за отбора и се спряха именно на Неделев. Десподов пък вече играе в Серия А за Каляри. ", "date": "2019.04.20", "title": "Турски грандове в битка за Неделев"}
{"url": "https://www.standartnews.com/sport/levski-i-tsska-sofiya-s-khiks-za-ludogorets-390159.html", "text": "Левски и ЦСКА-София не се победиха. \"Сини\" и \"червени\" завършиха 0:0 в дербито от 4-ия кръг на шампионския плейоф. От този резултат едва ли са доволни и двата щаба, тъй като, ако Лудогорец победи Ботев малко по-късно тази вечер ще излезе на 5 точки пред втория в първата шестица - ЦСКА-София и на цели 11 пред третия Левски.  Срещата започна по-добре за \"червените\", които удариха греда още в 8-ата минута. Кристиян Малинов проби \"заспалата\" отбрана на Левски и разтърси гредата зад Николай Михайлов с мощен удар.  В 32-ата минута Пинто с пропусна с глава да даде аванс на ЦСКА-София. Той стреля с глава, но покрай гредата Михайлов. До края на първите 45 минути играчите на Любослав Пенев бяха по-активни, като няколко пъти бяха близо до гол, но не намериха целта. В 38-ата минута Жоржиньо надбяга защитата на \"сините\", но завършващият му удар бе разочароващ. Малко по-късно и Бодуров пропусна да се разпише след корнер. Хали Тиам опита своя късмет с удар от дистанция, но не намери вратата на Черниаускас. Така първата част завърши при нулево равенство. Второто полувреме започна далеч по-добре за играчите на Георги Дерменджиев. Първо Паулиньо стреля над гредата, а секунди по-късно Станислав Костов едва не счупи гредата на ЦСКА-София с мощен удар от дистанция. За няколко минути срещата беше прекъсната заради димната завеса дошла от димките на Сектор \"Г\". В 53-ата минута Михайлов първо боксира центриране от корнер, а след това спаси удар на Пинто при добавката. И тук някъде и двата тима заиграха по-предпазливо и до положения пред двете врати рядко се стигаше. В 58-ата една лошо изчистена топка от Михайлов можеше да доведе до неприятности. Тя беше овладяна от Малинов, който побърза да я върне с центриране в наказателното поле. Жоржиньо стигна до подаването, но нямаше възможност да нанесе точен удар. Последната чиста възможност в мача се откри пред Левски в продължението на срещата. Паулиньо намери път в наказателното поле отляво и изчака за миг включването на Мариани. Швейцарецът получи топката и стреля към долния десен ъгъл, но Черниаускас се намеси отлично.ю Така и двата отбора се отдалечават все повече от целта заложена в ДНК-то им, а именно титлата. В следващия кръг ЦСКА-София гостува на Ботев Пловдив, като през седмицата приема същия съперник у дома в полуфинален реванш за Купата на България. За Левски предстои домакинство срещу Берое.", "date": "2019.04.20", "title": "Левски и ЦСКА-София с хикс за Лудогорец (ВИДЕО)"}
{"url": "https://www.standartnews.com/sport/milr-se-provali-i-pri-tretiya-doping-test-390135.html", "text": "Професионалният боксьор Джарел Милър се провали и при третия тест за забранени вещества. Състезателят, който получи отказ за лиценз да се бие в Ню Йорк, заради положителна проба направи още два теста, в които се провали. Втората проба, както вече стана ясно, също е с наличие на забранена субстанция. Тя е взета на 31 март. Според ESPN, третият тест, който Милър не е издържал, също е от тази дата, но е дал положителен сигнал за наличие на еритропоетин, който се използва за по-бърза доставка на кислород към мускулите, което ги прави по-издръжливи. По този начин двубоят между Антъни Джошуа и Джарел Милър на 1 юни няма да се състои. Промоутърите на боксьора от Великобритания обаче са в трескаво търсене на съперник за тази гала вечер. Почти нулеви са шансовете това да бъде Кубрат Пулев.", "date": "2019.04.20", "title": "Милър се провали и при третия допинг тест"}
{"url": "https://www.standartnews.com/sport/grisho-s-poslanie-km-fenovete-video-390134.html", "text": "Българският тенисист Григор Димитров благодари на феновете си със специално видео послание, което записа след отпадането си в Монте Карло. Звездата на родния тенис отпадна в трети кръг на Мастърса след поражение от Рафаел Надал. Григор Димитров обаче даде ясна заявка, че скоро ще се завърне на корта, по-силен от преди. Хасковлията пусна видео в социалната мрежа Инстаграм, на което се вижда как възстановява във фитнеса. “Добро утро, просто исках да споделя няколко неща с вас. Да ви кажа, че завръщанията са по-силни от неуспехите. 7 часа сутринта е, а аз отново съм във фитнеса. Затова останете каквито сте, верни на себе си, вярвайте в себе си, продължавайте да работите здраво. Заради любовта към играта. Благодаря ви за подкрепата”, сподели на английски Григор Димтиров. Клипът обаче продължава с думи на български от тенис звездата ни: „Благодаря много на всички. Обичам ви!” В останалата част от видеото Григор Димитров е избрал ключови моменти от представянето му на турнира в Монте Карло.", "date": "2019.04.20", "title": "Гришо с послание към феновете (ВИДЕО)"}
{"url": "https://www.standartnews.com/sport/sportt-po-tv-za-20-april-390128.html", "text": "17,15 Футбол, България, Първа лига: ЦСКА-София - Левски; 20,00 Лудогорец - Ботев Пд (пряко) 23,30 Баскетбол: Мач от НБА (пряко) 14,30 Футбол, Англия, Висша лига: Ман Сити - Тотнъм; 19,30 Нюкасъл - Саутхямптън (пряко) 18,00 Футбол, Франция, Лига 1: Гингам - Марсилия; 21,00 Страсбург - Монпелие (пряко) 14,30 и 16,30 Тенис: ATP 1000 Монте Карло, Полуфинали (пряко) 19,30 Футбол, Холандия, Ередивизи: Грьонинген - Аякс; 21,45 Фейенорд - АЗ Алкмаар (пряко) 16,00 Футбол, Италия, Серия А: Лацио - Киево (пряко) 20,00 MMA, UFC Fight Night: Алексей Олейник срещу Алистър Овърийм (пряко) 13,30 Футбол, Италия, Серия А: Парма - Милан; 16,00 Каляри - Фрозиноне; 19,00 Ювентус - Фиорентина; 21,30 Интер - Рома (пряко) 14,00 Футбол, Испания, Ла Лига: Селта - Жирона; 17,15 Ейбар - Атлетико М; 19,30 Райо Валекано - Уеска; 21,45 Барселона - Реал Сосиедад (пряко) 21,15 \"Спорт в обектива\" 19,00 Волейбол, Италия, Серия А: Плейоф (пряко) 12,00; 17,00 и 20,30 Снукър: Световно първенство в Шефийлд, първи ден (пряко) 15,00 Колоездене: Обиколка на Турция, пети етап (пряко) 16,30 Футбол, Германия, Първа Бундеслига: Байерн - Вердер; 19,30 Борусия М - РБ Лайпциг (пряко) 21,30 Мотоциклетизъм: 24 часа на Льо Ман (пряко)", "date": "2019.04.20", "title": "Спортът по тв за 20 април"}
{"url": "https://www.standartnews.com/sport/ventsi-macht-sreshchu-septemvri-beshe-chesten-390136.html", "text": "Президентът на Славия Венцеслав Стефанов бе много огорчен след загубата на своя отбор от Септември. „Белите” водиха с 2:0, но допуснаха пълен обрат, което породи много коментари по повод честността на дуела между столичните тимове на националния стадион „Васил Левски”. Босът на Славия взе отношение и сподели, че е готов да сложи всичките футболисти на Славия на детектор на лъжата, ако има превишени залози за мача в петък вечер. „Не мога да позная отбора ми. Не мога да ви кажа какво става. Сто процента знам, че няма никакви нечестни и нередовни работи. Не може да имаш 15 точки аванс и да можеш да изпаднеш. Форматът е безумен, но не е оправдание. Можехме да водим с три-четири гола”, започна Венцеслав Стефанов. „Слушам и виждам какво се говори, но човек, който разбира от футбол може да си направи изводи, че тук нещата не са свързани с такива работи. Сега контрата остава във мен”, продължи босът на Славия. „Най-лесно е да се провери в буукмейкърските къщи дали има залози, дали има повишение на залозите и тем подобни неща. Ако няма такова нещо, би трябвало да си върнете думите назад и да ми се извините. Ако има нещо подобно, тогава можем да търсим дали има виновник, но аз не виждам от тези футболисти на Славия някой, който може да се занимава с подобни неща. Не знам дали някой си дава сметка да кажеш на футболистите – „Вкарайте два гола, а после да ви вкарат три”. След това като ръководител мога ли да застана пред тях и да изискам нещо?”, продължи Венцеслав Стефанов. „В Славия никога не е имало такива работи, залагам си главата. Ще бъдат глобени за предния мач, както и за този, но гарантирам, че няма футболисти, които са играли симулативно. Готов съм всички да сложа на детектор на лъжата, ако се окаже, че има завишени залози. Каквото иска да проверява УЕФА”, завърши Стефанов.", "date": "2019.04.20", "title": "Венци: Мачът срещу Септември беше честен (ВИДЕО)"}
{"url": "https://standartnews.com/kultura/dimitr-petrov-risuva-sveta-predi-nachaloto-390133.html", "text": "“Имах чувството, че откривах за себе си не само автора, но и неуловимото усещане на една живопис, която по инерция наричаме абстрактна, а в самата си същност е изградена от определени чувства, които превръщат нейното нефигуративно начало в конкретно душевно състояние. Тази живопис е колкото самостойна и автономна като пластически принцип извън традиционната реалност, толкова и реална като човешкото вълнение.  Бих я определил като света преди началото – пространството извън времето, материализирано по неведомите закони на личната енергия и чувствителност. Душевното пространство, в което плахо се обаждат конкретни знаци като откъснат лист, отнесен от вятъра на времето”, казваше Светлин Русев за творенията на Димитър Петров. Художникът, на когото академикът се възхищаваше, представя прекрасни картини в „Нюанс“. Експозицията, създадена специално за престижната столична галерия, се нарича поетично „Там някъде...“ Живописните платна в ярки завладяващи цветове, в които напира необяснимата енергия, въздействат на алфа ниво. Тяхната абстракция излъчва съвсем конкретни послания: ведра носталгия към детството край Струма, радостта от живота, благодарността към него, преклонението към Природата и Господ, че авторът им е успял да съхрани „аз“-а си на  творец сред абсурдите на така наречената пост модерност. Позитивизмът им пък е категоричен контрапункт на сивотата и кретенизмите в родната  БГ действителност. Усещането пред  картините обаче е съвсем лирическо – те пренасят извън времето, но и провокират желания за съвсем назовими преживявания. Димитър Петров – като всеки интелектуалец – търси мястото на човека в космоса, докато изобразява душата му.  А логото на изложбата разкрива хармонията между произведенията на артиста и природата като първообраз. „Естеството винаги е началото. Цялата експозиция е огледален образ – на връзката между мен и свободното движение на времето. Това е моят свят – свят на благодарност към самия живот, тръгвайки от съвсем прости и несъществени на пръв поглед неща: самотно листо, рибарска луна, безцветна сянка... Неща, които ме потапят в природното многообразие – тъкмо то помага да влезеш в мисловната конструкция и да я скъсаш. Така стигаш да енергията – отвъд формата. Ако имаш голям късмет, тази енергия ще премине през платното – за да разкриеш неща, които не можеш да обясниш с думи. Но това се случва, само ако си максимално откровен, ако умееш да се себеразголваш в името на чистата емоция. Слава на Бога, справям се сред комерса, който владее битието ни“, казва Димитър Петров, който става на 50 и е убеден, че изложбата в „Нюанс“ ще го изрази много по-силно от шумен и суетен юбилей. Признава, че се съхранява с работа, с умствена и морална хигиена. Че се опира на семейството – живее чисто, без излишни простотии. Жената до него също рисува, макар че най-вече е педагог в жанра. „Всеки, който има претенции, че прави нещо смислено, трябва да пътува, да сменя дискурси и култури, състояния и представи. С група приятели периодично обикаляме манастирите в Атон - но не защото е модерно, а защото ни е необходимо. Удивително е как всичко, което там се е градило с векове, днес разтърсва с изключителна сила и остава завинаги в сърцето  и съзнанието ти“, споделя Димитър Петров. Роден е в Кюстендил, в оазиса на художниците - от Майстора, Никола Мирчев и Стоян Венев до Свилен Блажев, първият му учител в кръжока. В детството си ходи на открити уроци в галерията на Майстора. Там някъде - по неведомите пътища на космоса, съдбата и таланта – у бъдещия артист се заражда страстта към живописването. Днес той се движи между ателиетата си в София и Кюстендил, опитващ се да остане максимално верен на автентичността, закодирана у него още от раннните му  спомени и асоциации. „Малко хора правят истинско изкуство – те живеят в страни от шума, живеят обрано и мълчаливо. Суетата им пречи, макар че времето иска други неща, които обаче не са им интересни. Всеки се бори за периметър. Но ме дразни, че много се стремят да се показват не през художествената призма, а през поведението, през някаква изчанченост. Кому е необходимо? Защо е тази мода?“, коментира Димитър Петров. „Катастрофа е да има толкова много училища и школи за „производство“ на рисуващи. Цялата работа идва от факта, че доста колеги се стремят към какъвто и да е хонорар. Децата не научават нищо, а това е най-сигурният начин и най-малкият процент талант у тях да бъде заличен. Ако се пробват на европейския пазар, бързо разбират, че не са конкурентни. Така връщаме всичко назад“, убеден е той.  И разкрива  тайната на живота, останала у него след продължителното му пребиваване в Индия. „Да спреш постоянно да мислиш  за   смисъл – просто се наслаждавай“. Което не е много  лесно. Видях го в моите срещи с изумителни хора, практикуващи йога: най-продължителното човешко усилие , което изследва границите на съзнанието“.    \r\n                        С галеристката художник Лили Владимирова,  която също е възпитаник на катедра \"Стенопис\"                        ", "date": "2019.04.20", "title": "Димитър Петров рисува света преди началото"}
{"url": "https://www.standartnews.com/sport/penev-ne-byakhme-maksimalno-kontsentrireni-390160.html", "text": "Любослав Пенев сподели мнението си след нулевото равенство срещу Левски, в дербито на 4-тия кръг на плейофната фаза на Първа лига. Според наставникът на ЦСКА-София, \"червените\" е трябвало да вкарат поне 3 гола на \"сините\". “Доволен съм от всички. Трябваше да вкараме не един, а поне два-три гола. Имахме 6-8 ситуации за отбелязване. Има и такива мачове. За жалост футболът се играе на голове. Не бяхме максимално концентрирани. Добре изиграха положенията, но да приемем, че головете остават за сряда. Доволен съм, добър мач. \r\nХареса ми, че играем като отбор. Един силен колектив с желание. Играем добър футбол. Искаме да победим. Единствено ни липсваше голът.\", заяви той \r\n\"Изиграхме силен мач и имахме инициативата в по-голямата част. Отборът, който диктува темпото. Имаше един-два подаръка, които можеха да ни костват мача. Стараем се много и в защита, и в нападание. Нещата се получават”, каза Любо Пенев.", "date": "2019.04.20", "title": "Пенев: \"Не бяхме максимално концентрирани\""}
{"url": "https://standartnews.com/svyat/blgarin-ubi-dvama-v-turtsiya-i-se-samoubi-390162.html", "text": "\r\nБившата приятелка на Тахиров Рабиа Байрам, на 23 години, която е турска гражданка, му заявила, че не иска повече да го вижда и иска той да остави семейството ѝ на спокойствие. Впоследствие Тахиров разбил вратата на дома на семейството и след скандал с майката на момичето Фатма Байрам я прострелял, след което застрелял на улицата и опиталата се да избяга през балкона Рабиа. След извършеното Тахиров се е самоубил с пистолета си. Трагедията се е разиграла вчера на обяд в община Юнусемре, област Маниса. При огледа полицейските служители са открили 9 гилзи - 3 в дома на семейството и 6 на улицата. До вчера турските медии съобщаваха само инициалите на човека и че е \"влязъл в Турция от България\". Днес вече съобщават за националност, имена и години.", "date": "2019.04.20", "title": "Българин уби двама в Турция и се самоуби"}
{"url": "https://standartnews.com/sport/mms-dade-litsenz-na-nova-federatsiya-po-avtomobilen-sport-390107.html", "text": "Сдружение “Автомобилна федерация на България” получи спортен лиценз като федерация по автомобилен спорт. Това е решение на Министерството на младежта и спорта от 19 април 2019 г, след като на 18.04.2019 г. лицензът на “Българската федерация по автомобилен спорт” (БФАС) е отнет. Причината е, че на 16.01.2019 г. “Съюзът на българските автомобилисти” (СБА), като единствен член на Международната федерация (FIA) оттегли предоставените права на БФАС за организиране и провеждане на национални и международни първенства, както и да определя състава на националните отбори. Съгласно Международния спортен кодекс на “Международната автомобилна федерация” (FIA), българските състезатели нямат право и да участват в международни състезания от името на БФАС. От своя страна ММС проведе кореспонденция с FIA по въпроса. Представителят на FIA г-н Вернер Краус посети България и се срещна и с двете страни. ММС получи отговор от FIA, че СБА е единственият член на организацията и има всички права дадени от Международния спортен кодекс, в това число да делегира права на други организация в страната. Водени от интереса да върнем възможността на българските състезатели да участват в редица първенства, както и на територията на България да се провеждат международни състезания, ММС подходи отговорно и максимално бързо разгледа подадените документи от нова федерация, които са изрядни и те получават лиценз. Сдружение “Автомобилна федерация на България” ни увери, че ще приеме за членове всички автомобилни клубове, които са редовни и отговарят на техния устав и на закона.", "date": "2019.04.20", "title": "ММС даде лиценз на нова федерация по автомобилен спорт"}
{"url": "https://standartnews.com/svyat/mongolski-pozhari-tormozyat-rusiya-390108.html", "text": "Най-малко 17 души пострадаха при горски и степни пожари в Забалкайския край в Русия, съобщава БТА. Осем от ранените са настанени в болница, като шестима от тях са в тежко състояние. По данни на руското Министерство на извънредните ситуации при пожарите са били засегнати 14 населени места и 130 сгради, 87 от които - жилищни. Повече от 100 човека са били евакуирани. Президентът Владимир Путин изслуша по телефона доклад на министъра на извънредните ситуации Евгений Зиничев за мерките, предприети за борба с огъня в Източен Сибир и разпореди да бъде подсилена групата, която се бори с природните бедствия. Пламъците се разпространяват бързо заради силния вятър. Пожарите вероятно са тръгнали от степите в съседна Монголия.", "date": "2019.04.20", "title": "\"Монголски\" пожари тормозят Русия"}
{"url": "https://standartnews.com/svyat/miting-v-belgrad-podkrepi-prezidenta-vuchich-390103.html", "text": "Хиляди хора от цяла Сърбия се събраха снощи в столицата Белград на митинг в подкрепа на президента Александър Вучич, предадоха световните агенции. Ройтерс отбелязва, че демонстрацията се е състояла на фона на започналите преди пет месеца опозиционни протести срещу Вучич. Митингът снощи в Белград бе заключителният от кампанията \"Бъдещето на Сърбия\", в рамките на която президентът обиколи страната, за да представи постигнатите от него резултати и своите планове за бъдещето. \"Благодаря ви. Вие показахте, че цените действията много повече от обещанията, че уважавате тези, които искат една добра, модерна Сърбия, повече от онези, които само я заплашват и разрушават\", обърна се Вучич към множеството. В дългата си реч сръбският президент призова за диалог с опозицията, но подчерта, че \"ние няма да приемем никакви ултиматуми\". В сряда Вучич се закани вчерашната демонстрация да бъде от четири до шест пъти по-многобройна от най-големия опозиционен протест. Според проправителствени медии над 100 000 души са се включили в митинга снощи пред парламента - мястото и на последния опозиционен протест. Това число обаче изглежда сериозно преувеличено, отбелязва ДПА. Опозиционният блок, който оглавява протестите срещу Вучич - Съюзът за Сърбия - иска оставката на президента, свобода на медиите и рамка за честни парламентарни избори. За днес в Белград е насрочен нов митинг на опозицията.", "date": "2019.04.20", "title": "Митинг в Белград подкрепи президента Вучич"}
{"url": "https://standartnews.com/svyat/den-za-razmisl-v-severna-makedoniya-390139.html", "text": "На 5 май ще е вторият тур, ако няма победител В Северна Македония днес е ден за размисъл преди президентските избори, съобщава БНТ. Един милион и осемстотин хиляди македонци ще избират между трима кандидати: Стево Пендаровски, издигнат от управляващата коалиция, Гордана Силяновска-Давкова от опозиционната ВМРО-ДПМНЕ и Блерим Река. Изборите са първите след промяната на името на страната и са тест за управляващата коалиция на премиера Зоран Заев. Основните теми по време на кратката предизборна кампания са договорът с Гърция за промяна на името и ускоряването на реформите в Северна Македония, така че страната да постигне една от основните си цели - да получи покана за преговори с Европейския съюз през юни тази година и покана за присъединяване към НАТО през декември - на срещата на върха на Алианса в Лондон. Стево Пендаровски обещава да продължи политиката на добросъседство с България и да ускори реформите по пътя към Европейския съюз и НАТО, а Гордана Силяновска-Давкова - да отмени Преспанското споразумение, нещо, което според мнозина експерти е невъзможно, тъй като договорът е закрепен в конституцията на страната. С финални митинги социалдемократите и ВМРО-ДПМНЕ приключиха предизборната кампания за първите президентски избори в Северна Македония след промяната на името. Според експерти много от гласоподавателите на ВМРО-ДПМНЕ няма да гласуват за Силяновска, албанците ще разделят вота си на първия тур между Пендаровски и независимия албански кандидат Блерим Река и всичко ще се реши на втория тур на 5 май. Въпреки очакваната висока избирателна активност прогнозите са, че няма да бъде определен победител на първия тур. Ако и на втория тур на 5 май не бъде достигната необходимата избирателна активност, ще трябва да бъдат свикани нови избори.", "date": "2019.04.20", "title": "Ден за размисъл в Северна Македония"}
{"url": "https://standartnews.com/svyat/reytingt-na-trmp-s-rekorden-spad-390122.html", "text": "Подкрепата за президента е намаляла с 3% до 37 на сто След публикуването в четвъртък на версия на доклада на специалния прокурор Робърт Мълър, разследвал руската намеса в американските избори през 2016 г., рейтингът на президента на САЩ Доналд Тръмп се е понижил до най-ниското си равнище тази година Това показва проучване на общественото мнение, според Ройтерс. Според анкетата, проведена непосредствено след публикуването на доклада - от четвъртък следобед до петък сутринта - подкрепата за Тръмп е намаляла с 3 процента до 37 на сто. Рейтингът на президента на САЩ бе 43 процента, след като главният прокурор Уилям Бар публикува миналия месец резюме на доклада на Мълър. 50 на сто от участниците в новото допитване са на мнение, че Тръмп или някой от щаба му е работил с Русия, за да повлияе на изхода от президентските избори в Съединените щати през 2016 г. 58 процента са съгласни, че той се е опитал да спре разследванията за руско влияние върху неговата администрация. 40 на сто от анкетираните смятат, че американският президент трябва да бъде отстранен от поста, а малко повече - 42 процента - са против. Мненията на участниците в анкетата са рязко поляризирани по партийни линии. Тръмп междувременно игра голф в свой клуб във Флорида заедно с консервативния коментатор Ръш Лимбо и още двама неназовани приятели, съобщи Белият дом, цитиран от Асошиейтед прес. Президентът на САЩ прекарва великденските празници заедно с първата дама Мелания Тръмп в имението си Мар-а-Лаго в югоизточния щат. Преди да поиграе голф, Тръмп нападна в Туитър хората, които са сътрудничили на разследването на Мълър. Някои изявления, цитирани в доклада, са \"изфабрикувани и напълно неверни\", написа той. Тръмп възприе вчера много по-остър тон в сравнение с четвъртък, когато просто отбеляза публикуването на доклада, като написа: \"Играта свърши\", съобщава АП.", "date": "2019.04.20", "title": "Рейтингът на Тръмп с рекорден спад"}
{"url": "https://standartnews.com/svyat/bebe-se-rodi-s-4-promila-alkokhol-v-krvta-390143.html", "text": "В Латвия бебе се роди с 4 промила алкохол в кръвта.  Медиите уточняват, че майката е 35-годишна жена, която при раждането била мъртво пияна. Според лекарите от болницата в  Клайпеда състоянието й е стабилно, но не могат да дадат прогноза за бебето. Трябва да минат няколко седмици, за да бъде извлечн целият алкохол от тялото му.", "date": "2019.04.20", "title": "Бебе се роди с 4 промила алкохол в кръвта"}
{"url": "https://standartnews.com/svyat/asteroid-kolkoto-kshcha-mina-blizo-do-zemyata-390146.html", "text": "Астероидът GC6 бе засечен на 9 април. Вчера преди обед той доближил Земята на максимално близко разстояние – малко повече от половината разстояние до Луната. Скоростта му в този момент била 2300 километра в час. NASA класифицира астероида като \"потенциално опасен околоземен обект\". ", "date": "2019.04.20", "title": "Астероид колкото къща мина близо до Земята"}
{"url": "https://standartnews.com/svyat/spipakha-nash-kamion-plen-s-migranti-390145.html", "text": "Гръцката полиция спря за проверка камион с крадени регистрационни номера и вътре откри 59 нелегални имигранти, предаде БГНЕС. Камионът е бил спрян в петък следобед на магистрала, на около 30 километра източно от Солун, тъй като пътувал с табели с българска регистрация, които били обявени за откраднати. Зад няколко кашона с изолационни материали в ремаркето били открити 59 мигранти – половината от Сомалия, а останалите от Афганистан, Бангладеш, Египет, Еритрея, Ирак, Палестина и Судан. Те казали пред полицията, че всеки от тях е платил по 1500 евро на трафикант в Турция, който да им помогне да влязат в Гърция с лодка, преди да се качат на камиона. 61-годишният шофьор – български гражданин, е арестуван.", "date": "2019.04.20", "title": "Спипаха наш камион пълен с мигранти"}
{"url": "https://standartnews.com/svyat/novi-aresti-na-ekoaktivisti-v-london-390148.html", "text": "Полицията демонтира розовата лодка, която се превърна в център на тазседмичните климатични протести на организацията „Икстинкшън рибелиън“ в Лондон, съобщава Би Би Си. Стотици екоактивисти обаче продължават да блокират централната част на британската столица. Полицията е арестувала още 106 демонстранти, с което броят на задържаните от началото на масовото недоволство достигна 682 души. Своята подкрепа към протестиращите изрази и дейм Ема Томпсън, като актрисата се включи активно в маршовете срещу климатичните протести за които пристигна специално от Лос Анджелис. 60-годишната звезда дори застана в превърналата се в символ розова лодка и заяви, че нейното поколение не е „оправдало очакванията на младите хора“. Полицията в Лондон обяви пълна мобилизиция заради протестите срещу климатичните промени. Служителите на реда работят на 12-часови смени и са отменени всички отпуски. Екоактивисти заплашиха в петък, че ще блокират достъпа до най-голямото и най-натовареното европейско летище – „Хийтроу“ в деня преди Велкден. Тунелът водещ към Терминали 2 и 3 действително беше блокиран от протестиращи в събота, но обиколните маршрути към аерогарата останаха отворени. Подобни еко протести бяха организирани и в други европейски държави. В съседна Франция активисти блокираха входа на централата на банка „Сосиете женерал“, в опит да привлекат вниманието на световните лидери към проблемите на природата. Полицията в Париж използва сълзотворен газ в опит да разпръсне демонстрантите. ", "date": "2019.04.20", "title": "Нови арести на екоактивисти в Лондон"}
{"url": "https://standartnews.com/svyat/zhlti-zhiletki-rushat-i-palyat-v-parizh-390147.html", "text": "Това е 23-та поредна събота на протести Почти 10 хил. души са участвали днес в акцията на \"жълтите жилетки\" във Франции, в Париж протестират 6,7 хил., съобщава канал BFMTV позовавайки с ета Министерството н авътрешните работи на страната.Сблъсъци избухнаха още в началото на следобеда по време на демонстрацията, коато с епровежда всяка събота от ноември насам срещу социалната и данъчната политика на правителството. Кадри, разпространени от френските медии, както и видеоклипове от социалните мрежи, показват участници в протеста, които рушат и палят бариери из парижките улици, а мнозина хвърлят бомбички, посочва ТАСС. Полицията нееднократно използва срещу демонстрантите шокови гранати и сълзотворен газ. Дотогава демонстрацията, събрала хиляди протестиращи, протичаше спокойно, допълва АФП. Префектурата съобщи за 126 души, откарани в полицейските управления, и за над 11 хиляди подложени на превантивни проверки от органите на реда. Според телевизия Бе Еф Ем по-рано днес президентът Еманюел Макрон спешно е извикал вътрешния министър Кристоф Кастанер, за да докладва за ситуацията, добавя ТАСС. Днес се очакваха и шествия в различни региони на Франция, но Париж изглежда остава център на вълненията по време на 23-ата поредна протестна събота, отбелязва АФП.", "date": "2019.04.20", "title": "\"Жълти жилетки“ рушат и палят в Париж"}
{"url": "https://standartnews.com/svyat/milioni-evro-namereni-v-bivshiya-prezident-na-sudan-390152.html", "text": "Заведени са му дела за корупция Милиони евро и няколко милиарди в местна суданска валута бяха открити от следователи от военната прокуратура, които претърсиха къщата, където живее бившият судански президент Омар ал-Башир, според вестник Ар-Рай ал-Ам. Съобщава се, че по време на претърсването са иззети 6 милиона евро, 351 хиляди долара, както и пет милиарда судански паунда (около 105 милиона долара). По-късно те били занесени в Централната банка на страната. Вече са заведени и дела за корупционни престъпления. Военният преврат се състоя в Судан на 11 април на фона на четиримесечните народни протести. Президентът Омар ал-Башир беше отстранен от власт и по-късно затворен, както и някои членове на неговото семейство и високопоставени служители. Властите поеха преходния военен съвет, сформиран от армията, която възнамерява в рамките на две години да предаде ръководството на страната в ръцете на избраните власти. Въпреки това народните протести, въпреки обещанията на военните, не отшумяват. Протестиращите изискват незабавно създаване на граждански управителен орган и прехвърлянето на всички правомощия върху него.", "date": "2019.04.20", "title": "Милиони евро намерени в бившия президент на Судан"}
{"url": "https://standartnews.com/kultura/vlado-penev-na-moda-sa-utaykite-khorata-s-moral-sa-ostaveni-v-nis-390115.html", "text": "\r\n- До степен, в която той се превръща в лице на Сатаната. Фьодор е най-отвратителният, най-бруталният в руската и не само класика.  У него не е останало нищо човешко. Той е носителят на душевната развала, той е и катализаторът на събитията. Има четирима сина, но не е отгледал нито един от тях. Обсебен е от нечисти сили. Затова в театъра имаше и водосвет – срещу злото. Много е важно да правим нещата с отношение, да се връщаме към корените си, да си спомняме, че сме вярващи – защото  \r\nДлъжни сме да бъдем по-добри. Но - за жалост - не само робуваме на вечните пороци, но трупаме и нови. Така че самото докосване до Достоевски е извисяващо – независимо от това какъв е крайният резултат. Все пак сме се заровили в текста, все пак сме го дискутирали... Романът е гигантски – ясно е, че няма как да бъде пренесен едно към едно на сцената. Публиката гледа нашата версия.  \r\n- Много и постоянно. Без нея ценностната ни система рухва. Оставаме и без морал. Тъкмо през вярата – не казвам през религията – той може да бъде събран, концентриран, овладян. За да се намери истината. Но когато цялото ни общество, целият свят са станали толкова консуматорски и единственото вълнение е кое колко струва, нещата започват да стават необратими. Въпросът е да имаш или да даваш.     \r\n- Не мога да обвинявам когото и да било.  Причините са някъде дълбоко вътре в нас на ДНК-ниво и въобще не са свързани с политически системи и чужди влияния, нито с вечните извинения, че някой друг ни е виновен за всичко -  че ни е длъжен или че ни мисли злото. Самите ние не се опитваме да надмогнем лошото. Но как да обвиняваш когото и да било, че е загубил вярата си, след като всеки има основание за това сред действителността, в която живеем. В нея няма нищо лесно. Наскоро обаче си дадох сметка, че пет века сме живяли с хора от друга религия, които, например, подхождат изключително хигиенично към всекидневието си - мият се след всяко посещение в тоалетната, но не сме взели този навик от тях. Или пък някой друг техен табиет, който би се отразил положително на характера ни.  \r\n- Въпрос на домашно възпитание, на осъзнаване какво е важно. Сега на мода са утайките, незначителните – те са в центъра на вниманието. Докато стойностните личности са захлупени някъде в ниското. Но ако човек си постави висока цел, която да следва, без да се вълнува от това какви ги върши комшията му, може да стигне далече.  \r\n- В бедните страни, където животът на  народите е изключително просто устроен – там разполагат само с най-необходимото за съществуването – хората са най-духовни, най-пречистени. Битът не ги обсебва, не ги заставя да бъдат зли, подмолни, завистливи. Всички са еднакво семпли, еднакво великодушни. Те са и най-щастливите.  На плаващ остров в езерото Титикака с дъщеря ми Яна живяхме при едно семейство - две сламени къщурки и една лодка. А около тях - цялата изумителна природа. Това бяха най-усмихнатите и най-хармонични хора, които съм срещал напоследък. Хора с цели души. Неоядени от цивилизацията, недокоснати от налаганите от нея условности, комплекси и претенции, от нейните мераци и амбиции. Не знам с точност каква е религията в Перу, в Камбоджа – но там се оказахме сред изключително ведри и спокойни мъже и жени, въпреки оскъдицата им. Невероятно симпатични. В подобни мигове си казваш, че никак не е трудно да живееш по простия начин, защото е много по-духовно. Общуваш директно с Бога.  \r\n- Комерсиализацията из Светите места става все по-ескалираща и все по-дразнеща. Христос е изгонил търговците от храма, но те са се настанили наоколо. И могат да те ядосат – ако им позволиш. Но аз се абстрахирах от тях и посветих изживяването си на своята вяра.  \r\nв Йерусалим, Йерихон, Галилея, река Йордан. В самия Йерусалим забелязах  много хора, които не смятаха, че им е нужно да се наредят на опашката, за да влязат във „Възкресение Христово“, където е гробът господен. И ако на времето самото стигане до Йерусалим е било изпитание, то сега изпитанието е в това да изчакаш 2-3 часа, за да се доближиш до Исус.   \r\n- Вярно е, че много ме натоварва. И аз по някое време се замислих дали не трябваше да направя нещо по-леко за 60. Но пък какъв е смисълът да правиш леки неща? Едва ли му трябват на някого. Смисълът е в провокацията, а не сръчно и ловко да имитираш. Смисълът е в преминаването през чувствата, през душата - а не да позволиш някакво обливане отвън. Не ми е интересно. Вече съм на възраст, на която нямам нужда да печеля слава, престиж, авторитет, пари... Колкото съм успял до този момент – толкова.  От тук нататък ми се иска всяка роля да е предизвикателство. Да знам, че усилията ми са осмислени – освен че има удоволствие. Без удоволствие няма как да издържиш в тази професия. А случайностите ги прескачам. \r\n- Няма как да ви отговоря: Неустойките са по-големи от хонорарите.     \r\n- И още как. Преди години тя гостува в Народния театър по покана на Краси Спасов – в „Хеда Габлер“.  като бивши гаджета. Аз бях Ейлерт Льовборг, появявах се от нищото – романтичен и буен с едни дълги коси. А Янина и Чочо Попйорданов, светла му памет, играеха съпрузи. Докато снимаме с нея, често си спомняме и се смеем. Въобще „Откраднат живот“ е супер емоция - сериалът набра сериозна енергия и има своята огромна огромна публика. Всички работят супер професионално – Евтим Милошев вдигна изключително високо нивото на телевизионното кино. Машината се върти нон стоп – два екипа, мащабна организация. Не е форматче за рейтингче, с което да си вържеш гащите. И „Дяволското гърло“ много ми харесва. \r\n- Нямам проблем с медицинските термини. Бързо ги запомням и бързо ги забравям - имам добра концентрация на паметта и отличен рефлекс за изчистването й, защото трябва да се освобождавам от вече непотребните ми текстове. Гледам повече да чистя, отколкото да трупам.  \r\n- Пуснах я заради „Бащата“.  В „Откраднат живот“ пък трябва да я държа поне до края на този сезон – снимаме до средата на май. Но сега чакам да ми направят изкуствена брада,  \r\nкоято ще е едно към едно с моята. В последната картина на „Братя Карамазови“ става червена – когато вече съм самият Сатана.  \r\n- И двете имат много ангажименти, не знам дали намират време за телевизия. В театъра идват по-често.  По-скоро аз им звъня, за да ги питам как са – и вероятно им досаждам с вечните ми грижи.        \r\n- С Юлиан Вергов, Захари Бахаров, Диана Алексиева, Теодора Духовникова и мъжа й се каним да правим набези из Европа. Но сме твърде неорганизирани и замаяни. След като се пробваме като общност на по-близки дестинации, ще се отправим и към по-далечните. Наскоро  бяхме с „Бащата“ на международен балкански фестивал в Бурса. С Юлиан и Теодора успяхме да стигнем до Ефес и Измир – беше страхотно, прекарахме фантастично и в Истанбул. Мартина Вачкова пък ми подари представление в „Ла Скала“. Гледахме „Травиата“: трябваше да пее Соня Йончева, но понеже е бременна, вместо нея като Виолета излезе афроамериканка. В антракта видяхме Пласидо Доминго - Мартина веднага се хвърли да се запознаваме.    \r\n- О, да. Няколко пъти съм ходил там на туристическа обиколка, но за първи път гледам спектакъл. След него имаше камерен концерт на Людмил Ангелов и Красимира Стоянова.  \r\nТе ни поканиха в кралската ложа \r\nСтана ни много хубаво и патриотично – хем редово представление, хем цялата зала – препълнена.                                      \r\n ", "date": "2019.04.20", "title": "Владо Пенев:  На мода са утайките, хората с морал са оставени в нис"}
{"url": "https://standartnews.com/svyat/kokain-za-5-mln-evro-otkrit-na-korab-v-cherna-gora-390153.html", "text": "Принадлежал на военноморския флот Около 50 килограма кокаин е заловила черногорската военна полиция, засега е арестуван само един заподозрян, пише в. ”Вечерне новости”, цитиран от БТА. Според черногорските медии арестуваният е подофицерът от армията Душко Раденович, който е заподозрян, че през последните дни при подготовката на кораба за плаване е скрил в едно от помещенията голямо количество наркотик. Властите подозират, че той е бил свързан с престъпни групи, занимаващи се с контрабанда на кокаин. Заради факта, че за трафик на наркотици е използван кораб, принадлежащ на военноморския флот, разследването е поето от специалната държавна прокуратура. Вчера медиите в Черна гора съобщиха, че въз основа на информация на военното разузнаване е направен обиск на кораба \"Ядран\", който трябваше да същия ден да тръгне на плаване от Тиват през Истанбул до Пирея в рамките на учебна практика на студенти от морския факултет в Котор. При обиска е открито вещество, което по-късно било идентифицирано като кокаин. Министерството на отбраната съобщи, че освен наркотика на кораба е намерено и нелегално оръжие. Цената на заловения кокаин на черния пазар е около 5 милиона евро.", "date": "2019.04.20", "title": "Кокаин за 5 млн. евро открит на кораб в Черна гора"}
{"url": "https://standartnews.com/svyat/kosovo-vrna-110-svoi-grazhdani-ot-siriya-390156.html", "text": "Косово върна в страната 110 свои граждани от Сирия, сред които и такива били се за джихадистки групировки, както и 74 деца, съобщават от правителството в Прищина, предаде \"Евронюз\". Повече от 300 граждани на Косово са пътували до Сирия от избухването на гражданската война през 2012 г. 70 са били убити.  „Днес в ранните часове на деня бе организирана важна и деликатна операция, при която правителството на Косово с помощта на САЩ върна 110 свои граждани от Сирия“, съобщи министърът на правосъдието Абелард Тахири. Сред върнатите косовски граждани има четирима бойци, 32 жени и 74 деца, включително 9 деца без родители. Четиримата бойци са били незабавно арестувани. Трийсет бойци, 49 жени и 8 деца все още са в конфликтните зони на Сирия и Ирак. „Ние няма да спрем, преди да върнем всеки гражданин на Република Косово в страната му и всеки, който е извършил някакво престъпление или е бил част от тези терористични организации ще бъде изправен пред правосъдието. Косово не може да позволи негови граждани да бъдат заплаха за Запада и за нашите съюзници“, каза Тахири.", "date": "2019.04.20", "title": "Косово върна 110 свои граждани от Сирия"}
{"url": "https://standartnews.com/sport/khristo-prodanov-pokori-everest-predi-35-godini-390119.html", "text": "Днес се навършват 32 г. от както на 20 април в 18,15 ч., Христо Проданов влезе в историята като първия българин, изкачил най-високия връх в света Еверест (8848 м). Успешната атака е извършена по Западния гребен, известен още като \"Жестокия път\". Проданов е първият човек в света, който изкачва Еверест по западната стена, който е най-дългият маршрут и то без да ползва кислороден апарат. Той е и първият, който го изкачва през месец април. Българинът поставя и рекорд за този маршрут, като изкачва върха от базовия лагер за 33 дни. Пак той е алпинистът, преодолял най-голямата денивелация за един ден към върха. Точно в 18,15 ч. по радиостанцията в базовия лагер се чува: \" Христо предава още: \"Тук на върха няма нищо. Има само изградена една малка пирамида от четири съветски кислородни бутилки и съветското знаме. Опитвам се да снимам, но не знам дали камерата работи и затова преустановявам.\" \r\nНационалната експедиция се провежда през 1984 г, като ръководител е Аврам Аврамов, а Проданов е утвърден за негов заместник. Христо обаче остава на върха прекалено дълго - 33 минути. След това започва да слиза по тъмно, по собствените си стъпки – нещо, което нито един алпинист в света не го е правил. Извилата се буря в района на върха принуждава Проданов да бивакува на открито. На 21 април сутринта алпинистът се обажда, но вече звучи много зле и трудно се разбират думите му. Ясно е, че е в тежко състояние след прекараната на открито нощ, без кислород, при температура минус 42 градуса, на приблизителна височина 8600-8700 м. Цели две денонощия алпинистите Людмил Янков, Иван Вълчев, Трифон Джамбазов и шерпът Джон извършват спасителна операция, движейки се нагоре, след като им е съобщено за тежкото състояние на Христо. По време на спасителната операция най-близко до него е Людмил Янков, но нощта пада и му е наредено да спре издирването. Янков изкачва немислимите 1330 м (от 7170 до 8500 м), за да се включи в операцията.  Но вероятно е бил и 100 - 200 метра по-нагоре. Връзката с Проданов се губи още следобед. Към полунощ Янков докладва, че в тъмнината не може да намери пострадалия. Остава да бивакува в спален чувал на огромна височина при ураганен вятър. В изкачването кюстендилецът прокъсва ръкавиците си. И трябва да ги сваля, за да говори по радиостанцията. По нея го търсят за щяло и нещяло. Пръстите му премръзват още повече. Това води до гангрена. Бурята се усилва Ръководството на експедицията и лекарят решават, че Христо вече няма практически шансове. Казват на Янков да се прибира. По-късно Людмил споделя, че дори да намери Проданов, едва ли може да му спаси живота. Има сили само да му затвори очите. Кюстендилецът слиза сам до лагер 4. И тръгва надолу, придружен от своя партньор Стамен Станимиров. Двамата продължават до лагер 2. Могат да се доберат и до лагер 1, където е д-р Стайко Кулаксъзов - един от големите ни специалисти по измръзвания. Но Стамен не знае, че Людмил има проблеми. Приятелят му не се оплаква и не охка. А ръцете му направо тракат, щом се допрат в нещо. Станимиров научава истината в палатката. Веднага започва разтривки и загревки. Ала измръзването е трета степен. Пропускат последната нощ, в която може да се направи нещо. После ампутацията е неизбежна. В резултат на това му ампутират по два пръста на двете ръце. Последното обаждане от Христо е в 19.45 ч. на 21 април 1984 г. Преди да осъществи мечтата на живота си, Проданов казва: \"Най-огромното ми желание е нашата експедиция да завърши   да завърши успешно не само с изкачване на кой да е от нашите алпинисти, но всички живи и здрави да се върнем в България. Това ще бъде най-големият ми успех, всичко останало е пепел\". По ирония на съдбата, именно той не успява да се върне жив. Репликите в радиостанцията:  . Моля те, не заспивай! Не зас-пи-вай!\" в опит на радиста да държи буден Проданов до идването на подкрепата отдолу пресъздават в най-пълна сила драматичността в онези напрегнати часове в Хималаите. Въпреки загубата, ръководителят на експедицията Аврам Аврамов обявява решението си:   След едноседмична почивка на 3 май 1984 г. започва втората атака на върха. На 8 май в 17,15 ч. Иван Вълчев и Методи Савов, а на 9 май в 9,11 ч. Николай Петков и Кирил Досков покоряват връх Еверест и затвърждават българското присъствие на най-високия връх на планетата. Те осъществяват и пълния траверс на върха – изкачване по Западния гребен и слизане по Южния склон. Този маршрут влиза в историята на световния алпинизъм като „Българския траверс\" на Еверест.  Работи като инженер металург в Кремиковци. Първия си 7-хилядник изкачва през 1967 г. - връх Ленин. Преди това покорява върхове в Алпите. По-големите му успехи са свързани с Хиндукуш (1976 г.) и Лхотце (1981 г.), като става първият българин, изкачил този връх. Награден е с орден \"Георги Димитров\" (1981 г.; 1984 г., посмъртно), \"НРБ\", II степен (1977 г.). Обявен е за герой на НРБ (1984 г., посмъртно). Проданов е алпинист № 1 на България за ХХ в. (2001 г.). \r\n ", "date": "2019.04.20", "title": "Христо Проданов изкачи Еверест преди 35 години"}
{"url": "https://standartnews.com/sport/sportt-po-tv-za-20-april-390128.html", "text": "17,15 Футбол, България, Първа лига: ЦСКА-София - Левски; 20,00 Лудогорец - Ботев Пд (пряко) 23,30 Баскетбол: Мач от НБА (пряко) 14,30 Футбол, Англия, Висша лига: Ман Сити - Тотнъм; 19,30 Нюкасъл - Саутхямптън (пряко) 18,00 Футбол, Франция, Лига 1: Гингам - Марсилия; 21,00 Страсбург - Монпелие (пряко) 14,30 и 16,30 Тенис: ATP 1000 Монте Карло, Полуфинали (пряко) 19,30 Футбол, Холандия, Ередивизи: Грьонинген - Аякс; 21,45 Фейенорд - АЗ Алкмаар (пряко) 16,00 Футбол, Италия, Серия А: Лацио - Киево (пряко) 20,00 MMA, UFC Fight Night: Алексей Олейник срещу Алистър Овърийм (пряко) 13,30 Футбол, Италия, Серия А: Парма - Милан; 16,00 Каляри - Фрозиноне; 19,00 Ювентус - Фиорентина; 21,30 Интер - Рома (пряко) 14,00 Футбол, Испания, Ла Лига: Селта - Жирона; 17,15 Ейбар - Атлетико М; 19,30 Райо Валекано - Уеска; 21,45 Барселона - Реал Сосиедад (пряко) 21,15 \"Спорт в обектива\" 19,00 Волейбол, Италия, Серия А: Плейоф (пряко) 12,00; 17,00 и 20,30 Снукър: Световно първенство в Шефийлд, първи ден (пряко) 15,00 Колоездене: Обиколка на Турция, пети етап (пряко) 16,30 Футбол, Германия, Първа Бундеслига: Байерн - Вердер; 19,30 Борусия М - РБ Лайпциг (пряко) 21,30 Мотоциклетизъм: 24 часа на Льо Ман (пряко)", "date": "2019.04.20", "title": "Спортът по тв за 20 април"}
{"url": "https://standartnews.com/sport/turski-grandove-s-bitka-za-nedelev-390137.html", "text": "Голямата звезда на Ботев Пловдив Тодор Неделев може да осъществи желания от него трансфер в чужбина. Според турските медии, два местни отбора от елита са в люта битка за подписа му. Става въпрос за закъсалия гранд Фенербахче, както и за Коняспор.  Изданието \"Йенакит\" твърди, че двата тима следят изявите му от есента, изготвили са вече подробни доклади за представянето му и ще направят своите ходове по евентуалното му привличане след края на настоящия сезон. Интересното е, че покрай следенето на изявите на Неделев, от Коняспор са харесали и съотборника му при \"канарчетата\" Кристиан Димитров, така че двамата могат да поемат в пакет към този тим, който се слави с доста солиден бюджет.  Фенербахче пък цяла есен следи изявите на друг роден национал - Кирил Десподов. От там обаче прецениха, че той няма достатъчно качества за отбора и се спряха именно на Неделев. Десподов пък вече играе в Серия А за Каляри. ", "date": "2019.04.20", "title": "Турски грандове в битка за Неделев"}
{"url": "https://standartnews.com/sport/ventsi-macht-sreshchu-septemvri-beshe-chesten-390136.html", "text": "Президентът на Славия Венцеслав Стефанов бе много огорчен след загубата на своя отбор от Септември. „Белите” водиха с 2:0, но допуснаха пълен обрат, което породи много коментари по повод честността на дуела между столичните тимове на националния стадион „Васил Левски”. Босът на Славия взе отношение и сподели, че е готов да сложи всичките футболисти на Славия на детектор на лъжата, ако има превишени залози за мача в петък вечер. „Не мога да позная отбора ми. Не мога да ви кажа какво става. Сто процента знам, че няма никакви нечестни и нередовни работи. Не може да имаш 15 точки аванс и да можеш да изпаднеш. Форматът е безумен, но не е оправдание. Можехме да водим с три-четири гола”, започна Венцеслав Стефанов. „Слушам и виждам какво се говори, но човек, който разбира от футбол може да си направи изводи, че тук нещата не са свързани с такива работи. Сега контрата остава във мен”, продължи босът на Славия. „Най-лесно е да се провери в буукмейкърските къщи дали има залози, дали има повишение на залозите и тем подобни неща. Ако няма такова нещо, би трябвало да си върнете думите назад и да ми се извините. Ако има нещо подобно, тогава можем да търсим дали има виновник, но аз не виждам от тези футболисти на Славия някой, който може да се занимава с подобни неща. Не знам дали някой си дава сметка да кажеш на футболистите – „Вкарайте два гола, а после да ви вкарат три”. След това като ръководител мога ли да застана пред тях и да изискам нещо?”, продължи Венцеслав Стефанов. „В Славия никога не е имало такива работи, залагам си главата. Ще бъдат глобени за предния мач, както и за този, но гарантирам, че няма футболисти, които са играли симулативно. Готов съм всички да сложа на детектор на лъжата, ако се окаже, че има завишени залози. Каквото иска да проверява УЕФА”, завърши Стефанов.", "date": "2019.04.20", "title": "Венци: Мачът срещу Септември беше честен (ВИДЕО)"}
{"url": "https://standartnews.com/sport/grisho-s-poslanie-km-fenovete-video-390134.html", "text": "Българският тенисист Григор Димитров благодари на феновете си със специално видео послание, което записа след отпадането си в Монте Карло. Звездата на родния тенис отпадна в трети кръг на Мастърса след поражение от Рафаел Надал. Григор Димитров обаче даде ясна заявка, че скоро ще се завърне на корта, по-силен от преди. Хасковлията пусна видео в социалната мрежа Инстаграм, на което се вижда как възстановява във фитнеса. “Добро утро, просто исках да споделя няколко неща с вас. Да ви кажа, че завръщанията са по-силни от неуспехите. 7 часа сутринта е, а аз отново съм във фитнеса. Затова останете каквито сте, верни на себе си, вярвайте в себе си, продължавайте да работите здраво. Заради любовта към играта. Благодаря ви за подкрепата”, сподели на английски Григор Димтиров. Клипът обаче продължава с думи на български от тенис звездата ни: „Благодаря много на всички. Обичам ви!” В останалата част от видеото Григор Димитров е избрал ключови моменти от представянето му на турнира в Монте Карло.", "date": "2019.04.20", "title": "Гришо с послание към феновете (ВИДЕО)"}
{"url": "https://standartnews.com/sport/milr-se-provali-i-pri-tretiya-doping-test-390135.html", "text": "Професионалният боксьор Джарел Милър се провали и при третия тест за забранени вещества. Състезателят, който получи отказ за лиценз да се бие в Ню Йорк, заради положителна проба направи още два теста, в които се провали. Втората проба, както вече стана ясно, също е с наличие на забранена субстанция. Тя е взета на 31 март. Според ESPN, третият тест, който Милър не е издържал, също е от тази дата, но е дал положителен сигнал за наличие на еритропоетин, който се използва за по-бърза доставка на кислород към мускулите, което ги прави по-издръжливи. По този начин двубоят между Антъни Джошуа и Джарел Милър на 1 юни няма да се състои. Промоутърите на боксьора от Великобритания обаче са в трескаво търсене на съперник за тази гала вечер. Почти нулеви са шансовете това да бъде Кубрат Пулев.", "date": "2019.04.20", "title": "Милър се провали и при третия допинг тест"}
{"url": "https://standartnews.com/sport/levski-i-tsska-sofiya-s-khiks-za-ludogorets-390159.html", "text": "Левски и ЦСКА-София не се победиха. \"Сини\" и \"червени\" завършиха 0:0 в дербито от 4-ия кръг на шампионския плейоф. От този резултат едва ли са доволни и двата щаба, тъй като, ако Лудогорец победи Ботев малко по-късно тази вечер ще излезе на 5 точки пред втория в първата шестица - ЦСКА-София и на цели 11 пред третия Левски.  Срещата започна по-добре за \"червените\", които удариха греда още в 8-ата минута. Кристиян Малинов проби \"заспалата\" отбрана на Левски и разтърси гредата зад Николай Михайлов с мощен удар.  В 32-ата минута Пинто с пропусна с глава да даде аванс на ЦСКА-София. Той стреля с глава, но покрай гредата Михайлов. До края на първите 45 минути играчите на Любослав Пенев бяха по-активни, като няколко пъти бяха близо до гол, но не намериха целта. В 38-ата минута Жоржиньо надбяга защитата на \"сините\", но завършващият му удар бе разочароващ. Малко по-късно и Бодуров пропусна да се разпише след корнер. Хали Тиам опита своя късмет с удар от дистанция, но не намери вратата на Черниаускас. Така първата част завърши при нулево равенство. Второто полувреме започна далеч по-добре за играчите на Георги Дерменджиев. Първо Паулиньо стреля над гредата, а секунди по-късно Станислав Костов едва не счупи гредата на ЦСКА-София с мощен удар от дистанция. За няколко минути срещата беше прекъсната заради димната завеса дошла от димките на Сектор \"Г\". В 53-ата минута Михайлов първо боксира центриране от корнер, а след това спаси удар на Пинто при добавката. И тук някъде и двата тима заиграха по-предпазливо и до положения пред двете врати рядко се стигаше. В 58-ата една лошо изчистена топка от Михайлов можеше да доведе до неприятности. Тя беше овладяна от Малинов, който побърза да я върне с центриране в наказателното поле. Жоржиньо стигна до подаването, но нямаше възможност да нанесе точен удар. Последната чиста възможност в мача се откри пред Левски в продължението на срещата. Паулиньо намери път в наказателното поле отляво и изчака за миг включването на Мариани. Швейцарецът получи топката и стреля към долния десен ъгъл, но Черниаускас се намеси отлично.ю Така и двата отбора се отдалечават все повече от целта заложена в ДНК-то им, а именно титлата. В следващия кръг ЦСКА-София гостува на Ботев Пловдив, като през седмицата приема същия съперник у дома в полуфинален реванш за Купата на България. За Левски предстои домакинство срещу Берое.", "date": "2019.04.20", "title": "Левски и ЦСКА-София с хикс за Лудогорец (ВИДЕО)"}
{"url": "https://standartnews.com/sport/penev-ne-byakhme-maksimalno-kontsentrireni-390160.html", "text": "Любослав Пенев сподели мнението си след нулевото равенство срещу Левски, в дербито на 4-тия кръг на плейофната фаза на Първа лига. Според наставникът на ЦСКА-София, \"червените\" е трябвало да вкарат поне 3 гола на \"сините\". “Доволен съм от всички. Трябваше да вкараме не един, а поне два-три гола. Имахме 6-8 ситуации за отбелязване. Има и такива мачове. За жалост футболът се играе на голове. Не бяхме максимално концентрирани. Добре изиграха положенията, но да приемем, че головете остават за сряда. Доволен съм, добър мач. \r\nХареса ми, че играем като отбор. Един силен колектив с желание. Играем добър футбол. Искаме да победим. Единствено ни липсваше голът.\", заяви той \r\n\"Изиграхме силен мач и имахме инициативата в по-голямата част. Отборът, който диктува темпото. Имаше един-два подаръка, които можеха да ни костват мача. Стараем се много и в защита, и в нападание. Нещата се получават”, каза Любо Пенев.", "date": "2019.04.20", "title": "Пенев: \"Не бяхме максимално концентрирани\""}
{"url": "https://standartnews.com/kultura/yulian-vergov-lipsva-ni-vyara-v-po-dobroto-utre-390117.html", "text": "Юлиан Вергов излезе от „Откраднат живот“, но няма съмнение, че за неговия прочут доцент Банков винаги има отворена врата в сценария. Последните няколко епизода с харизматичния актьор бяха наистина разтърсващи, тъй като в тях – както се знае – той страдаше за болния от рак Пепе. Сцените между Вергов и Петър Милошев, който чудесно се справя с тежките моменти в сценария, трогнаха публика до сълзи. Вергов вече снима игрален филм, а в календара му до края на годината са още две пълнометражни продукции за големия екран. Асът на театъра и киното обаче нито за миг не е слязъл от сцената, въпреки натоварения си на макс кинаджийски график.         - Господин Вергов, тези дни играхте „Богът на касапницата“ в Габрово и Дряново – усетихте ли социално напрежение покрай налетелите на бой трима роми и последвалите протести? \r\n- Не. Всичко си беше спокойно и нормално. В Габрово публиката открай време е театрална, така че ни посрещнаха много добре. В Дряново – също. Не можем да слагаме целия етнос под общ знаменател. Ако само те вършеха зулуми – да, но не е така. \r\n  \r\nДържавата се вмирисва откъм съдебната система Но самите ние сме виновни за проблемите си. Отдавна съм спрял да се дразня за повечето простотии – иначе няма да как да се съхраня и да се съсредоточа върху това, което правя, защото много го обичам.  \r\n- И все пак: какво най-много ви учудва? \r\n- Липсата на памет. Избираме едни и същи политици и се правим, че не го забелязваме. Явно така ни е по-удобно. А трябва да помним грешките, за да не ги повтаряме – своите и на другите. Защото, както казва баща ми, животът е най-добрият учител, но за съжаление, учи късно. Но гледам да не се натоварвам, че и без това е повсеместна апатия. Наблягам на по-веселите неща в тази всеобща тегоба.  \r\n- Често ли получавате покани да влезете в политическа формация? \r\n- Случвало се е. Но по принцип не обичам прекалено мащабните проекти, защото в тях участват много хора, а няма начин да познавам всичките. И в един момент може да се окаже, че някои от тях не са тези, за които се представят, а това не ми е твърде симпатично. Предпочитам да се събера с 20 души приятели - от които знам какво очаквам  - и да свършим някаква работа в името на определена кауза. Ужасно е, ако не можеш да се погледнеш в огледалото.  \r\n- Често ли заставате пред огледалото, за да разберете до къде сте? \r\n- Ами да, старая се да си давам сметка за нещата от живота. Добре е човек да има смелост и да признае някои тъпотии, които е направил – и да си вземе поука, та да не ги повтаря. \r\n- Във времето по-критичен ли ставате към себе си? \r\n- Стремя се да се чувствам добре, което автоматично ме прави по-самокритичен – защо трябваше да се случи това, защо направих онова... Наслаждавам се на живота и на това, с което се занимавам. Не съм от актьорите, които от дете са мечтали да се отдадат на изкуството – професията ме връхлетя по-късно. Тя ми дава страшно много, но и ми взима, колкото и клиширано да звучи. Слава Богу, впускам се само в неща, които харесвам. Но пък свободното време постоянно не достига.   \r\n- Какво снимате в момента? \r\n- В „Пепел върху слънцето“ по книгата на професор д-р Златимир Коларов „Илюзио магна“,  базирана на истински случай. Тя, естествено, е по-философски написана, докато сценарият е по-конкретен, по-динамичен, по-случващ се. Зад проекта стоят млади момчета – братя Калинови. Моят герой, д-р Стефанов, се намира в преломен момент от живота си. Той се опиянява от вътрешния си глас, убеден, че действа правилно, но после се оказва, че не е така. Историята е разказана просто и достъпно – на ниво текст е изключително въздействаща. За филма – ще видим. Имах разтърсваща среща покрай ролята си – с Павел Попандов. Никога досега не си бяхме партнирали – нито пред камери, нито на сцена. Няколко дни работихме заедно – беше възхитително. Още като малък съм се омайвал от неговата игра – и сега да бъдем заедно на терен, беше и впечатляващо, и притеснително. Той винаги има предложения абсолютно точни на ситуацията. А най-изключителното беше, че някои от тях бяха изцяло в полза на моя герой. Това много рядко се среща в професията – да направиш така, че да е добре за колегата ти. Аз също работя по този начин – най-вече заради проекта. Харесвам актьори, които могат да преглътнат собственото си его заради общата цел.                                  \r\n- Това е четвърти лекар в кариерата ви... Да не би родителите ви да са искали да ставате доктор? \r\n- Искаха да ставам инженер.  В МЕИ стигнах до държавен изпит  Само той ми остана, за да взема диплома. Но с лекарите засега ще спра до тук. В следващия филм съм съвършено различен – разносвач на замразени пилета. Ще го снима Павел Веснаков – дебют в пълнометражното игрално кино. Работното заглавие, което много ми харесва, е „Повече не съм ядосан“. След това веднага влизам в продукция на Сашо Косев. Там съм директор на училище – много приятен тийнейджърски сюжет. Мисля, че ще се получи завръщане към доброто старо българско и италианско кино с романтичен привкус, без да е крачка назад, разбира се.     \r\n- Като ви слушам, май няма любовни интриги около нито един от новите ви герои... \r\n- Не, няма. \r\n- Е какъв секс символ сте, отиде ви имиджът... \r\n- Дори ще заложа на променена визия при Павката Веснаков.    \r\n- Вярно ли е, че докато сте снимали в „Откраднат живот“ силно драматичните сцени между болния Пепе и доцент Банков, всичко живо се е просълзило – включително и вие? \r\n- Ами беше си по роля, но и цялата емоция логично мина през мен. После разбрахме, че екипът е циврил и че дори Евтим е гледал тайно. \r\n- Никой не очакваше, че Христина Апостолова ще напише толкова апокалиптични епизоди – при това с участието на собствения си син... \r\n- Голяма смелост проявиха – и тя, и Евтим. Въобще историята е страхотна. А в началото са мислили, че „Откраднат живот“ ще има само 12 серии. Има любов у тия хора към българското кино – личи си и в „Дяволското гърло“. Харесват ми личности като тях, които бутат и ръгат. Къртовски труд е. Жестока работа вършат,  евала.   \r\n- Ако реши, вашият доцент Банков би могъл да се завърне от Париж, където замина...   \r\n- Може би. Той обаче мина през какво ли не. Не знам дали бих могъл да изкарам още нещо от себе си за него. А не искам да оставам в сценария само заради, примерно, хонорара. Не желая да зациклям.  Натоварването е супер голямо, мозъкът ти трябва да работи адски бързо. Не предпочитам да се стига до някакъв вид изхабяване.  \r\n- Как си партнирахте с Петър Милошев? \r\n- Подобно общуване изкарва всичко от теб. С Пешко, естествено, се познаваме отпреди сериала. И въпреки че драматургичната ситуация хич не беше забавна, той ни развеселяваше, защото в бързината да си каже репликите, понякога сменяше думите. За да работиш с дете, се изисква да го успокоиш, да го предразположиш – и все пак да не се лиготи, въпреки че Пешко е добре възпитан, та винаги знае кога да спре. В подобни моменти трябва да се бръкнеш дълбоко в себе си – голям зор е. Благодарен съм на Господ, че успях да се справя и с това. На Христина и Евтим - също. Беше наистина незабравимо. Имам към 50 филма досега, но така, както снимахме в Берлин за „Откраднат живот“, не съм снимал никога. \r\n- Разкажете какво стана там – винаги е интересно за феновете... \r\n- Работихме по 14 часа на денонощие – с две  почивки от 40 минути, до които вече бяхме  умрели от глад. В някои моменти ми се повдигнаше от изтощение. Но въпреки че  снимахме като животни нямаше нито един човек от екипа, който да мрънка „аре, стига вече“ –  самозареждахме се от енергията на това, което правехме, а главите ни щракаха със страхотна скорост. Но за последния кадър фасадата на хотела, в който спяхме в Берлин – макар и много хубав – по никакъв начин не импонираше на интериора, който вече бяхме заснели в София. Бях категоричен, че ще изглежда фалшиво. И казах на Павката Веснаков, че трябва да намерим решение за сцената. Вече бях харесал „Адлон“: нали се сещате - онзи прочут супер тузарски хотел до Бранденбургската врата, от чиито прозорец Майкъл Джексън някога провеси едно от децата си, за да го покаже на тълпата.  С нас имаше германски екип, който ни осигуряваше разрешения за локациите и въобще се грижеше за всичко. Като разбраха какво се каним да направим, направо полудяха. Взех да ги успокоявам, че тъй като нямаме разрешение, няма съвсем да снимаме, ама все пак... Абе, българска му работа. Отидохме само тримата – аз, Павката и операторът Иван Вацов. Влязох в хотела някъде към полунощ – голям лукс, страшна охрана. Казах „Добър вечер“ и започнах да се правя, че водя важен бизнес разговор по телефона, а около мен веднага са завъртяха костюмирани мъже със слушалки в ушите – а аз по дънки и разпарчутисан.  Но понеже трябваше нещо да уточним, започнах наистина да звъня на екипа – естествено, всички си бяха изключили телефоните, нали сме на работа. Все пак успях да се свържа с Мери, художничката по костюмите, и й рекох да ми даде Павката. \"Какво стана, бе,  арестуваха ли те вече запита ме той веднага. „Не още, но да знаете, че можем да направим само един дубъл“, обясних му аз. Абе, и най-дребните детайли са важни, за да стане кино.         \r\n- Дъщеря ви Алена споделя ли мераци да става актриса?  \r\n- Децата бързо сменят решенията си. Не ми се иска много да става актриса, но ще я подкрепя, каквото и да реши. Трябва да имаш дупе и добър вкус, за да бъдеш актьор. Познавам талантливи колеги, които са лишени от вкус. \r\n- Имате ли време да разпускате? \r\n- От два месеца не съм стъпвал във фитнеса. Когато не спортувам, тялото започва да ме боли.    \r\n- Неотдавна сте играли „Бащата“ на балкански фестивал в Бурса, имали ли сте и приключения... \r\n- О, направихме бързо пътешествие с Владо Пенев и Теодора Духовникова. Владо ни заяви, че е аристократ - има шофьорска книжка, но не обича да кара автомобил. Взехме кола под наем, а той почти не слизаше от нея – да не го зарежем на някоя бензиностанция с бележка. Хилили сме се като пачи с тези двамата, но беше и зареждащо. Владо е изключително начетен и отворен на всякакви теми, Теодора – също, а и аз съм попрочел доста книги, така че го ударихме на история. Беше супер впечатляващо – от град до град нямаше една и съща политическа атмосфера. Измир е разкошен европейски мегаполис – младите момичета дори движат с минижупи и голи кореми. Докато в Бурса е съвсем различно. Алкохолът е абсолютно забранен. Бяхме си взели уиски – наляхме си по два пръста в ресторанта, за да разпуснем след представлението. Дойде сервитьорът и крещейки ни събра чашите, въпреки че бутилката не беше на масата. Стигнахме и до Ефес – уникален град, който някога е бил световно пристанище, а сега морето е на 6 километра от него.  Теодора – нали е възпитаник на класическата гимназия, взе да рецитира на латински в амфитеатъра, един от най-големите в древността.  Някакви туристи – корейци и други – се запалиха покрай нея и също дадоха ентъртеймънт.   \r\n- С Пенев и Теодора работите и в „Откраднат живот“ - интересно ли е да снимате с приятели? \r\n- Да: хем се познавате от години, хем те изненадват. Да не забравяме, че има голяма разлика между актьорите, които играят в театъра и другите, които не излизат на сцена. И когато по сценарий съм двойка, примерно, с Ани Пападопулу и Теодора Духовникова – като в „Откраднат живот“, се получава възхитителна симбиоза. Изключително удоволствие е да играя с тези двете – освен че са изключително красиви, те въобще не остаряват. А понеже героините им имаха ужасни здравословни проблеми, ми се отдаде на разгърна личния си черен хумор.  \r\n- И понеже сме в навечерието на православния Великден: Какво трябва да възкръсне в живота ни? \r\n- Вярата в по-доброто утре.   \r\n ", "date": "2019.04.20", "title": "Юлиан Вергов: Липсва ни вяра в по-доброто утре"}
