{"url": "http://standartnews.com/svyat/gorski_pozhari_bushuvat_v_kaliforniya_9_dushi_sa_zaginali-378271.html", "text": "Най-малко деветима човека са вече загиналите в горските пожари, бушуващи из американския щат Калифорния, а трийсет и петима са безследно изчезнали, предаде Ройтерс. Телата на всичките жертви са намерени в или около град Парадайз в планински район в северната част на щата, където са унищожени над 6700 жилищни и други сгради. Пет от жертвите са били застигнати от огнената стихия в автомобилите си или около тях, трима извън жилищата си и един в дома си, каза шерифът на окръг Бют. По данни на щатските власти пожарът, наречен Камп, е един от най-опустошителните в историята на Калифорния, посочва БТА. Трима пожарникари са получили наранявания. Американски звезди на шоубизнеса са сред хилядите, които бяха евакуирани заради огъня, избухнал в калифорнийския окръг Вентура. Сред напусналите домовете си в Малибу са телевизионната водеща и модел Ким Кардашиян, певиците Лейди Гага, Иги Азалия и Шер, както и режисьорът Гийермо дел Торо. Лейди Гага съобщи, че напуска района в петък сутринта. Тя публикува в Инстаграм снимка на небе, закрито от дим. „Аз се притеснявам за дома си, но не мога да направя нищо. Къщите на мои приятели вече изгоряха\", пише Шер в Туитър. Холивудският режисьор Гийермо дел Торо е евакуиран от своя дом, наречен „Bleak House\", където е изоставил колекцията си от книги, фигурки на чудовища, ескизи на филми и костюми и предмети от филмов реквизит. Къщите на няколко знаменитости вероятно вече са изгорели в пожара. Според портала Ти Ем Зи вилата на американската телевизионна звезда Кайли Дженър е изгоряла в петък.", "date": "2018.11.10", "title": "Горски пожари бушуват в Калифорния, 9 души са загинали"}
{"url": "http://standartnews.com/svyat/tusk_tramp_e_protiv_silna_evropa-378328.html", "text": "Президентът на САЩ Доналд Тръмп е против силна и обединена Европа. Това заяви председателят на Европейския съвет Доналд Туск в полския град Лодз. \"За пръв път в историята имаме американска администрация, която, меко казано, не се отнася с ентусиазъм към една силна и обединена Европа\", заяви Туск. \"Говоря за факти, а не за пропаганда\", подчерта бившият полски премиер на митинг в навечерието на стогодишнината от обявяването на независимостта на Полша, пише БТА. Туск обвини президента на САЩ, че преди половин година, на срещата на Г-7 в Канада,  еднолично е наложил премахването на фразата, че големите сили искат да спазват реда, основаващ се на принципи и ценности. Туск говори и за предстоящите напролет избори за Европейски парламент. Той предупреди за появата на националистическо движение, настроено враждебно към ЕС. \"Не е изключено в този парламент да бъдат представени две течения, едното антиевропейско и все повече с цветовете на \"кафявите ризи\", залагащо все повече на национализма. Второто течение ще бъде на тези, които искат да задълбочават европейската интеграция възможно най-много\", предсказа Туск. Той напомни за засилването на антиевропейските чувства в някои страни. \"Това засега не засяга лидерите, но подобни сили укрепват пред очите ни. Сили, които залагат повече на конфликта, отколкото на сътрудничеството, на дезинтеграцията вместо на интеграцията\", подчерта председателят на Европейския съвет, който неотдавна заяви, че има сериозен риск Полша да напусне ЕС. Туск отправи и критики срещу позицията на сегашното полско правителство към Европа, без да го спомене изрично. \"Тези, които се противопоставя на силно полско присъствие в Европа, де факто действат против нашата независимост\", подчерта той и припомни на поляците, че \"от нас зависи дали политиците ще унищожат ЕС и ще изведат Полша от съюза\".", "date": "2018.11.10", "title": "Туск: Тръмп е против силна Европа"}
{"url": "http://standartnews.com/biznes/top_10_na_naypopulyarnite_marki_u_nas-378331.html", "text": "Πpeз пocлeднaтa гoдинa нa пaзapa в Бългapия нaвлязoxa няĸoлĸo нoви мeждyнapoдни тъpгoвcĸи вepиги. Cтaвa въпpoc зa ĸoмпaниятa зa бъpзo xpaнeнe Неѕburgеr, мoднитe мapĸи Воѕѕ и Rаlрh Lаurеn, ĸoзмeтичнитe бpaндoвe NYХ и Воdу Ѕhор, ĸaĸтo и фиpмитe Ѕuреrdrу, Ѕіnѕау и Wаgаmаmа. \"Pacтeжът нa дoxoдитe и нapacтвaщoтo пoтpeблeниe пpaви Бългapия aтpaĸтивнa зa нaвлизaнeтo нa нoви мeждyнapoдни тъpгoвци\", пocoчвaт oт Сuѕhmаn & Wаkеfіеld Fоrtоn в cвoй aнaлиз зa пaзapa нa тъpгoвcĸи плoщи ĸъм ceптeмвpи 2018 г. \"Taзи тeндeнция щe ce зaпaзи и пpeз 2019 г., ĸaтo ce oчaĸвa изтoчнoeвpoпeйcĸaтa вepигa Рерсо дa oтвopи пъpвия cи oбeĸт пpeз мapт, а гepмaнcĸaтa КіК - пo-ĸъcнo пpeз гoдинaтa\", дoпълвaт eĸcпepтитe. Eднa oт нaй-гoлeмитe вepиги мaгaзини зa дpexи в Гepмaния - КіК,  плaниpa дa oтвopи 10 мaгaзинa пpeз пъpвaтa гoдинa. Дaннитe coчaт, чe нa бългapcĸия пaзap нaй-гoлям pacтeж бeлeжaт мoднитe вepиги oт cpeдния и ниcĸия ĸлac, тeзи зa cтoĸи зa дoмa, ĸaĸтo и зa здpaвe и ĸpacoтa. Haд 130% pъcт нa пeчaлбaтa зa 2017 г. в cpaвнeниe c пpeдxoднaтa бeлeжaт дpoгepиитe и мaгaзинитe зa дoмaшни ypeди. Нaй-гoлямo yвeличeниe нa oбopoтa пък имaт вepигитe зa cпopтни cтoĸи, зa oбзaвeждaнe, ĸaĸтo и дpoгepиитe. \"Πpeз 2017 г. нaй-гoлeмитe тъpгoвци в Бългapия ca гeнepиpaли 9,6% пo-гoлям oбopoт в cpaвнeниe c пpeдxoднaтa гoдинa\", ce пocoчвa в aнaлизa. Там е описано още, че нaй-aĸтивнитe нaeмaтeли нa тъpгoвcĸи плoщи, ocнoвнo в мoлoвeтe, ca мoднитe вepиги Н&М, Іndіtех, LС Wаіkіkі, LРР (c бpaндa Rеѕеrvеd) и ССС. Haй-гoлям бpoй ĸъм ĸpaя нa aвгycт тaзи гoдинa (б. peд. дaннитe в aнaлизa ca ĸъм тoзи пepиoд) имa Н&М - 20, cлeдвaнa oт LС Wіkіkі - 17. Πo oтнoшeниe нa иcпaнcĸaтa Іndіtех мoжe дa ce ĸaжe, чe пpиcъcтвa нa 8 paзлични лoĸaции, нo тя e пpeдcтaвeнa c няĸoлĸo oтдeлни мapĸи, cpeд ĸoитo Zаrа, Рull аnd Веаr, Веrѕkа, Оуѕhо, Ѕtrаdіvаrіuѕ и Маѕѕіmо Duttі. - Шведската компания Hennes & Mauritz, по-известна по цял свят като H&M, предлага на своите клиенти мода и качество на най-добри цени. Основана през 1947 г., днес тя присъства в 47 страни с над 2600 магазина, в които работят близо 100 000 души. H&M предлага продукти за жени, мъже, тийнейджъри и деца в колекциите H&M Ladies, Men, Kids, DIVIDED, L.O.G.G., H&M Underwear, Accessories, HM , Mama и H&M Sport. Освен H&M, портфолиото на групата включва и марките COS, Monki, Weekday и Cheap Monday, както и H&M Home. - Пътешествието на марката LC WAIKIKI започва през 1985-а във Франция, като и до днес изповядва мотото \"Всеки заслужава да бъде добре облечен\", чрез мисията за „достъпна мода\". През 1996 г. марката е закупена от сегашния си собственик и през годините се превръща в лидер както в Турция, така и на международен пазар. LC WAIKIKI е 31 държави с повече от 700 магазина. Инвестициите в международен план започват през 2009 г. с откриването на бизнес в Румъния. Първите магазини в България са от 2010 г. - Търговската марка Terranova датира от 1961 г. Първите си магазини отваря в Италия, а през 1992 г. започва да навлиза и в страните от Източна Европа, между които и България. Днес италианската марка е здраво стъпила на световния пазар с над 500 магазина по целия свят. - Zara е една от най-големите международни модни фирми. Тя е част от Inditex – една от най-големите дистрибуторски групи в света. Клиентът е в центъра на уникален бизнес модел, който включва дизайн, производство, дистрибуция и продажби чрез широка търговска мрежа. - Pull&Bear е свежа, приветлива и младежка марка, но също така е космополитна, интернационална и новаторска. Насочена към хората с по-младежко виждане, представлява последните тенденции, повлияни от градския начин на живот. - Forever 21 е една от най-признатите модни марки със седалище в световната модна столица - Лос Анджелис, и повече от 820 магазина в почти 60 страни. Forever 21 е компания за продажба на дребно на дамски, мъжки и детски дрехи и аксесоари. - В Bershka модата е отражение на стила: младежки, авангарден и предизвикателен. Клиентът на Bershka няма предразсъдъци. Сигурен залог е, че витрините на Bershka ще хванат погледа. Техният изобилен декор пресъздава сцена, на която се разиграват последните модни тенденции в уличната култура. - Oysho постига целите си чрез създаване на бельо, домашно облекло, дрехи за свободното време.  В магазините на бранда се чувства топлина и удобство. - Stradivarius е младежка модна концепция на група Inditex. В настоящия момент Stradivarius има над 900 магазина в близо 60 държави. - Massimo Dutti представлява универсална мода, която не се отнася до определено време. Колекциите се превръщат в класическа елегантност и изчистени линии, създадени за модерния клиент, запленен от градския шик.", "date": "2018.11.10", "title": "ТОП 10 на най-популярните марки у нас"}
{"url": "http://standartnews.com/svyat/strelets_rani_mazh_i_dete_v_predgradie_na_monreal-378270.html", "text": "36-годишен мъж простреля мъж и дете на улица „Къркланд\" в предградие на канадския град Монреал, съобщава БГНЕС. Ранените са откарани в болница. Детето има рана в стомаха и му предстои операция, а животът на мъжа е вън от опасност, Стрелецът се е укрил в една от къщите, но полицията е успяла да го задържи. Изясняват се мотивите за престъплението.", "date": "2018.11.10", "title": "Стрелец рани мъж и дете в предградие на Монреал"}
{"url": "http://standartnews.com/svyat/most_se_sruti_v_kavala_po_chudo_nyama_postradali-378282.html", "text": "Един от най-натоварените мостове в гръцкия град Кавала се срути, но по чудо няма пострадали. Все още не е ясна причината за тежкия инцидент. В момента на срутването на моста на него е имало един кран и един автомобил. Според гръцкото издание \"Та неа\" мостът се е срутил поради пренатоварване. \"Само преди три години точно този мост беше отчасти ремонтиран и модернизиран\", пише още изданието.", "date": "2018.11.10", "title": "Мост се срути в Кавала, по чудо няма пострадали"}
{"url": "http://standartnews.com/svyat/100_godini_ot_kraya_na_parvata_svetovna_voyna_svetovniyat_politicheski_elit_se_sabira_v_parizh-378273.html", "text": "При изключителни мерки за сигурност Франция се готви за отбелязването на 100-годишнината от края на Първата световна война и на Парижкия форум за мир. За възпоменателната церемония във френската столица в неделя пристигат лидерите на над 80 държави от целия свят. Сред тях генералният секретар на ООН Антонио Гутериш, генералният директор на ЮНЕСКО Одри Азуле, председателят на Европейския парламент Антонио Таяни, президентите на Америка и Русия Доналд Тръмп и Владимир Путин, канцлерът на Германия Ангела Меркел. По покана на президента Макрон, в Париж ще бъде и българският държавен глава Румен Радев. Очаква се в центъра на Париж да се проведе и шествие срещу американския президент. По тази причина за него ще бъде назначена специална допълнителна охрана.", "date": "2018.11.10", "title": "100 години от края на Първата световна война: Световният политически елит се събира в Париж"}
{"url": "http://standartnews.com/kultura/lyubo_neykov_v_stolichanite_shte_stroim_magistrala-378306.html", "text": "Любо Нейков, Кръстьо Лафазанов и Христо Гърбов леко повдигнаха завесата около снимачната площадка за сезон номер 13 на „Столичани в повече\".  „Нашите сценаристи винаги са изпреварвали събитията – те предвидиха предсрочните избори, служебния кабинет и куп други неща. Това, което се случва в епизодите на сериала е  съвсем актуално. Сега строим магистрала\", призна Нейков по Би Ти Ви.  Той добави, че в края на сезона ще има толкова приятни обрати „в женската страна\" и толкова  много изненади, че култовата сага за Лютови и Чеканови ще може да продължи поне още няколко години. Но актьорът продуцент не крие, че лишенията за хората от екипа, осъществил досега 157 епизода, са жестоки – без отпуски, без почивни дни. „Понякога шофьорът ме кара нанякъде, а аз дори не знам какво ще снимаме – „Комиците\" или „Столичаниете\". Нашата професия от сутрин до вечер е едно голямо преобличане\", философски обобщава Нейков. Лафазанов обаче е категоричен, че винаги намира време за внуците си, тъй като те го разтапят по начин, за какъвто не е имал време при отглеждането на децата си. Гърбов също потвърди, че часовете с внучката му са най-ценните за него. „Тя все още не може да говори, но пее прекрасно\", умилен е дядото.", "date": "2018.11.10", "title": "Любо Нейков: В „Столичаните“ ще строим магистрала"}
{"url": "http://standartnews.com/svyat/tramp_v_parizh_ima_li_neshto_pohubavo_ot_chestvane_na_kraya_na_edna_voyna-378308.html", "text": "Американският президент Доналд Тръмп се присъедини към 60-те световни лидери, събрали се в Париж за церемониите по случай 100-годишнината от края на Първата световна война. „Има ли нещо по-хубаво от честването на края на една война\", написа Тръмп в социалната платформа Twitter. Американският държавен глава се срещна с френския президент Еманюел Макрон, за да разговарят за европейската сигурност, както и за проблемите в Сирия и Иран. Отбелязването на стогодишнината от края на Първата световна война започна със среща на канадския премиер Джъстин Трюдо с ветерани. Трюдо положи венец на канадско военно гробище в северна Франция, където са погребани 820 жертви на конфликта 1914-1918 г. Кулминацията на възпоменанията ще бъде утре на Гроба на незнайния воин в Париж, в 11-ия час на 11-ия ден на 11-ия месец, точно сто години след примирието, съобщи БТА.", "date": "2018.11.10", "title": "Тръмп в Париж: Има ли нещо по-хубаво от честване на края на една война?"}
{"url": "http://standartnews.com/svyat/11_zhertvi_na_navodneniya_v_yordaniya-378301.html", "text": "11 души са загинали при предизвикани от проливни дъждове внезапни наводнения вчера в Йордания. Продължава издирването на изчезнали, предадоха Франс прес и Асошиейтед прес. Вчера наводненията обхванаха няколко района на Йордания, включително в древния град Петра, чиито сгради са построени от розов камък. Стотици посетители на града се насочиха към по-високите места вчера, след като водата покри тесния каньон, водещ до Съкровищницата на фараона. Говорителката на правителството Джумана Гнеймат и представители на агенцията за гражданска отбрана съобщиха, че броят на загиналите е нараснал тази сутрин с откриването на още едно тяло на юг от столицата Аман. Търсенето на оцелелите продължава. След внезапните наводнения бе затворена магистрала през пустинята, водеща към южните части на страната. Властите съобщиха, че са евакуирали 3762 туристи от различни националности и призовават жителите, намиращи се близо до водни басейни и мостове, да се евакуират преди очакваните нови дъждове, предаде АФП. Преди две седмици наводнения близо до Мъртво море отнеха живота на 21 души, повечето от които деца, припомня АП.", "date": "2018.11.10", "title": "11 жертви на наводнения в Йордания"}
{"url": "http://standartnews.com/svyat/turtsiya_dala_zapisi_za_ubiystvoto_na_kashogi_na_nyakolko_darzhavi-378320.html", "text": "Турция е предоставила записи, свързани с убийството на саудитския журналист Джамал Кашоги, на Саудитска Арабия, САЩ и още няколко други държави. Това съобщи турският президент Реджеп Тайип Ердоган, предадоха световните агенции. \"Предоставихме записи на Саудитска Арабия, САЩ, а също на германците, французите и британците\", каза Ердоган в Анкара, преди да отпътува за Париж. \"Те са ги изслушали и знаят за разговорите\", добави той. Турски източници заявиха по-рано, че властите разполагат с аудио запис, който документира убийството. Журналистът Джамал Кашоги, който критикуваше властите в Рияд, е бил убит при посещение в генералното консулство на Саудитска Арабия в Истанбул на 2 октомври. Неговият труп така и не беше намерен. Една от хипотезите е, че тялото му може да е било разтворено в сярна киселина. Без да разкрива източниците си, турският в. \"Сабах\" отново прокарва тази версия в своя публикация. Според изданието, следователите са на мнение, че трупът на журналиста е бил разтворен в киселина, а след това изхвърлен в канализацията, предаде АФП. При направени изследвания на проби от канализацията на резиденцията на саудитския консул в Истанбул били засечени следи от киселина, пише изданието.", "date": "2018.11.10", "title": "Турция дала записи за убийството на Кашоги на няколко държави"}
{"url": "http://standartnews.com/lyubopitno/uchenite_dokazaha__shokoladat_i_vinoto_zabavyat_stareeneto-378336.html", "text": "Шоколадът и кафето забавят стареенето. Учени от университета на Ерланген-Нюрнберг в Германия установиха, че комбинацията от хидрохинони, съдържащи се в шоколада, чая, виното и кафето, и цинк предотвратява окислителния стрес и забавя стареенето. По време на изследването било констатирано, че цинкът активира съдържащите се в полифенолите хидрохинонови групи. В резултат започва обезвреждането на супероксид, който представлява кислороден йон с несдвоени електрони и принадлежи към радикалите. Супероксидът предизвиква свързания с увреждане на протеини, липиди и ДНК оксидативен стрес в клетката. Цинкът и полифенолите се свързват, образувайки металоорганично съединение. То може да функционира като ензима супероксид дисмутаза, допринасящ за дисмутация на супероксида в кислород и водороден пероксид. В съответствие с една от теориите именно натрупващите се вследствие на въздействието на свободните радикали клетъчни увреждания водят до стареене на организма.  Но освен супероксида, важна роля в този процес играят също други радикали, включително пероксиди и пероксинитрити. Няколко месеца по-рано пък учени от Института по молекулярна биология в Германия разкриха точно механизма, свързан с неизбежното стареене и смъртта на организмите. Оказва се, че главна роля имат гени, които са нужни за поддържане на нормалните функции на клетките, но в напреднала възраст допринасят за увреждането и смъртта им. Една от хипотезите гласи, че стареенето и свързаната с него смърт са програмирани от еволюцията. Колкото по-дълга е продължителността на живота на дадено същество, толкова по-голямо е потомството му, на което ще бъдат предадени гените му. Организмите, които могат да се възпроизвеждат безкрайно дълго, получават еволюционно преимущество пред всички останали видове. Затова стареенето би трябвало постепенно да изчезне. За да бъде решено това противоречие, eе предложена концепцията за т.нар. антагонистична плейотропия. Плейотропия е наречен ефектът от множествени действия на ген, когато изпълнява едновременно няколко функции. Концепцията се състои в това, че един и същ ген може да допринесе за плодовитостта на дадено живо същество и за стареенето му. В резултат ДНК бързо се разпространява сред популацията, независимо че смъртта е неизбежна за всеки носител на гена. С това е свързана \"недалновидността\" на еволюцията, когато се подбират единствено онези признаци, които осигуряват незабавно преимущество, а не тези, които са по-изгодни в дългосрочен план. Тъй като хипотезата бе потвърдена с помощта на математически модели, трябваше да се открият конкретни гени с антагонистична плейотропия, които допринасят за стареенето. Експериментите са извършени с нематоди Caenorhabditis elegans. Изследвани бяха няколко гени, обясняват учените. Резултатите показали, че за стареенето допринася ДНК, която е отговорна за процеса автофагия. Тя пък е необходима за нормалното развитие на ембриона и освен това е свързана с други важни функции. При червеите обаче този механизъм започва да функционира неправилно. Установено е, че дезактивирането на съответните гени в невронните мрежи у C. elegans допринася за удължаването на живота им с 50 на сто и подобрява физическото им състояние. Учените са на мнение, че откритието ще допринесе за разработване на терапии срещу болестта на Алцхаймер, на Паркинсон и на Хънтигтън. Резултатите от изследването са публикувани в Genes & Development.", "date": "2018.11.10", "title": "Учените доказаха:  Шоколадът и виното забавят стареенето"}
{"url": "http://standartnews.com/svyat/avstriya_arestuva_polkovnik_shpioniral_za_rusiya-378322.html", "text": "Австрийски полковник в пенсия, заподозрян в разузнавателни дейности в полза на Русия, е бил арестуван през нощта. Това съобщи прокурорът Робърт Холлийтърн пред вестник Kleine Zeitung, цитиран от РИА Новости. Делото срещу полковника води прокуратурата в Залцбург. По-рано днес канцлерът на Австрия Себастиян Курц заяви, че експолковник от въоръжените сили на Австрия е заподозрян, че извършва разузнавателна дейност в полза на Русия от 90-те до текущата година. Заради скандала австрийският външен министър Карин Кнайсъл отмени посещението си в Руската федерация. Колегата й Сергей Лавров заяви, че е неприятно изненадан от информацията за бившия полковник, обвинен в шпионаж и привика посланика на Виена в Москва на разговор.", "date": "2018.11.10", "title": "Австрия арестува полковник, шпионирал за Русия"}
{"url": "http://standartnews.com/mneniya/remi_v_us_vota__tova_e_za_shaha_a_tramp_e_boksyor_v_politikata-378223.html", "text": "Какво следва след изборите за Конгрес в САЩ ? Отговорът изглежда достатъчно прост и логичен –повече от същото. На национално равнище това означава на първо място още повече конфронтация. Изборите потвърдиха, че американското общество е не само дълбоко разделено, но и силно конфронтирано. До степен, каквато историята на страната отдавна не помни. А на ниво политически елити става дума не просто за остра, агресивна конфронтация, а за истинска политическа война. Затвърждаването на републиканското мнозинство в Сената и преобръщането на ситуацията в Камарата на представителите, където след осем години демократите отново имат превес, отбелязва края на еднопартийното и до голяма степен безконтролно управление на Тръмп, когато републиканците държаха и президентската институция, и двете камари на Конгреса. В новата ситуация демократическото мнозинство в Камарата на представителите ще се стреми да наложи свой дневен ред, различен от този на Тръмп: с акценти в здравеопазването (съхраняването на „Обамакеър\"), защита на мигрантите и техните деца (срещу опитите за отнемане на правото на американско гражданство за родените в САЩ), контрола върху оръжието и т.н. И не на последно място – във въздуха ще продължава да виси с още по-голяма сила заплахата от иницииране на процедура по импийчмънт на президента. От друга страна със запазеното преимущество в Сената републиканците ще могат допълнително да затегнат контрола върху съдебната система и назначенията в нея (които са основно прерогатив на горната камара) – а с това и инструмент за противодействие срещу атаките срещу президента. Изборите се възприемаха като референдум – „за\" и „против\" Тръмп. И като част от вече доста отдавна стартиралата кампания за неговото преизбиране след две години. От тази гледна точка те дадоха основание и на двете страни да обявят победа. Те обаче подпечатаха една значителна трансформация в самата Републиканска партия – превръщайки я все повече в Партията на Доналд Тръмп. Зависеща изключително от него. Което предвещава нови ожесточени сблъсъци на политическо и продължаваща несигурност и противопоставяне на обществено ниво в страната. В международен план също няма основание да се прогнозира радикална промяна на американската политика. По-скоро могат да се очакват нови международни трусове като резултат от подхода на сегашната администрация. От една страна тя ще продължи да остава все така непредсказуема, дори още повече, до степен, когато мнозина политици по света си задават въпроса дали и доколко външната политика на Тръмп е външна политика на САЩ. От друга демократите ще имат реални инструменти за контрол върху нея чрез съответните комисии и в самата Камара на представителите – но в повечето случаи той е коригиращ и е до голяма степен пост фактум. Във всеки случай походът срещу мигрантите, срещу многостранната дипломация (т.нар. мултилатерализъм), излизането от международни институции и споразумения, залагането на двустранните преговори (където САЩ по силата на своята икономическа, политическа и военна мощ имат предимство пред всяка друга държава), несъобразяването с мнението на партньорите и съюзниците – и в крайна степен самоизолацията на САЩ в международен план, очевидно ще продължат да бъдат доминанта в подхода на Тръмп към света. Което пък ще рефлектира върху стабилността на международните отношения като цяло, ерозирайки международната институционална и правна рамка и поставяйки под угроза стабилността на следвоенния световен ред. И ще постави все по-остро пред Европа въпроса за нейното място в глобалния свят – като самостоятелен играч: в повечето случаи не срещу САЩ, но отделно от САЩ и паралелно с него. Изборите рефлектират и на още едно ниво – идейното. Както в национален, така и в глобален план. Разглеждан първоначално като „чист\" популист, Тръмп постепенно започва да „обраства\" с последователи в редица страни, които от своя страна вече са склонни да трансформират неговия национализъм (а и да доразвият авторитарните му подходи) в един нов идеен радикализъм. При това обхващащ все повече страни - победата на Болсонаро в Бразилия само потвърди, че тези процеси не са изолирани в евро-атлантическото пространство. Тръмп премахна бариерите и табутата на политическата коректност и с лозунга „Америка преди всичко\" де факто легализира национализмите по света. Което на практика означава не отказ от глобализма, както заяви американския президент (това е обективен процес и не може да бъде отменен със заповед), не връщане към свят на националните държави, а повишаване на риска от сблъсък на агресивни национализми. Много анализатори определиха резултатите от парламентарните избори в САЩ като реми. Но това едва ли означава, че са фиксирани нови стабилни баланси, които да канализират политическите процеси и в страната, и в света в едно по-спокойно русло. По-скоро става дума за ново ниво на противоборство. Особено като се има предвид, че Тръмп предпочита по-силовите подходи и очевидно шахматът не е най-точното поле за спортна аналогия в случая.", "date": "2018.11.10", "title": "Реми в US вота ? Това е за шаха, а Тръмп е боксьор в политиката"}
{"url": "http://standartnews.com/svyat/makron_saglasen_s_tramp_che_evropa_tryabva_da_plashta_poveche_za_svoyata_otbrana-378310.html", "text": "Европа трябва да поеме по-голяма отговорност за своята отбрана. Това заяви френският президент Еманюел Макрон по време на срещата си с американския държавен глава Доналд Тръмп. То този начин той изрази съгласието си с мнението на US президента, че европейските страни са длъжни да увеличат разходите за своите отбранителни силни, съобщава Ройтерс. Началото на срещата беше съпътствано от напрежение, след като американският президент определи като „обидно\" желанието на Макрон за европейска армия, за да се брани от потенциалните си врагове, включително и САЩ. \"Много обидно, но може би Европа първо трябва да плати своя справедлив дял в НАТО, която САЩ субсидират извънредно много\", написа в \"Туитър\" американският президент малко преди пристигането си на летище Орли в Париж. Във вторник френският президент каза, че Европа се нуждае от истинска армия, за да намали зависимостта си от САЩ в отбраната. \"Ние трябва да се защитим от Китай, Русия и даже от САЩ\", каза той по френско радио. Американският президент многократно е критикувал страните от НАТО за това, че според него те не харчат достатъчно пари, за да поддържат колективната отбрана на алианса. Той настоява всички държави-членки на НАТО незабавно да доведат разходите си за отбрана до 2% от БВП. По време на реч на срещата на върха на алианса в Брюксел ръководителят на Белия дом предложи страните не само да изпълнят това задължение, но и да увеличат разходите до 4% от БВП. На срещата с Тръмп френският държавен глава Еманюел Макрон  защити своята идея, заявявайки, че е несправедливо сигурността на Европа да се гарантира изцяло от Вашингтон. „Именно поради тази причина аз вярвам, че имаме нужда от повече отбранителни способности, за да поемем тази част от тежестта\", заяви Макрон. Той изтъкна факта, че САЩ не се консултират и не питат европейските страни, когато изготвят своите финансови цели за въоръжението си. Френският лидер заяви категорично, че планът за създаване на обща европейска войска по никакъв начин не е насочен срещу САЩ.", "date": "2018.11.10", "title": "Макрон съгласен с Тръмп, че Европа трябва да плаща повече за своята отбрана"}
{"url": "http://standartnews.com/lyubopitno/kitay_stava_nomer_1_za_turizam_do_2030_g-378316.html", "text": "  Нови изследвания показват, че Китай ще стане най-популярното място за почивка в света по брой на пристигащи и заминаващи туристи, съобщава The Guardian, позовавайки се на проучването на компанията Euromonitor International. По мнение на експертите към 2030 г. Китай ще надмине Франция по популярност и ще стане най-посещаваната дестинация в света, като ще измести дори и лидерите САЩ и Германия по брой туристи, пътуващи зад граница. Авторите на изследването заявяват, че за първенството на Китай ще допринесат и туристите от азиатските страни, в това число Тайван и Хонконг, които и в момента получават визи по опростена процедура. Очаква се, че към 2023 г. в Китай ще има ръст и на вътрешния туризъм:  жителите на страната ще извършват 6,7 миллиарда пътувания, което е с 42,5% повече в сравнение с 2018 г.", "date": "2018.11.10", "title": "Китай става номер 1 за туризъм до 2030 г."}
{"url": "http://standartnews.com/mneniya/istinskiyat_banditizam_sled__10_noemvri_beshe_prestapnata_igra_s_tsenite_-378239.html", "text": "- Това е главният въпрос не само на днешния ден. Според водещи американски специалисти и европейски анализатори събитията в САЩ в момента са ключови. Те са по значение съпоставими както с Гражданската война през ХІХ век, така с Великата депресия 1929-1933 година на миналия век, така и с победата във Втората световна война. Американският индустриален капитал се опитва да вземе реванш срещу глобалния финансов капитал. Лидер на американския индустриален капитал, който живее все по-трудно, разбира се, и е ужасно разтревожен, е президентът Тръмп. И изборите със своите резултати показват, че индустриалният капитал губи контрола върху палатата на представителите. Изпуска контрола върху финансовата дейност и губи цялата законодателна инициатива. - Американската традиция го задължава да се държи точно така - прието е колкото по-жестоко те наритат, толкова по-лъчезарно да се усмихваш. Това, което става в САЩ, има значение не само за България, но за целия ЕС, и за глобалния процес в целия свят. Американският държавен дълг е неизплатим. Американските проблеми са проблеми между глобализирания финансов капитал и кризисния американски индустриализъм. В момента битката е, както всички знаят, Китай да бъде добър да върне американската индустрия или поне част от нея. Лично аз много бих искал това да стане и съвсем не виждам как може да стане. Ако американският капитал предпочете да се върне на американска територия, означава да наруши собствената си логика - т.е. капиталът да започне да се инвестира там, където печалбите са по-малки. Историята не познава такива обрати. Америка не може да реши проблемите си без военен конфликт. Но за нас е изключително важно къде ще бъде той. Ако се укрепи представителството на индустриалния капитал, то сблъсъкът ще бъде главно с Китай и можем да очакваме въоръжен конфликт в онази част на света. Ако демократите успеят да си върнат контрола, както стана в долната палата, това означава, че конфликтът ще бъде или вътре или съвсем близко до Европа - в Кавказ, и с по-малка вероятност Близкия Изток. В Европа той може да стане или в Прибалтика, някъде там около Калининград, или да кажем в нашата част на света, което, според мене, е ужасно. Но не случайно от балканските страни се очаква да поемат нови военни ангажименти по линия на НАТО и не случайно вече се реализира старият проект АлМаБул - Албания, Македония и България, подготвени да се ангажират и участват в съюз, който има за цел да спре руското проникване на Балканите в условия, когато НАТО вече не може да разчита на Турция. Защото Турция е Ердоган, който купува руски ракети. Тоест, ако победят демократите, нас ни очаква тревожна петилетка. - Не, не е страшна. Аз не очаквам термоядрена война, както обичат да говорят някои алармисти. Това няма смисъл да се прави. Камбаните на икономическата война вече бият, тя е реалност. И в рамките на 5-6 до 7 години очаквам реална война с употреба на конвенционални оръжия. Локални въоръжени конфликти с висока степен на интензивност. И за нас разликата е огромна дали те ще бъдат близо - над нас или под нас, или далеч от ЕС, някъде в другото полукълбо. Нали помните, че колкото пъти е имало големи световни въоръжени конфликти, България си е патила. - Не само. Историята така разпределя шансовете, че България винаги, желаейки или не, получава слаби шансове. Този път, разбира се, може да се мисли по-трезво. Но аз пък не знам българската политическа класа да мисли трезво. - По традиция, когато демократите контролират американската външна политика, обичат да правят всякакви геополитически експерименти на Балканите. Рисуват се нови граници, създават се нови държави - не случайно в Прищина има бронзова статуя в цял ръст на президента Клинтън. Правят се \"хуманитарни бомбардировки\", по израза на г-жа Мадлин Олбрайт, над съседна Югославия и какво ли не. А, ако може и да се навреди на Русия, значи това е допълнителен бонус към ситуацията. Докато републиканците по принцип никога не са се интересували от това какво точно става на Балканите. Техният традиционен интерес доскоро беше към Близкия Изток, сега той се ограничава до Израел само, насочва се към Иран. За нас това, съгласете се, има значение. - Още в нощта на изборите, когато избраха Тръмп за президент, някъде в 3 часа през нощта, авторът на речите на Обама - сценаристът Аарон Соркин, написа открито писмо до жена си и дъщерите си, което бе веднага публикувано, нищо че те спяха. На другия ден стана ясно: ние ще правим импийчмънт на Тръмп всяка седмица. Идеята е стара, съществува откакто е избран. И досега не забелязвам да са му накривили нито шапката, която не съм виждал, нито прическата. Аз не вярвам в импийчмънт. Това е физически невъзможно. Ако започне да се прави, е много трудно да се завърши. В момента Тръмп има своите реални текущи грижи - загубата на контрола върху финансовата комисия в долната палата и върху процесите в общата законодателна инициатива. Демократите в момента трябва да празнуват. В Кремъл вероятно са овесили носове. В Брюксел, както винаги, са объркани и не знаят какво точно следва от всичко това. Българските клиентелисти, които и досега са на власт, сигурно вече са с повишено настроение. Ще чакаме развитие. Все пак победата на демократите не е очевидна, не е бърза и не е сигурна. Съществува и още един проблем. Има две възможности за решаването на украинския проблем, който е единственият голям и истински проблем за Русия. Ако на власт са републиканците, тоест - Тръмп може да действа неограничено, той ще продължи да третира Украйна като куфар без дръжка, който не можем да хвърлим, но и не знаем как да носим. Ако демократите получат някаква инициатива в тази област, а те вече я имат, те няма да позволят на републиканската администрация да ограничава финансирането на режима в Киев. И Украйна ще се превърне отново в много гореща зона, а тя е на един хвърлей място. Но все пак републиканците имат още няколко неупотребени шанса. - Икономическото развитие, новата доктрина за отношения с ЕС и нови културни отношения с Русия. И компромис с Китай, което разбира се, е прекалено хубаво, за да го повярвам директно, но на теория е възможно. Русия е заинтересована от градивни отношения с Вашингтон. Тя има твърде много вътрешни проблеми, за да си усложнява живота и с конфронтация с Америка. Путин каза това в почти прав текст. Така че все още има, надявам се, светли дни. - Не, не, изобщо не е патова. Американската политическа система просто не предвижда патова ситуация. Когато парите в бюджета за държавното чиновничество започнат да не достигат, например, те се събират двупартийно и намират решение. В американската политическа система винаги има плюс още една възможност. Лошото е, че тя понякога е военната. Базира се на идеята, че всеки американски президент има право на една малка победоносна война. Те се шегуват с това, но всъщност го приемат съвсем на сериозно. Нещо, от което в Европа се отучиха много отдавна, защото платиха много скъпа цена. Докато англо-саксонският свят от всички големи войни през миналите столетия е излизал с икономически изгоди и с нараснало самочувствие. За тях е нормално да гледат на войната като на една възможност, а не като на апокалипсис. - Загубихме почти всичко. Но е хубаво, че загубихме и илюзиите си. Така че в най-голямото зло можем да открием малко добро. Винаги съм настоявал обаче думата \"преход\" да се остави за лицемери, спекуланти и безотговорни дърдорковци. - В България беше извършен вътрешнопартиен преврат, който доведе до трета национална катастрофа. Който иска нека го нарича преход, но това е нещо като преход между живота и смъртта. Затова думата \"преход\" трябва да се остави за хора с нечиста съвест или с къса памет. Тези, които измислиха нещото, наречено от тях самите тях преход, се опитаха да го осребрят и да го сложат в чековите си книжки. Което също не се получи. Според мен никой не може да бъде исторически доволен от тези събития. Силите, които извършиха нещото, което и вие нарекохте преход, са най-хищната част на българската държавно-партийна комунистическа номенклатура в съюз с най-авантюристичната и безотговорна част на българските тайни служби, с мощната подкрепа на съветските тайни служби и на съветската дипломация. Така че положението беше неспасяемо. Тодор Живков много добре разбра това в един момент. Тези сили обаче не победиха. Основният тактически замисъл беше двоен - първо, да станем собственици, и второ, да станем класа. Собственици станаха, но когато станеш собственик по този начин завършваш, много символично казано, като Ветко Арабаджиев на Ривиерата. Това е символът на българския собственик. А класа изобщо не станаха, защото класа просто не се става по този начин. Те станаха специалисти по носенето на куфарите на великите сили. - Идеята за тях е някаква глупотевина по решение на тогавашното партийно ръководство - определен брой другари си дадоха по малко пари, за да завъртят бизнес. Нищо такова не стана, но пък тръгна слухът за червените куфарчета. А големите средства, те се поделяха не вътре в партийното ръководство, а зад гърба му от други, специално избрани хора. И спрямо този процес партията по-скоро беше досадна пречка. Истинският бандитизъм не беше в подялбата на ресурсите. А в целенасоченото и договореното разрушаване на пазарите, източването на капиталите на държавата, престъпната игра с цените, при това няколко пъти, които рязко свалиха покупателната способност. Помня, че тогава колоритният български политик Александър Йорданов се възхищаваше как внезапно са се напълнили магазините. Естествено, че ще се напълнят като е ударена покупателната способност. Истинската престъпност бе, когато под формата на приватизация - аз съм за нея, тя е добро нещо, но под формата на приватизация целенасочено и съзнателно се извърши деиндустриализация с цел да се получат геополитически и финансови изгоди. Това беше ужасното.", "date": "2018.11.10", "title": "Истинският бандитизъм след  10 ноември беше престъпната игра с цените"}
{"url": "http://standartnews.com/lyubopitno/za_chestta_na_familiyata_pulevi-378283.html", "text": "Те са Пулеви. Фамилия, която често се споменава в обществото ни. Кубрат и Тервел – двама братя толкова различни един от друг. Но толкова здраво, толкова неразривно свързани. Толкова здраво, колкото удрят юмруците им през ръкавиците на ринга. Кубрат е суперзвездата. Той е човекът, за който медиите наддават. Кубрат обича да говори, умее да е обаятелен и знае, че е харесван. Нищо, че има и такива, които водени от свои си лични подбуди опитват да всеят мрак сред светлината. Кубрат е самото спокойствие и ако закъснее, простете му. Не е нарочно! Тервел е мълчаливец. Той не е по интервютата. Рядко говори, макар че не отказва, когато го потърсиш. С каменно лице, по което нищо не трепва и в щастливи мигове, и в моменти на пределна концентрация. Тервел е точен като часовник. Тервел е дисциплиниран войник, който не обича около него да се шуми, не му допадат потупванията по рамото. Две седмици изминаха, откакто Кубрат и Тервел напълниха „Арена Армеец\" с 13 000 зрители на боксова гала, така важна и за двамата. Кубрат се завърна с класа след дълго отсъствие и победи по точки в 12 рунда Хюи Фюри – успех, който му отреди мястото на официален претендент за световната титла в тежка категория на Антъни Джошуа. Тервел закачи около кръста си първия голям колан в професионалната си кариера – този на европейски шампион в полутежка категория. Направи го в типичния си безкомпромисен стил и с инстинкт на безмилостен воин на ринга – брутален нокаут срещу клетия, но така симпатичен с обноските си на джентълмен италианец Леонардо Бруцезе. Откриваме Тервел там, където в последните 3 години може да бъде намерен ежедневно – в спортния център ПУЛЕВ, който той и брат му откриха със собствени средства през есента на 2015 г. „Върнах се към работата. Когато човек е наведен и работи, е по-лесно да остане концентриран, здраво стъпил на земята. Не летя. Трябваше обаче да се дистанцирам от хората и от аплодисментите им\", признава последният олимпийски медалист в българския бокс – носител на бронз от игрите в Лондон 2012. И Тервел, също, както и Кубрат, е наясно, че завистта на хората е неизбежна. На тях се гледа и с друго око. С окото на пресметливия, който брои парите на братята и който си мисли, че те – „едни глупави момчета, които знаят само да се бият, вече са милионери.\" „Никой не е забогатял от последната гала. Кубрат можеше да вземе шестцифрена сума ако беше приел предложението този мач с Фюри да се състои в Англия. Той обаче каза, че ще даде шестцифрена сума срещата да се проведе в България. Така и стана\", разкрива Тервел. По-малкият от братя Пулеви отваря за нас вратата на офиса – този, в който той и брат му се уединяват, когато не тренират. Няма лукс, нито показност. Един стол, едно бюро и диван. Но най-важното нещо в тази стая е друго – един портрет на мъж с горда осанка и боксови ръкавици, който е закачен на стената. Мъж с постоянно обърнати към синовете си очи. Нищо, че вече 11-та година може да ги наблюдава само от небето – Венко Пулев. „Ние не се кланяме на фалшиви герои. Благодарни сме на баща си, че ни създаде и превърна в хората, които сме днес. Били сме на по 7-8 години, когато все още не се занимавахме така активно със спорт и няма никога да забравя какво ни повтаряше: Един ден, когато станете силни боксьори, ще вървите по улицата и хората ще ви сочат с пръст и ще казват за вас: Ето, това са Кубрат и Тервел Пулеви\", споделя емоционално Тервел. Днес той иска просто да възпита своите синове в ценностите, които Венко е завещал на него, Кубрат и трите им сестри. Показва ни невероятна снимка – на нея е може би на 3 години, с боксови ръкавици и боксови гащета, на които е избродирано името му – Тервел. „Книгите бяха 90% от обзавеждането на дома, в който аз и Кубрат израснахме. Не позволявам на никого да ми определя аз какъв да бъда. Аз знам кой съм, колко струвам и какво мога. Това, че не казвам какви книги чета, това означава ли, че не чета? Ако аз не знам цената си, то тогава ще дойде някой, който ще си позволи да ми я постави\", коментира малкият Пулев, който на 35-годишна възраст вече е с две висши образования в джоба, едното от тях юридическо. Истерията около Тервел и Кубрат не пречи на тях, но притеснява близките им. Големият син на Тервел – Калоян, наскоро се е сблъскал очи в очи със славата на баща си. „Казвам му, че трябва да свикне. За него съм му баща, но за хората аз съм Тервел Пулев\", разказва Пулев, който отдавна е свикнал да носи царската корона. Със сигурност не е лесно да бъдеш по-малкия брат на Кубрат, но на Тервел това никога не му е проличало. Той достойно си извоюва своето място в обществото и въобще в света на бокса. И за това никой не му е помагал. Това място е извоювано с онези здрави юмруци, за които приживе Венко Пулев е мечтаел синовете му да притежават. Увивал е малките им ръце в детски ръкавици по поръчка и ги е пускал един срещу друг. Но с една изрична заръка: Кубрат никога да не отвръща силно на ударите на Тервел, защото той е по-големият и винаги трябва да го пази, да го подкрепя и да му помага. Кобрата дори се шегува, че заради тези агресивни атаки на Тервел още от детството е калил защитата си. Но за истината ви е достатъчен един кадър – този от пътя на Тервел Пулев от съблекалнята, през коридора, към ринга в „Арена Армеец\". Тервел върви отпред, Кубрат е зад него. Тервел спира за секунда, публиката го аплодира, Кубрат го потупва по рамото и се оттегля на заден план. Потупване с почерка на Венко Пулев, който може да бъде спокоен. Синовете му бранят с чест фамилията. И следват неговите завети. В общество, което рядко прощава успеха на успелите.", "date": "2018.11.10", "title": "За честта на фамилията Пулеви"}
{"url": "http://standartnews.com/lyubopitno/apple_prizna_za_problemi_s_ekranite_na_iphone_x-378318.html", "text": "Apple призна, че някои бройки от представения миналата година модел iPhone X имат фабрични дефекти, съобщи Bloomberg, цитирана от economic.bg. Компанията обяви специална програма за поправка или замяна на дефектните устройства. Проблемите са в екраните на смартфоните. Понякога целият дисплей или само част от него не реагират на докосване. В други случаи телефонът реагира и извършва определени задачи, дори когато потребителят не е пипал екрана. Apple посочва, че екраните на проблемните устройства могат да бъдат заменени безплатно в магазините или в оторизираните ѝ сервизи. Дефекти има и с 13-инчовата версия на MacBook Pro. Там проблемите са с твърдите дискове и може да се стигне до загуба на данни. Рисковите лаптопи са продадени между юни 2017 г. и юни 2018 г. и са със 128 или 256-гигабайтови твърди дискове. Apple призовава закупилите ги потребители да ги дадат в сервиз колкото се може по-скоро.", "date": "2018.11.10", "title": "Apple призна за проблеми с екраните на iPhone X"}
{"url": "http://standartnews.com/lyubopitno/mishel_obama_i_dvete_ni_dashteri_sa_zachenati_invitro-378335.html", "text": "  И двете дъщери на Мишел и Барак Обама – Малия и Саша, са заченати инвитро. Това разкрива бившата първа дама на САЩ в нова книга, озаглавена „Becoming\", съобщи ВВС, цитирана от \"Марица\". В мемоарите си съпругата на предишния US президент споделя, че е прибегнала до изкуствено оплождане след спонтанен аборт, който преживяла преди 20 години. След него тя се чувствала „изгубена и самотна\", разказа Мишел  в тв предаването „Добро утро, Америка\" на Ей Би Си, в което участва като част от кампанията за представянето на книгата си. В нея Мишел отделя немалко внимание и на наследника на съпруга си на поста в Белия дом – Доналд Тръмп, когото вини, че е изложил на риск сигурността на семейството й. Става въпрос за твърденията на Тръмп, че Барак Обама не е роден на територията на САЩ и съответно е избран за президент незаконно. „Ами ако някой психически нестабилен и въоръжен беше дошъл във Вашингтон и беше тръгнал да преследва нашите дъщери? Доналд Тръмп с неговите гръмки и безразсъдни инсинуации изложи на риск семейството ми. И аз никога няма да му простя\", отсича Мишел.", "date": "2018.11.10", "title": "Мишел Обама: И двете ни дъщери са заченати инвитро"}
{"url": "http://standartnews.com/lyubopitno/asteroidat_na_smartta_leti_kam_zemyata-378325.html", "text": "Астероидът 2015 TB145 лети към Земята и ще се приближи на 38 млн. километра на 11 ноември, съобщава Space.com, цитиран от РИА Новости. Според специалистите от НАСА, астероидът е мъртва комета и заради формата, наподобяваща човешки череп е получила името \"Кометата на смъртта\". Астероидът 2015 TB145 попадна в полезрението на учените през 2015 г., когато прелетя достатъчно близо до Земята, за да бъдат направени снимки. Утрешната среща с астероида не е заплаха за земята заради незначителния размер на 2015 TB145 и голямото разстояние, отбелязват учените. Преминаването на астероиди покрай планетата ни е често явление, коментира председателят на Националния комитет на руските астрономи и вицепрезидент на Международния астрономически съюз Борис Шустов. Що се отнася до формата на череп, Шустов каза, че такова нещо не е виждал, но през 2010 г. след сблъсък на два астероида наблюдавал най-красивата картина - \"като полет на птица\". Следващия път \"кометата на смъртта\" ще се приближи към Земята не по-рано от 2082 г., казват учените.", "date": "2018.11.10", "title": "Астероидът на смъртта лети към Земята"}
{"url": "http://standartnews.com/lyubopitno/arheolozi_otkriha_mumifitsirani_skarabei_v_svetilishte_na_bastet-378334.html", "text": "Археолози, търсещи светилище на богинята Бастет в некропола Сакара край Кайро, където има масови погребения на мумифицирани животни, откриха мумии на скарабеи, съобщи ТАСС. Скарабеите са смятани в Древен Египет за символ на щастието, носещи успех и благополучие на притежателите си. Мумифицирането им обаче не е било разпространено. Това е първата подобна находка. Мумифицираните скарабеи са намерени в два каменни сандъка, напомнящи неголеми саркофази. В единия е имало 200 малки насекоми, наредени в три слоя един над друг. В другия са били поставени два големи скарабея, обвити в плат. Освен тях са открити над 200 мумии на котки, както и няколко мумии на кобри и алигатори, каза министърът по въпросите на паметниците на културата Халед ел Анани Ез. Скарабеите са смятани в Древен Египет за символ на щастието, носещи успех и благополучие на притежателите си. Култът към животните е бил много разпространен в Древен Египет. Още през 1897 г. френският археолог Жак де Морган открива две катакомби, където са погребани мумии на животни.", "date": "2018.11.10", "title": "Археолози откриха мумифицирани скарабеи в светилище на Бастет"}
{"url": "http://standartnews.com/kultura/dj_bobo_izliza_na_stsenata_v_arena_armeets-378275.html", "text": "В събота е концертът на DJ Bobo.  Специалното шоу в  зала „Арена Армеец\" музикантът е подготвил по повод своята 25-а годишнина на сцената. Роден като Рене Бауман, в началото на 90-те швейцарецът  прави големия си удар с албума „Dance with Me\". Със следващите си проекти той буквално завладява Европа, а до момента е продал над 14 милиона копия от албумите си.", "date": "2018.11.10", "title": "DJ Bobo излиза на сцената в „Арена Армеец”"}
{"url": "http://standartnews.com/svyat/targovskite_ulitsi_na_parizh_greynaha_praznichno-378267.html", "text": "Повече от месец преди Коледа търговските улици на Париж грейнаха в празнично осветление. Френската актриса Летисия Каста откри коледната украса на един от най-известните парижки магазини. 75 механични кукли украсяват витрините и разказват историята за приказни герои, които търсят Дядо Коледа. Празничното настроение се допълва и от 170 елхи във всякакви размери, пищно украсени с играчки и гирлянди.", "date": "2018.11.10", "title": "Търговските улици на Париж грейнаха празнично"}
{"url": "http://standartnews.com/kultura/stoyanka_mutafova_ne_slizam_ot_stsenata-378303.html", "text": "„Понякога сама се питам коя съм.  Знам само, че съм артистка, нищо друго. Хората ще кажат\", сподели Стоянка Мутафова пред Нова телевизия. Великата актриса отново се качи на сцената, въпреки тиражираната информация, че временно слиза от нея.  \"Имам рана на крака, която много мъчно заздравява. Играла съм и болна, никога не съм се пазила. Нямам и намерение, но не бива да предизвиквам съдбата\", категорична е тя и не крие, че се е поядосала на волнодумците. \"Не обичам да ходя по магистрали, предпочитам планински пътечки, по които шипката ме дере в лицето. Ако тръгна по магистралите, както повечето хора правят, не излиза нищо при мен. Можеш лесно да разплачеш публиката, но никога не можеш да я разсмееш, ако не носиш комедията в себе си\". Стояна каза, че за юбилея през февруари – 70 години на сцената, все още не подготвя нищо. „Много играх. Всичко изиграх. Мъничко се замислям за оттегляне\", все пак призна звездата. Следващият й спектакъл \"Госпожа Стихийно бедствие\" е на 22 ноември в \"Сълза и смях\".", "date": "2018.11.10", "title": "Стоянка Мутафова: Не слизам от сцената"}
{"url": "http://standartnews.com/kultura/yahnadzhiev_pokazva_kartini_ot_nyu_york_v_zala_balgariya-378304.html", "text": "Иван Яхнаджиев открива оригинална експозиция в галерията на зала „България\". Известният художник показва работи, които е рисувал в продължение на месец в Ню Йорк. Различното в изложбата са снимките, които вървят в дует с картините, решени в характерния за автора ярък и избухващ колорит и неподаващи се на описание експресивни образи и форми.    Някои от кадрите са правени в двете световни галерии – „Гугенхайм\" и МоМА. На тях Яхнаджиев е пред обектива и държи свои творби на фона на произведения от Матис, Модилияни и още гении на световната живопис. На други българският маестро ситуира картините си в естествената градска среда - пред ООН и пред още знакови сгради и на емблематични локации в мегаполиса. „В момента Ню Йорк е световният център на изкуството – така, както е бил Париж през миналия век\", твърди Иван Яхнаджиев.  „Изложбата е подчертано зрелищна – досега при нас не е имало подобна комбинация между картини и фотоси\", коментира галеристката на зала „България\" Цена Бояджиева.", "date": "2018.11.10", "title": "Яхнаджиев показва картини от Ню Йорк в зала „България“"}
{"url": "http://standartnews.com/kultura/zvezdi_i_hitove_vav_frenski_kinofestival_v_ndk_-378305.html", "text": "Осмото издание на Френския филмов фестивал, организиран от Френския институт в България, ще събира публика от 16 ноември до 2 декември в афиша на Киномания. Познавачите ще гледат 9 нови ленти в кината „Люмиер\", G8, зала „Славейков\" и Дома на киното, прожекции ще бъдат организирани в  „Лъки синема\" в Пловдив и във Фестивалния и конгресен център във Варна. Френската програма тази година е с акцент върху комедиите със социален привкус. Откриването е на 16 ноември, петък, от 19 часа в „Люмиер\" с „Чувствам се добре\" на режисьорите Беноа Делепин и Гюстав Керверн. В ролите са Жан Дюжарден и Йоланд Моро.  Моника  управлява общността на Емaусите близо до град По. След няколко години отсъствие брат й Жак се появява от нищото - пълен неудачник, обсебен от единствена идея: да намери начин да забогатее. Това е повече от семейна среща, това е сблъсък на две различни визии за света.  Анимацията „Белият зъб\" е по романа на Джек Лондон на режисьора Александър Еспигарес с Ник Оферман, Рашида Джоунс, Пол Джиамати. Белият зъб е горд и смел хибрид от вълк и куче. Израснал в мразовитата и враждебна пустош на Полярния кръг, той  е опитомен от Сивия бобър и индианското му племе. Човешката мерзост е принудила Сивия бобър да отстъпи животното на жесток и злонамерен човек. Спасен от честни и добри хора, Белият зъб овладява дивия си инстинкт и се превръща в техен приятел. В „Бекасин!\" на Брюно Подалидес с Емелин Баяр, Карин Виар, Дени Подалидес едноименната главна героиня е родена в бедно фермерско семейство в Бретан в деня, когато ято бекаси прелетели над селото. Макар и пораснала, нейната детинска наивност остава непокътната. Бекасин мечтае да се пресели в Париж, но срещата й с Луло, малко детенце, осиновено от маркизата на Гран-Ер, ще промени живота й. Тя става бавачка на Луло и между тях се оформя силна връзка. Щастие царува в имението, но докога? Дълговете растат, а пристигането на съмнителен гръцки кукловод няма да оправи ситуацията. В драмата „Верен мъж\" на Луи Гарел режисьорът играе с две красиви жени - Летисия Каста и Лили Роуз, дъщерята на Ванеса Паради и Джони Деп. Осем години след бурната им раздяла Абел среща Мариан на погребението на Пол. В това трагично събитие Абел съзира благоприятен знак - изчезването на Пол ще му позволи най-сетне да спечели сърцето на Мариан. Може би ще успее, стига Жозеф - сина на Пол и Мариан, и Ев, сестрата на Пол, да не са на противоположното мнение. Още повече, че тайно правят всичко възможно, за да осуетят тази негова надежда.  Във „Вижте как танцуваме\" на Мишел Блан играят Карин Виар, Карол Буке, Шарлот Рамплинг и Жан-Пол Рув. Жулиен постоянно усеща враждебност около себе си. Синът му Алекс научава, че 17-годишната гимназистка Ева е пропуснала да му спомене, че ще става баща. Веро, майката на Ева, едва свързва двата края и се бои, че издръжката на очакваното дете ще я доведе до просешка тояга. Елизабет, чийто мъж се е изпарил, констатира,  че домът й е опустошен като след обиск. Отчаяна от параноичните изблици на съпруга си Жулиен, Люси е на прага на развода. Серена, любовницата на Жулиен, усеща, че той я лъже. Жулен не усеща, че и тя го лъже. Лоик, големият брат на Веро, единственият стабилен в групата, се оказва не дотам праволинеен. В  „Сред лозята на Бургундия\" на Седрик Клапиш с Пио Марме, Ана Жирардо и Франсоа Сивил главният герой Жан е напуснал семейството си преди десет години и обикаля света. Научил за очакваната кончина на баща си, той се завръща в земята на дедите си. Там намира сестра си Жулиет и брат си Жереми. Баща им умира преди началото на беритбата. За година в ритъма на сезоните, които отминават един след друг, тримата потомци преоткриват и преосмислят корените си, като съзряват и отлежават заедно с виното, което произвеждат. Изабел Аджани и Венсан Касел са големите звезди в екшън комедията „Светът е твой\" на Ромен Гаврас, синът на световноизвестния гръцки режисьор  Коста Гаврас.  Франсоа, дребен дилър на дрога, има мечта: да стане официален разпространител на Мистър Фрийз в Магреба. Но когато разбира, че майка му Дани е изхарчила всичките му спестявания, животът, за който жадува отива на вятъра. Путин, смахнатият квартален тартор,  предлага на Франсоа план как да устрои живота си в Испания. Но когато се намесва целият му антураж – Ламя, младежката му любов, бившият му доведен баща Анри, току-що пуснат от затвора, двама конспиратори на име Мохамед и майка му,  шефка на група джебчийки, нищо няма да се случи по план! В „Споделен мъж\" на Александра Льоклер с Дидие Бурдон, Валери Бонетон и Изабел Каре историята се върти около Сандрин, омъжена от 15  години майка на две деца, която разбира, че съпругът й Жан има извънбрачна връзка. Преодолявайки първоначалния шок, тя се среща със своята съперница Виржини, за да й предложи необичайна сделка.  Двете жени се споразумяват и налагат нов начин на ползване на техния мъж. В „Усещане за празник\" на Ерик Толедано и Оливие Накаш с Жан-Пиер Бакри, Жан-Пол Рув и Жил Лелуш главният герой Макс работи в кетъринг услугите от 30 години. Организирал е стотици събития, а сега се заема с поредното изискано празненство в замък от 17 век - сватбата на Пиер и Хелена. Макс координира всичко: назначил е екип сервитьори, готвачи, миячи, посъветвал се е с фотограф, резервирал е оркестър, аранжирал е цветна украсата. По закона на Мърфи целият план се преобръща и всеки момент на щастие рискува да се превърне в катастрофа и хаос.", "date": "2018.11.10", "title": "Звезди и хитове във Френски кинофестивал в НДК"}
{"url": "http://standartnews.com/regionalni/protesti_za_pochist_vazduh_pred_portala_na_zavod_montyupe_v_ruse-378311.html", "text": "В Русе продължава протестът с искане за чист въздух в града. Участниците в него, които по-рано блокираха движението по Дунав мост, се преместиха пред завода за авточасти в града. Според протестиращите той е един от основните замърсители на града, съобщи БНР. След като протестиращите бяха помолени от органите на реда да преместят автомобилите си, за да не блокират  граничния пункт Дунав мост, те се  насочиха към завода за автомобилни части \"Монтюпе\". Според хората, от производствените халета на завода се носи тази специфична сладникава миризма, която русенци определят като аромата \"Монтюпе\".  Те настояват да се срещнат с ръководството на завода, но вратите са затворени и никой не откликва на тяхната молба. \"Постоянно в град Русе има някакви миризми - дали от \"Монтюпе\", дали от \"Лубрика\", дали от ТЕЦ-а. Искаме да не мирише, просто искаме чист въздух\", казват протестиращите. Протестният автопоход с искане за чист въздух започна в 11 ч. Идеята на организаторите беше да се блокира движението, за да се обърне внимание на всички европейски граждани, че в Русе има проблем с чистотата на въздуха. Перничани също се включват в инициатива за по-чист въздух. Началото се поставя днес с концерт под наслов \"Дишай, Перник\". Инициативата е на група граждани, обединени от желанието да  работят за по-чист въздух в Пернишко. Каузата ще подкрепят местни рок групи и танцьорите от формация \"Майсторите на танца\". Сред участниците в проявата са и деца от училището в квартал \"Тева\" и от детската музикална школа към Двореца на културата. На събитието има представители на  \"Грийнпийс България\" и \"Нулев отпадък\", които ще дадат експертна информация за проблемите с въздуха и замърсяването. Ще бъде прожектиран филмът \"Бунище Земя\".", "date": "2018.11.10", "title": "Протести за по-чист въздух пред портала на завод \"Монтюпе\" в Русе"}
{"url": "http://standartnews.com/biznes/tonove_sirene_i_kashkaval_zalezhavat_v_mandrite-378278.html", "text": "Производители на млечни продукти алармират, че тонове от продукцията им залежава в складовете. Изследване на Центъра за икономически анализи на селското стопанство показва, че производството на саламурено сирене намалява, но това на имитиращи продукти се запазва. Тази година ще изядем близо 15 000 тона сирене с растителни мазнини. Според експертите причината за това е цената на продуктите. \"Складовете ни са пълни, както никога досега. Произвеждаме над 150 тона сирене. Втора година алармиране, че не е нормално да се работи с растителни мазнини. Естествено, хората купуват по-евтиния продукт\", каза Иван Грънчаров от Асоциацията на млекопреработвателите. По думите му сиренето от истинско мляко струва над 7-8 лв. Той е категоричен, че производството на имитиращи продукти трябва да бъде спряно. Първата мярка за решаване на проблема би била ограничаване на производството, което ще доведе до съкращаване на служители. Според Грънчаров това може да предизвика и фалити в предприятията. Министърът на земеделието и храните Румен Порожанов заяви, че се има засилен контрол върху вложените мазнини в млечните продукти. Към момента няма регистрирани нарушения. Нямало и предпоставки за увеличаване на цената на продуктите.", "date": "2018.11.10", "title": "Тонове сирене и кашкавал залежават в мандрите"}
{"url": "http://standartnews.com/biznes/130_mln_evro_germanski_investitsii_u_nas_za_6_mesetsa-378307.html", "text": "Германски компании са инвестирали 130 млн. евро в България през първите шест месеца на 2018 г., съобщиха от Министерството на икономиката. Ако тази тенденция се запази, България ще отчете двоен ръст на инвестициите от Германия, заяви заместник-министър Александър Манолев по време на откриването на Източно-германския икономически форум, който се провежда в Бад Зароу. Това е едно от най-значимите и авторитетни събития в региона, в което участват над 100 от най-големите компании от тази част на страната, а България за първи път е поканена да участва на такова ниво. Видео обръщение към участниците отправи канцлерът Ангела Меркел, а в сесиите участваха министри на федерално и провинциално ниво. „България се утвърждава като една от най-конкурентните инвестиционни дестинации в Югоизточна Европа с положителен имидж и добри условия за развиване на бизнес. Достатъчно е да отбележим, че за последните десет години в страната ни са инвестирани над 29 млрд. евро, а значителна част от тях са направени от германски компании\", посочи Александър Манолев. По думите му страната ни може да предложи политическа и икономическа стабилност, едни от най-ниските данъци в Европа и редица насърчителни мерки за стратегически инвеститори. „Всичко това се оценява от чуждестранните компании и интересът към страната ни осезаемо расте\", допълни той. Манолев се спря и на някои от най-бързо развиващите се сектори на българската икономика – информационни и комуникационни технологии, автомобилостроене, машиностроене и др. „Оптимистичен сигнал е, че подобни сектори с висока добавена стойност се утвърждават като двигатели на българската икономика\", каза още Манолев и подчерта, че в повечето от тях оперират и германски компании. Основен акцент в изказването на икономическия заместник-министър бе нуждата от задълбочаване на интеграционните процеси в сферата на икономиката на ниво Европейски съюз. „Днес Европа вече изостава в редица отрасли. За всяка отделна страна от ЕС е много трудно да бъде конкурент на глобалния пазар, но заедно можем да запазим мястото на Съюза на глобален лидер в редица отрасли\", посочи Манолев и акцентира, че ключовото послание на Българското председателство на ЕС е било „обединението\". През 2019 г. бизнес делегация от една от източните провинции на Германия ще посети България за проучване на възможностите за инвестиции и стартиране на общи проекти с български предприятия. Това бе договорено по време на среща на Манолев с Хари Главе, министър на икономиката на федерална провинция Мекленбург Предна Померания. Двамата се договориха още да се търсят възможностите за по-активно сътрудничество между България и провинцията, както и организиране на целеви събития за промотиране на възможностите за инвестиции у нас. Обсъдено бе и сътрудничество в областта на научните изследвания, технологиите и иновациите - разработване на съвместни проекти и запознаване с германския опит при взаимодействието между наука и бизнес и прилагането на научните постижения и изследвания в реалната икономика. В рамките на форума зам.-министър Манолев проведе срещи с потенциални инвеститори и компании, които развиват дейност в страната ни.", "date": "2018.11.10", "title": "130 млн. евро германски инвестиции у нас за 6 месеца"}
{"url": "http://standartnews.com/biznes/sdelki_za_58_mlrd_dolara_na_izlozhenieto_za_vnosni_stoki_v_kitay-378313.html", "text": "Сделки за 57,8 млрд. долара са били регистрирани по време Международното изложение за внос в Китай, съобщава Ройтерс, цитиран от investor.bg. Събитието, което се проведе в периода 5-10 номеври, привлече хиляди чуждестранни компании от целия свят. Целта на форума бе Китай да демонстрира своя потенциал за внос и желанието на страната да отвори пазарите си за чуждестранната продукция. Китайският президент Си Дзинпин обеща да намали митата, наложени върху вноса на американски стоки и да отвори по-широко пазарите на азиатската страна за чуждестранната продукция. Сделките, свързани с високите технологии са на стойност 16,46 млрд. долара, докато тези за потребителската електроника и домакинските уреди са за около 4,3 млрд. долара, се съобщава в сайта на Weibo. Продажбите, договорени от представителите на автомобилния сектор, са на стойност 11,99 млрд. долара, а в секторите за текстил и за потребителските стоки възлизат на 3,37 млрд. долара. Компаниите от хранително-вкусовата промишленост и селското стопанство са сключили сделки за 12.68 млрд. долара. При споразуменията за продажби на медицински продукти и медицинска техника, стойността на планираните продажби достига 5,76 млрд. долара. България също участва със свой щанд на панаира.", "date": "2018.11.10", "title": "Сделки за 58 млрд. долара на изложението за вносни стоки в Китай"}
{"url": "http://standartnews.com/sport/botev_bi_septemvri_s_maka-378309.html", "text": "Ботев (Пловдив) и Септември завършиха 2:0 в мач от 15-ия кръг на Първа лига. „Канарчетата\" имаха предимство през първата част, но не успяха да достигнат до чисто голово положение. Най-опасната ситуация за първото полувреме бе шут на Тодор Неделев от границата на наказателното поле в 45-ата минута, който излезе в аут. Така двата отбора се прибраха на полувремето при резултат 0:0. В началото на втората част Ботев като по чудо не откри резултата при най-чистото положение в мача до този момент. Перейра центрира отлично отдясно към непокрития Стивън Петков, но таранът на пловдивчани шутира над вратата от 7-8 метра. В 52-ата минута дойде и първия точен удар по посока на една от двете врати. Негов автор стана Антонио Вутов, но Янко Георгиев без проблем улови. В 67-ата минута дойде време играчите на Септември да опитат да счупят двете нули, Байду изведе Будинов, таранът върна към свой съотборник, който шутира. Ударът рикошира в крак на бранител и се получи като пас към непокрития Байду. Той шутира без забавяне, но на сантиметри покрай лявата греда. В 79-ата минута Кайзер демонстрира отличен рефлекс, избивайки топката, която се бе насочила под гредата след коварен рикошет при центриране на Русев. В 82-ата минута и Пиргов се озова на добра позиция след центриране на Неделев от фаул, но ударът му от малък ъгъл не намери целта. Домакинският натиск през втората част даде резултат чак в 89-ата минута, когато резервата Васил Шопов вкара на празна врата след добър пас на Неделев. В добавеното време на срещата Ботев получи шанс да изпълни дузпа. Зад топката застана Антонио Вутов, който стреля в гредата. Топката обаче остана във владение на пловдивчани и след разбъркване и няколко добри спасявания на Янко Георгиев, кълбото спечели младата надежда Иван Василев, който направи 2:0 и така подпечата победата на домакините.", "date": "2018.11.10", "title": "Ботев би Септември с мъка"}
{"url": "http://standartnews.com/sport/totnam_pobedi_na_hodom_palas-378339.html", "text": "Тотнъм взе скалпа и на Кристъл Палас. „Шпорите\" удариха с 1:0 в лондонското дерби от 12-ия кръг на Премиър лийг. Единственото попадение реализира 20-годишният аржентинец Хуан Фойт (66'). С този успех \"шпорите\" се изравниха по точки с Челси и Ливърпул, които играят своите мачове от кръга утре. Палас Уилфред Заха остана изненадващо извън групата за днешния двубой. Мястото на звездата бе заето от Джордан Аю. Домакините започнаха по-добре на наводнения от проливния дъжд терен на \"Селхърст Парк\". В 13-тата минута центриране на Таунзенд отляво бе върнато от Макартър успоредно на голлинията. В последния момент Моура изчисти с глава пред Кояте, който очакваше да прати топката във вратата на Лорис.  В 24-тата минута Трипиър получи разтежение и бе заменен от Орие.  Тотнъм наложи натиск през втората половина на първата част. Дейвис и Сисоко направиха няколко добри пробива, но така и не се стигаше до завършващ удар. Единственият точен удар в актива на гостите отправи Кейн в 31-вата минута, когато шутира от 25 метра, но Хенеси внимаваше и изби. В началото на втората част Лорис се намеси лошо при един корнер пред неговата врата, но извади късмет, тъй като Томкинс не успя да насочи топката с глава и стражът на гостите се намеси. В 66-ата минута Тотнъм стигна до гол. Кейн засече с глава центриране от корнер, топката рикошира в Макартър, след младият Фойт бе оставен непокрит и направи добавка с глава отблизо, вкарвайки първия си гол в Премиър лийг. До края на срещата имаше един опасен шут на Шлуп от границата на наказателното поле, но Лорис се намеси добре и изби. И може би най-чистото положение за домакините, което дойде едва в 91-вата минута. Александър Сьорлот пропусна, след като остана очи в очи с Лорис, но стреля силно в него. Тотнъм остава на четвърто място, но вече с 27 точки. Палас е на 16-а позиция с осем пункта.", "date": "2018.11.10", "title": "Тотнъм победи на ходом Палас"}
{"url": "http://standartnews.com/sport/karlsen_i_karuana_s_remi_v_parvata_partiya_za_svetovnoto_titla-378287.html", "text": "Защитаващият титлата си Магнус Карлсен (Норвегия) и Фабиано Каруана (САЩ) завършиха реми в първата партия от двубоя за световната титла по шахмат в Лондон. Карлсен игра с черните фигури и имаше предимство в по-голямата част от партията, която завърши на 115-ия ход. Втората среща е по-късно днес. Двубоят за световната титла ще продължи до 28 ноември. Той включва 12 партии по класически шахмат. Наградният фонд на мача е 1 милион евро. 27-годишният Магнус Карлсен е световен шампион от 2013 година и водач в световната ранглиста на ФИДЕ. За последно защити титлата си през 2016 година срещу Сергей Карякин. 26-годишният Фабиано Каруана, американец от италиански произход, през март спечели турнира на претендентите в Берлин.", "date": "2018.11.10", "title": "Карлсен и Каруана с реми в първата партия за световното титла"}
{"url": "http://standartnews.com/sport/levski_shte_masti_na_cherno_more-378288.html", "text": "Левски гостува на Черно море днес от 15 часа на \"Тича\" в опит да победи за първи път варненци през сезона. Двата тима завършиха 2:2 на \"Герена\" за първенството, а в 1/8-финалите за Купата на България Черно море отстрани Левски след дузпи. Двубоят е изключително важен и за двата отбора. Домакините се борят за място в топ 6, а гостите нямат право на грешка, за да останат в битката за титлата. Треньорът на Черно море Илиан Илиев ще заложи на Благой Макенджиев на вратата, а пред него дебют ще направи юношата на Левски Виктор Генев, който не е играл в официален мач от април. Очакванията са той да си партнира с Енчев в центъра на защитата, а отляво и отдясно да действат Кононго и Стефан Станчев. На върха на атаката ще действа националът Радослав Василев, а в халфовата линия ще се наредят капитанът Георги Илиев, Витанов и Васил Панайотов. По фланговете ще атакуват Минчев и Фенуш, като е възможно да бъде избран и Ндонгала. Левски ще излезе с променен състав спрямо този за Купата. Контузени са Холмар Ейолфсон и Иван Горанов, което отслабва състава на треньора Славиша Стоянович. Най-вероятно специалистът ще заложи на карето в защита от мача с Ботев Пловдив - Цветкович, Яблонски, Рейш и Нганиони. Пред тях ще действат Тиам, Белмонт и Мариани. По крилата се очаква да видим Обертан и Кабрал, а атаката ще води голмайсторът Станислав Костов. Голямата въпросителна е кой ще започне на вратата - Божидар Митрев или Мартин Полачек. Везните клонят към словака, тъй като Митрев сбърка при гола за Ботев и вероятно ще получи почивка. Още два мача от програмата на Първа лига има днес. В момента Ботев Пловдив е домакин на Септември. След дербито на \"Тича\" пък Верея ще приеме Септември.", "date": "2018.11.10", "title": "Левски ще мъсти на Черно море"}
{"url": "http://standartnews.com/sport/cherno_more_pak_udari_levski-378317.html", "text": "Черно море излъга Левски с 1:0. „Моряците\" освен, че отстраниха „сините\" за купата на България миналата седмица, днес удариха и по амбициите на тима за спечелването на титлата. Единственото попадение в срещата падна през първото полувреме, а точен за домакините бе Жоржиньо в 22-ата минута, след поредна груба грешка на Мартин Полачек. В 68-ата минута Жерсон Кабрал беше изгонен за втори жълт картон, след като симулира за дузпа. Срещата от 15-ия кръг започна много двуостро. Първата опасност беше за \"сините\", които пропуснаха да поведат в 20-ата минута, когато Кабрал стреля слабо след центриране отляво. 120 секунди след това домакините поведоха с точен удар на Жоржиньо. Основна вина за гола има Мартин Полачек, който секунди преди това хвана топката след удар от фаул и опита да намери с ръка Давид Яблонски, но топката попадна в Петър Витанов, който центрира и Жоржиньо от 10 метра прати топката в мрежата.  Попадението укрили домакините, които в следващите минути пропуснаха да удвоят. Жоржиньо стреля на сантиметри от гредата, а опасно центриране на Илиев беше спасено от Полачек. Малко преди края на първото полувреме Тиам не успя да изравни след статично положение. Второто полувреме започна с удар на Костов, който мина покрай гредата. \"Сините\" опитаха да вземат инициативата, но не успяваха да създават голови положения. Домакините пък разчитаха на контраатаки, но трудно задържаха топката. Сержиу Буш влезе на мястото на Мариани, който не се представи на ниво. Буш подсили атаката и Левски заигра с двама нападатели в лицето на румънеца и Станислав Костов. Малко след това Кабрал шокира гостите в рамките на една минута. Крилото първо си изпроси жълт картон, след като изпълни фаул преди съдийското отсъждане, а минута след това симулира за дузпа и беше пратен под душовете. Радослав Василев замени голмайстора Жоржиньо, като веднага се опита да удвои, но изстрелът му мина встрани от вратата. Добра намеса на Макенджиев спаси \"моряците\" в 75-ата минута. Стражът показа добър рефлекс при удар от въздуха на Тиам. Буш също можеше да изравни в 77-ата минута, но Стефан Станчев блокира с тяло удара на румънеца. До края на срещата добър шут на влезлия, като резерва Нашименто бе отразен отново от Благой Макенджиев. Така Левски сдаде второто място на ЦСКА-София. Сините имат 34 точки в актива си, а играчите на Нестор ел Маестро са с една повече в актива си. Първи е Лудогорец също с 35 пункта, но и с мач по-малко. „Орлите\" приемат утре Берое в Разград.", "date": "2018.11.10", "title": "Черно море пак удари Левски"}
{"url": "http://standartnews.com/sport/stoyanovich_takiva_greshki_i_15godishnite_ne_pravyat-378319.html", "text": "Славиша Стоянович сподели мнението си след поражението на Левски с 0:1 при гостуването на Черно море. Той заяви ясно, че без сърце и битка няма как „сините\" да побеждават. \"Честито на Черно море! Заслужени три точки. И двете им победи са заслужени. Бяха дисциплинирани и отговорни. Не може без битка и желание да се играе футбол. Малко е да се играе атрактивен футбол само на \"Герена\". Жал ми е за хората, които дойдоха да ни подкрепят. Страдат, че не играем 90 минути.  Имаме проблем. Дадохме на противника рамо и класен отбор като техния се възползва. Говоря с треньора на вратарите, търсим решение. Направихме грешка, която не се прави и от 15-годишните. Дадохме топката и ни вкараха гол. Без сърце не можеш да печелиш.  Не сме изгубили битката за титлата. Има много мачове до декември. След това има много директни мачове с Лудогорец, ЦСКА, Берое и други отбори, с които могат да се губят точки\", коментира Стоянович.", "date": "2018.11.10", "title": "Стоянович: Такива грешки и 15-годишните не правят"}
{"url": "http://standartnews.com/sport/sportat_po_televiziyata_dnes-378256.html", "text": "БНТ3 14,30 Вдигане на тежести, СП: кат. над 109 кг, мъже (пряко) 18,25 Баскетбол, България, НБЛ: \"Академик Бултекс\" - \"Левски Лукойл\" (пряко) Диема спорт 12,30 Футбол, България, Първа лига: \"Ботев\" Пд - \"Септември\"; 15,00 \"Черно море\" - \"Левски\" (пряко) 19,00 Формула 1: Квалификация за Голямата награда на Бразилия (пряко) 21,00 Футбол, Франция, Лига 1: \"Сент Етиен\" - \"Реймс\" (пряко) 22,55 Професионален бокс: Международна галавечер в Манчестър, Великобритания (пряко) Диема спорт 2 14,30 Футбол, Англия, Висша лига: \"Кардиф\" - \"Брайтън\"; 19,30 \"Кристъл Палас\" - \"Тотнъм\" (пряко) 17,00 Футбол, Англия, \"Чемпиъншип\": \"Рединг\" - \"Ипсуич\" (пряко) 22,30 Баскетбол, НБА: \"ЛА Клипърс\" - \"Милуоки\" (пряко) Nova Sport 14,30 Футбол, Англия, ФА Къп: \"Мейдънхед Юн\" - \"Портсмут\" (пряко) 17,15 Футбол, България, Първа лига: \"Верея\" - \"Етър\" (пряко) 19,30 Футбол, Англия, Чемпиъншип: УБА - \"Лийдс\" (пряко) 22,15 Снукър: \"Шампионът на шампионите\" 2018, шести ден, втора сесия (пряко) MaxSport1 05,05 Хокей на лед, НХЛ: \"ЛА Кингс\" - \"Калгари\" (пряко) MaxSport2 14,00 Футбол, Испания, Ла Лига: \"Реал Валядолид\" - \"Ейбар\"; 17,15 \"Хетафе\" - \"Валенсия\"; 19,30 \"Атлетико\" М - \"Атлетик\" Б; 21,45 \"Жирона\" - \"Леганес\" (пряко) 02,05 (на 11 ноември) Хокей на лед, НХЛ: \"Тампа Бей\" - \"Отава\" (пряко) MaxSport3 16,00 Футбол, Италия, Серия \"А\": \"Торино\" - \"Парма\"; 19,00 СПАЛ - \"Каляри\"; 21,30 \"Дженоа\" - \"Наполи\" (пряко) Eurosport 22,00 Ръгби: Есенен тест, Франция - Южна Африка (пряко) Eurosport 2 09,30 и 12,15 Фигурно пързаляне: Гран При на Япония, жени и мъже, волна програма (пряко) 16,30 Футбол, Германия, Първа Бундеслига: \"Хофенхайм\" - \"Аугсбург\"; 19,30 \"Борусия\" Д - \"Байерн\" (пряко)", "date": "2018.11.10", "title": "Спортът по телевизията днес"}
{"url": "http://standartnews.com/sport/hamiltan_obmislya_napuskane_na_formula_1-378285.html", "text": "Световният шампион Люис Хамилтън заплаши да напусне Формула 1, ако организаторите продължат да добавят нови състезания към календара. Хамилтън си гарантира петата титла с четвъртото място в Мексико преди две седмици. Бразилия и ОАЕ приемат последните два старта. Сезон 2019 също ще включва 21 състезания от средата на март до началото на декември, а собствениците от Liberty Media имат намерение да добавят още кръгове. През 2020-а за първи път ще има и състезание във Виетнам, а се спекулира и с още едно американско състезание - в Маями. Хамилтън обаче не е привърженик на тези идеи и намекна, че може да напусне, ако календарът продължи да се разширява. \"Няма да бъда тук, ако се стигне до 25 състезания, това е сигурно\", заяви той в Бразилия. \"Вече се чувства сякаш сме на 25-о състезание тази година. Не мисля, че това е добре. Аз съм човек, който наистина обича да се състезава, но сезонът е дълъг. Това е голям ангажимент за всички нас и много време далеч от семействата, а сезоните стават по-дълги и почивката става по-малко\", добави Люис. \"Мога да говоря само за себе си. Времето между сезоните е толкова кратко, започваш да се подготвяш за следващия сезон често веднага след края на настоящия. Това е много трудно. В същото време трябва да намериш начин да се изключиш и да се възстановиш\", каза още британецът.", "date": "2018.11.10", "title": "Хамилтън обмисля напускане на Формула 1"}
{"url": "http://standartnews.com/sport/rezultati_ot_nba-378286.html", "text": "Орландо - Вашингтон - 117:108 Филаделфия - Шарлът - 133:132 след продължение Атланта - Детройт - 109:124 Маями - Индиана - 102:110 Денвър - Бруклин - 110:112 Юта - Бостън - 123:115 Сакраменто - Минесота - 121:110", "date": "2018.11.10", "title": "Резултати от НБА"}
{"url": "http://standartnews.com/sport/uelbek_priklyuchva_s_arsenal-378284.html", "text": "Лошите новини за английския национал Дани Уелбек сякаш нямат край. Нападателят се контузи тежко в четвъртък вечерта в мача на Арсенал със Спортинг Лисабон в Лига Европа. А сега изглежда, че това може да му коства кариерата с екипа на \"артилеристите\". Футболистът, който съвсем скоро навършва 28 години, има договор с \"топчиите\" само до края на сезона. Но преговори за неговото подновяване така и не са започнати, а с оглед на травмата му, няма и да бъдат стартирани такива изобщо. А и травмата му по всяка вероятност сложи край на сезона му. Макар да няма официална информация от Арсенал за естеството на проблема му, очакванията са за фрактура на глезена, което означава, че няма да играе между девет месеца и една година. Това е трета тежка травма за нападателя, който на два пъти отсъстваше вече за по девет месеца, но тогава проблемите му бяха свързани с двете колене. Очаква се официалното потвърждение за контузията му от страна на клуба да дойде най-късно в понеделник.", "date": "2018.11.10", "title": "Уелбек приключва с Арсенал"}
{"url": "http://standartnews.com/sport/iliev_pozhelavam_na_levski_da_narushi_hegemoniyata_na_ludogorets_-378324.html", "text": "Старши треньорът на Черно море Илиан Илиев сподели мнението си след победата над Левски с 1:0. Той заяви, че неговите играчи са спечелили срещу отбора, който практикува най-добър футбол у нас. „Ние се радваме, че спечелихме трите точки, но от играта има какво да се желае още. Имахме трудности преди началото на мача. Пламен Димов получи контузия преди мача, а Кононго Тези трудности сплотиха отбора и ни мотивираха още повече\", започна Илиев. „През първото полувреме бяхме една идея по-добри от Левски, докато през втората част те показаха класата си. За желанието на момчетата мога да имам само адмирации. Аз съм максималист, защото знам качествата на футболистите. Левски показа, че е класен отбор\", добави наставникът на Черно море. „Имаме резерви в това да показваме самочувствие точно в такива моменти. След мача за купата имаше доста обвинения по нашия адрес. Победихме отбора, който практикува най-добър футбол. Пожелавам на Левски, ако играе по този начин, да наруши хегемонията на Лудогорец. Ако тези хора ни подкрепят така всеки мач, трудно може някой да ни победи тук.\" „Ние направихме много глупости в някои мачове и сами сме си виновни, че не сме в топ шест, дори близо до тройката. Тази победа ни дава емоционален заряд за следващите мачове. В българското първенство всеки отбор може да победи всеки\", заяви Илиан Илиев.", "date": "2018.11.10", "title": "Илиев: Пожелавам на Левски да наруши хегемонията на Лудогорец"}
{"url": "http://standartnews.com/sport/etar_nadvi_trudno_vereya-378333.html", "text": "Етър взе много ценни три точки като гост на Верея, след като победи с 1:0 в среща от 15-ия кръг на Първа лига. Попадението за гостите от Велико Търново реализира Флорент Боджадж в 83-ата минута след асистенция на Пламен Гълъбов. Гостите първи създадоха опасно положение пред вратата на противника с удар на Флорент Боджадж от далечна дистанция. Нападателят от Косово отправи хубав удар в 15-ата минута, който Георги Георгиев изби. Шест минути по-късно Аласана Мане повтори опита на Боджадж, но ударът му премина покрай левия страничен стълб. Така двата отбора се оттеглиха на почивка при нулев резултат след полувреме, в което тимът на Верея не успя да застраши нито веднъж вратата на Христо Иванов.  Второто полувреме започна отново по-добре за Етър. В 48-ата минута Крум Стоянов пусна добър пас в наказателното поле към Никола Колев. Полузащитникът пое, завъртя се добре с човек на гърба и стреля, но ударът му прелетя над напречната греда. Десетина минути по-късно Верея погледна по-уверено в предни позиции с атака по дясното крило. Здравко Илиев пусна прострелно центриране по земя в наказателното поле, което Дино Мартинович не успя да засече. В 80-ата минута Флорент Боджадж пропусна много добър шанс за гол. Нападателят бе останал непокрит на втора греда при центриране от левия фланг, но ударът му с глава бе крайно неточен. В 83-ата минута Боджадж изведе своите напред в резултата. Нападателят получи добро подаване от Пламен Гълъбов, залъга с добро движение противников защитник и със силен удар с левия крак намери далечния ъгъл на вратата зад Георги Георгиев. При паса на Гълъбов обаче трябва да се отбележи доброто действие на Иван Стоянов, който пропусна топката покрай себе си, за да може тя да достигне до Боджадж.", "date": "2018.11.10", "title": "Етър надви трудно Верея"}
{"url": "http://standartnews.com/sport/borusiya_obarna_bayern_i_e_osnoven_favorit_za_titlata-378338.html", "text": "Борусия (Дортмунд) срази Байерн (Мюнхен) с 3:2. Така „жълто-черните\" си осигуриха комфортен аванс на върха в класирането пред Байерн и Борусия (Мьонхенгладбах). След 11 кръга Борусия имат 27 точки в актива си, а Байерн са с 20 на третата позиция. Между двата тима Борусия (Мьонхенгладбах) е с 4 точки зад вестфалци на втората позиция. Роберт Левандовски (26', 52') на два пъти извеждаше мюнхенци напред, но Марко Ройс (49', 67'-дузпа) изравняваше, а резервата Пако Алкасер (73') донесе триумфа на своите. Мачът започна с натиск на гостите, които не позволиха на съперника да напусне половината си в първите пет минути. Дортмунд обаче отговори с контраатака в 10-ата минута, при която Марко Ройс излезе сам срещу Мануел Нойер, но вратарят спаси. В ответната атака Левандовски се озова на земята и поиска нарушение точно на границата на наказателното поле, но реферът не видя такова. Атаките се редяха една след друга, но баварците нападаха основно по лявото крило, където създаваха доста проблеми за домакините. Така в 24-ата минута Франк Рибери нямаше как да бъде спрян, но за радост на Борусия нямаше кой да засече подаването му. Секунди след това Гнабри центрира към Левандовски и бившият нападател на домакините не даде шанс на Хитц - 1:0 за Байерн. Гостите бяха близо до второ попадение в десетина минути по-късно, когато Рибери шутира с левия крак по диагонала, но стражът на Дортмунд отрази. И след като Борусия тотално загуби битката в центъра през първата част, Люсиен Фавър реши да заложи на Махмуд Дахуд, който се появи на мястото на Вайгъл. След смяната се видя резултат. В 49-ата минута Ройс нахлу в наказателното поле и близо до аутлинията беше фаулиран от Нойер, за което съдията отсъди дузпа. Капитанът беше безгрешен от 11-те метра и резултатът беше изравнен - 1:1. Нямаше обаче време за особена радост сред домакините, защото в 52-ата Левандовски пак реализира - 2:1 за Байерн. Фавър заложи на Алкасер на мястото на Гьотце. И испанецът можеше да реализира в 62-ата минута, когато Санчо се възползва от грешка на Хумелс и подаде на своя съотборник, но незнайно как той пропусна, а след него веднага това стори и Бруун Ларсен. Нико Ковач беше забелязал, че Хумелс изнемогва и го замени със Зюле. В 67-ата минута Ройс се разписа за втори път - 2:2, след като атрактивно засече подаване отдясно. В 73-ата минута Борусия успя да достигне до жадуваният обрат! Алкасер излезе сам срещу Нойер и хладнокръвно го прехвърли за 3:2.", "date": "2018.11.10", "title": "Борусия обърна Байерн и е основен фаворит за титлата"}
{"url": "http://standartnews.com/balgariya/za_lekarya_koyto_darzhi_nadezhdata_zhiva-378332.html", "text": "„Hic mortem vivat docent\" /Тук мъртвите учат живите/. Тази латинска сентенция, позната от вековете предимно на хората, посветили живота си на медицината, много често „краси\" стените над залите, в които се провеждат практическите обучения на младите кадри. Тя наистина звучи доста зловещо /макар във времето мнозина да са се научили да се шегуват с нея/, но носи поразително много истина. Защо ли? Защото, както се казва, ние, хората, често научваме някои истини за живота едва когато се сблъскаме с непоправимото. Иначе казано, мъртвите могат да говорят и явно имат какво да кажат /а колко ли хора треперят при подобна мисъл?/. Споделяме това, защото миналата събота - Арахангелова задушница, бе отредена на отишлите си от земния път и в този ден ние, живите, почитаме тяхната светла памет. Кой го е направил, кой не - може би за някои няма толкова голямо значение, тъй като споменът за тези, които са били около нас, винаги остава жив. И това е така, но никога не трябва да забравяме дългът за отдаване на необходимото уважение към паметта на ближния. За жалост днес все по-често се изправяме пред съдбоносни мигове, в които някой губи ценен в живота си човек. Заради болест, заради невнимание, или пък защото някой е преценил, че има правото да отнема човешки животи. И все повече страдаме, чувайки за поредното живо същество, поело към портите на Св. Петър. Тъжно е, но няма как да премълчим факта, че Още по-тъжното е, че насилствената смърт измести естествената смърт. Погледнете само какво се случва?! По българските пътища падат толкова много жертви, колкото дори и при две световни войни за България не е имало. И това не може да ни направи по-разумни. Протестираме, че законите не са еднакви за всички, че „системата ни убива\", но не надигаме глава срещу деструктивното поведение, обзело маса народ, което ние самите възпитаваме и с мълчанието си толерираме. Вероятно това е така, защото ответна реакция от наша страна би означавала да се изправим в битка срещу самите себе си. Как е възможно да аперлираме за по-висока раждаемост и в същото време да допускаме такова зверско изтребване помежду си! За какво се борим точно? За съхраняване гена на „населението\" ни, или за по-бързото му заличаване? Крайно време е да разберем, че това, което се случва, е факт, защото ние сме го допуснали по един или друг начин. А още по-наложително е да разберем какво точно искаме. С лутане и охкане едва ли ще се постигне някакъв резултат, различен от крайно незадоволителен. Искаме да разполагаме с повече пари – тогава да не ни мързи да се трудим за тях. Искаме крепко здраве – да не отлагаме в далечното необзоримо бъдеще посещението в лекарския кабинет. За всяко нещо, което искаме да постигнем, трябва да сме готови да се борим. Така, както лекарят се бори за живота на човека, поверил го в ръцете му. В този ред на мисли – създаването и появата на живота на бял свят. Проблемът със зачеването сред млади, а и вече сред двойки в по-напреднала възраст, не е от вчера. В годините, преди медицината да напредне толкова много, хората са си обяснявали липсата на възможност за създаване на поколение с Божията воля. Днес смело можем да кажем, че не е точно така. Съществуват редица причини, поради които се появява този проблем, съсипал не малко животи и семейства. Въпросът е, че докато се стигне до признанието, че нещо не е наред, се преминава през поредица от перипетии, които понякога ни отнемат възможността да постигнем своята цел. Как мислите, дали е лесно да се лекува стерилитет? А дали е лесно да накараш човека срещу теб да признае, че има нужда от помощ, иначе едва ли ще може да се радва на живота пълноценно? Няма по-съкрушаваща среща от тази с хора, изплакали очите си заради това, че нямат поколение. Няма по-тежко бреме от това да си от другата страна на бариерата, да си надеждата, която, както гласи мъдрата поговорка, „умира последна\". Да си този, който не трябва да допусне това! Та този млад лекар, за който споменахме, бе точно тази последна, неугаснала искрица. Той може би в началото не осъзнаваше бремето, което поема върху плещите си. Едва годините практика и стотиците разбити съдби го накараха да разбере, че всъщност неговата задача в живота не е просто да помогне за създаването на живот и после за появата му на бял свят. Неговото призвание бе да не оставя надеждите на тези, потърсили го за помощ, да умрат. В началото на своя професионален път нашият герой се сблъска с обичайните за всеки новак неприятни случки. Като започнем от неприятните коментари, та стигнем до характерните за всяка сфера на професионалния живот мръсни номера. Но, както се казва, „късметът е на страната на смелите\". С времето, макар и млад и с не чак толкова много опит, нашия младеж се превърна в предпочитан специалист, а неговите учители бяха горди със своя наследник. С всеки изминал случай той ставаше все по-добър и по-добър, докато един ден се озова на улицата без работно място. И то не защото някой го е уволнил, а поради простата причина, че „храмът\", в който бе върнал стотици усмивки, пое по пътя на не толкова съвършенната, истинска и изопачена „демокрация\" и в крайна сметка се озова със затворени врати. Обиден, но не и загубил силата си, този млад лекар пое по своя път, който го превърна в един от малкото специалисти по стерилитет в резултат на инфекциозни заболявания. Апропо, неговото любопитство и жажда за нови познания, стремежът му да бяга от ограниченията и написаните в дебелите книги правила, му помогна да развие своя капацитет, така че да бъде позлезен на всеки, потърсил неговото мнение. Днес от него можем да разберем, че заболяванията, прекарани в миналото, активните и неглижираните инфекции във всяка част от организма ни, могат да се явяват пречка, когато узреем за момента да станем родители. Дори едни нищо и иникакви си според мнозина ядове със зъбите, могат да ни изправят пред нелекото изпитание. Според статистически данни, заболяванията на венците засягат около 40% от хората, докато обикновено през втория и третия триместър. Проблемите със зъбите, независимо дали става дума за гингивит, коренова инфекция или друго дентално заболяване, обикновено се дължат на множество фактори, които се проявяват едновременно. Част от тях включват отслабване на имунната система на жената и намаляване на способността й да се бори с патогени, отговорни за стоматологичните състояния.  Поддържането на здравословна устна хигиена по време на бременността е важно не само за майката, но и за развитието на бебето, тъй като развалянето на зъбите в повечето случаи е свързано със системни инфекции, които могат неблагоприятно да повлияят развитието на плода по многобройни начини. В това число предизвикване на спонтанен аборт, раждане на бебе с ниско тегло и преждевременно такова. Но как е възможно инфекциите при зъбите да повлияят на плода? Инфекциозният процес, засягащ тялото на майката, не само отслабва нейната имунна защита, но може да доведе до развитие на кариес на зъбите, който има преходна бактериемия, достигаща до плода. При нормални здравословни условия майчината имунна система би се погрижила за атаката на  патогенното нашествие, но когато е налична вторична инфекция, имунната система се компрометира, което позволява на бактериите да циркулират в организма, достигайки до матката и плацентата. Възможно е бебето да не се роди с патогените, отговорни за проблемите в устната кухина на майката, но те могат да му бъдат предадени чрез целуване или пък по друг начин. Все пак нека не забравяме, че наличието на така наречената имунна памет на новороденото е огледален образ на същата при майката. И запомнете: „Функцията на изкуството е да бъде огледало на природата\"! - Дъглас Адамс", "date": "2018.11.10", "title": "За лекаря, който държи надеждата жива"}
{"url": "http://standartnews.com/balgariya/geroite_na_prehoda_hristo_aleksandrov_ot_voynishkata_lavka_do_bankata_-378219.html", "text": "Сервитьорът от \"Ритора\" Ицо Салфетката става любимец на Луканов и учредител на Г-13 Историята все още спори по въпроса, дали емблемата на пловдивския преход Христо Александров има повече стаж като сервитьор, или като банкер. Наричан първоначално Салфетката, а после „брокера\", бившият собственик на „Агробизнесбанк\" е една от знаковите личности за първоначалното натрупване на капиталите след 10 ноември. Все още се носят легенди как младокът без образование е пробил във финансовите среди в началото на 90-те. За тези, които го познават, той е по-скоро гениален комбинатор, отколкото дребен тарикат, споходен от голям късмет. От малък обича шума на парите, а те лесно му се лепят. Още незавършил училище той грабва таблата и става сервитьор в някогашната \"Симфония\" край пеещите фонтани в Пловдив. Не остава далеч от чекмеджето и в казармата. Службата в ракетното поделение в Марино поле е песен за него, защото вместо да върти волана на ЗИЛ-а, Александров се урежда да продава във войнишката лавка. Само той знае как от закуски и лимонада може да се спестят пари за вартбург без помощ от роднините. Дни след уволнението отраканият келнер вече се вихри в бара под РУМ \"Тракия\". Още същата година с връзки и чар 21-годишният Александров постига първата си мечта - да трупа бакшиши в най-реномираното заведение в Стария Пловдив. В ресторант \"Ритора\" посетителите са от екстра класа, а талантът на Ицо Салфетката не остава незабелязан и невъзнаграден. Именно там в лукса и уюта на Стария град птичето каца на рамото на Алексанрдров. Защото Ицо става любимец и на Андрей Луканов, който след години дава рамо на напористия и оправен младеж. В зората на демокрацията Ицо напуска \"Ритора\", за да завърти заедно със свой съдружник прочутата каравана \"Чадъра\" на търговската улица \"Капитан Райчо\". Заведението е пълно от сутрин до вечер и скоро Салфетката отваря първото чейнчбюро в града \"Александър\". За да дойде знаменитият момент при учредяването на финансово-брокерска къща \"Пловдив\" през 1991 г., когато Валентин Моллов въвежда в стаята късо подстриган младеж с куфарче и пред изумените си съдружници представя Христо Александров като управител на ФБК. Изненадата вече е по-малка, когато бившият сервитьор сяда в шефския стол на Агробизнесбанк. \"Само той си знае как взе задочно диплома от Свищов, но имаше ум като бръснач и винаги беше напред с идеите как да се правят пари\", казват негови приятели. Именно като шеф на банката Ицо Салфетката се връща през 1993 г. в \"Ритора\", но за да седна на един от 13-те стола, край масата, на която е учредена емблематичната Г-13... Възходът на Агробизнесбанк е главозамайващ. Идеята е тя да кредитира производството на тютюн в Благоевградско и Родопите. По естествен начин се ражда идеята са създаването на компанията „Финком\", която изкупува продукцията и става доставчик на „Филип Морис\". За броени месеци са риализирани милиони долари печалба. Бизнесменът вече крои планове за собствена марка цигари в нова тютюнева фабрика. В същото време заедно с Христо Данов взимат властта във футболния съюз и преживяват своите звездни мигове с паметната победа на трикольорите над Франция на „Парк де Пренс\" и последвалото велико американско лято. Именно със заем от „Агробизнесбанк\" са платени премиите на националите за класирането на САЩ 94 и е подсигурена подготовката на отбора, стигнал до четвъртото място в света. По онова време Пловдив има 4 отбора в „А\" група, като всички разчитат на пряката или косвена помощ от фирмите на Александров и Данов. Ицо винаги се е целил в грандиозни проекти. Той е сред инициаторите и на военната изложба \"Хемус\", която съществува и до днес. Около заиграването с военно-промишления комплекс Алекнадров чрез банката си започва да кредитира ВМЗ. Идеята е по-късно закъсалата оръжейница да бъде придобита на принципа „дълг срещу собственост\". Точно от ВМЗ обаче идват най-големите проблеми за трезора по време на последвалата криза. Правителството на Жан Виденов натиска Александров и съдружниците му да дават бързи заеми на предприятието, в което зреят бунтове за заплати. Връщането на парите се бави. Тютюнопроизводителите също са в тежка ситуация, а „Агробизнесбанк\" вече има сериозни проблеми с отпуснатите лоши кредити. Следва фалитът и поредицата от дела. Още в началото на разследването Алексдандров изчезва с чужд паспорт в Доминика. Връща се сам 2 години по-късно и се предава на следствието. Първоначалната му присъда е 10 години, но след обжалвания е оправдан за фалита на банката. Осъждат го за присвоени 140 000 лева от Финансово-брокерска къща „Пловдив\", в която е главен акционер. Лежи съвсем кратко в затвора и от 2013 г. отново е в бизнеса. Собственик е на бившето предприятие за трикотаж „Андрей Юруков\", в което някога се правеше българската ЛаКоста. И днес фабриката работи ишлеме за различни световни марки, но бизнесът върви все по-трудно заради огромната конкуренция от Китай и Турция. По днешното битие на Христо Александров вече не личи да е човек, който не си знае парите. Екип на \"Стандарт\"", "date": "2018.11.10", "title": "Героите на прехода: Христо Александров -от войнишката лавка до банката"}
{"url": "http://standartnews.com/balgariya/radev_v_parizh_koe_ot_tova_koeto_kazah_za_10_noemvri_ne_e_istina-378312.html", "text": "\"Кое от това, което казах, не е истина? Нека да отговорят на този въпрос!\" Това заяви в Париж президентът Румен Радев, след като бе помолен от пратеника на Канал 3 да коментира реакцията на Цветан Цветанов по повод  обръщението на държавния глава към народа за 29- годишнината от 10 ноември. В него държавният глава предупреди, че демокрацията в България е застрашена. Острата реакция на председателя на ПГ на ГЕРБ Цветан Цветанов не закъсня: \"Президентът за пореден път доказа, че той е разединител, а не е обединител на нацията, както му е вменено като функция от българската  Конституция. Президентът Румен Радев не може да излезе от сянката на БСП\". На друг въпрос на Канал 3 - за задочния спор Макрон - Тръмп по идеята на френския президент за създаване на единна европейска армия, Румен Радев отговори: \"Тепърва ще продължава дебатът по тази тема, мога да кажа, че това е въпрос, който не се решава изведнъж. Когато въпросът се постави остро на срещата на НАТО в Брюксел тази година, аз заявих ясна позиция. От една страна \"да\" - европейските държави трябва да отделят повече средства за сигурност. Но от друга страна НАТО не е борса, на която можеш да си купиш сигурност. НАТО е съюз на суверенни държави, обединени от общи цели, от общи ценности. Така че сигурността не се измерва просто в пари\". Президентът ще участва в тържествата по повод 100 годишнината от края на Първата световна война във френската столица. Пред журналисти държавният глава заяви, че тази годишнина е повод да бъдат осмислени горчивите уроци от цялото изминало столетие: \"Войната за мен е рожба на сблъсъка, на империалистическото мислене, националистическите мечти и икономическите интереси. За съжаление 100 години по-късно тези три елемента отново са във възход и застрашават мира на континента и по света\", посочи  Румен Радев, според когото годишнината трябва да бъде повод за потвърждаване на привързаността към диалога.", "date": "2018.11.10", "title": "Радев в Париж: Кое от това, което казах за 10 ноември, не е истина?"}
{"url": "http://standartnews.com/balgariya/fandakova_razporedi_proverki_za_gorene_na_gumi-378314.html", "text": "\"Проверки за нерегламентирано горене на гуми и отпадъци в район \"Красна поляна\" снощи и рано тази сутрин установиха горене на гуми на едно място и две запалени на открито огнища. Два екипа на дирекция \"Аварийна помощ и превенция\" на Столична община, екип на Трето районно на МВР и екип на пожарната извършваха обходите\". Това написа във фейсбук кметът на София Йорданка Фандъкова. По нейно искане рано сутринта в района е направено измерване от мобилната станция на Изпълнителната агенция по околна среда. \"Проверките продължават и днес с екипите на Столична община - звеното за \"Аварийна помощ и превенция\" и Столичен инспекторат, като към тях се включват и екипи на Трето районно на МВР и на Жандармерията, която има дежурен пост в района на Виетнамските общежития. Благодаря на гражданите, които ми писаха снощи и които насочваха проверяващите екипи\", пише още Фандъкова.", "date": "2018.11.10", "title": "Фандъкова разпореди проверки за горене на гуми"}
{"url": "http://standartnews.com/balgariya/hristo_danov__ako_byah_vzel_milionite__shtyah_li_da_otselyavam_s_250_lv_sega-378184.html", "text": "  Разказ на пловдивския брокер Христо Данов как се правеха милионите в мътните години на прехода Христо Данов е бивш президент на Ботев и футболния съюз. Преживял звездни мигове и падения в бизнеса, днес някогашният „пловдивски брокер\" живее сам и се бори с тежко заболяване. Помагат му истинските приятели, повечето от тях свързани със спорта, в който самият Данов инвестира много средства в силните си години. Разговаряме с него за българския преход, превратностите на живота и новите футболни босове. - Г-н Данов, за вас и Христо Александров преди 20 години се говореха легенди - за куфарчетата с долари, с които сте изградили своята бизнес империя, за източването на \"Агробизнесбанк\" и прехвърлените милиони в чужбина. Остана ли ви нещо от „онези\" пари? - Няма такива пари. Както не е имало и куфарчета с червени долари. „Агробизнесбанк\" бе един много добър проект, който падна жертва на голямата криза в края на 90-те години и големите грешки на прехода. Абсурдът след банковите фалити бе в това, че властта и правосъдната система се захванаха да преследват банкерите, а не кредитните милионери, които взеха парите и не ги върнаха. Или го направиха с жълти стотинки по времето на хиперинфлацията. Някои от тях станаха милиардери с вноса на два танкера петрол или кораб захар. А после си напазаруваха огромни предприятия и курортни комплекси за без пари. Днес такива хора управляват цели сектори в икономиката. И едва сега се сещат да ги питат за първия милион и данъчните престъпления. Ако си спомняте добре, точно ние, пловдивчаните от „Агробизнесбанк\", се превърнахме в изкупителни жертви на краха на системата. И това е най-ясното доказателство, че зад нас не е стояла партията и не е имало червени куфарчета. Бяхме млади, смели и находчиви. Работехме денонощно. Съсипахме си живота, а след това службите по поръчка на политиците ни довършиха окончателно, за да има кого да сочат с пръст. Очерниха ни по най-грозния начин. Когато понесеш такъв удар, е много трудно да се изправиш и да продължиш, след като години наред си бил по арестите и затворите. При такъв сценарий край теб остават само истинските приятели. Бизнес партньорите и възможностите да работиш вече ги няма. Срещу нас бе проведена успешна окепазяваща кампания. Всяка вечер новините започваха с поредното „разкритие\" за нашите „престъпления\". Заклеймяваха ни от най-високо ниво. По-късно съобщението за оправдателната ми присъда мина в колонките с кратки вести и никой не каза поне едно „извинете\". Всъщност направи го един достоен прокурор. Всички бързо забравиха за онова, което оставихме в града - кортовете на „Локомотив\", спасените знакови сгради, медиите, някои от които работят и до днес. Фалитът на банките бе една голяма измама на държавно ниво. Абсурдно е да обвиняваш собственика на частната банка, че краде от единия си джоб, за да сложи в другия. Да твърдиш, че е направил всичко възможно, за да съсипе собствената си банка. А в същото време да продадеш държавната „Хебросбанк\" на цената на две нейни годишни печалби. Други предизвикаха кризата, но ние опрахме пешкира. - Кои бяха тези други? - Държавните ръководители и партийните величия. Политиците и създадените от тях олигарси съсипаха системата, за да я предадат в ръцете на своите фаворити или спонсори. - Получихте оправдателна присъда, но наистина ли не скрихте милионите от „Агробизнесбанк\" за по-добри времена? - Вижте, в „Агробизнесбанк\" нямаше и един ощетен вложител. Доколкото имаше някакви проблеми, те бяха свързани с обезщетенията, срещу които бяха отпускани пари на някои държавни фирми и структури или свързани с банката фирми. Трябва обаче да е ясно, че всичките тези кредити бяха сериозно гарантирани и това се доказа в съда. Но политиците, които преди това звъняха на пожар с молби да се отпускат пари на ВМЗ-Сопот за заплати, за да няма стачки, се изпокриха. Обезпечения имаше, но синдиците, които поеха управлението на банката след нас, не ги събраха. Що се отнася до откраднатите пари, смятате ли, че днес щях да съм почти на улицата, ако бях взел прословутите милиони? - Но някои от съдружниците ви също си накупиха предприятия? - И съдружниците, че и служителите. Но как е ставало това, трябва да попитате тях. Аз опитах няколко съвсем прости бизнеса, след като спря преследването срещу мен. Имах сграда с най-луксозните офиси по онова време, заведение, инвестирах в земеделие. После опитах да разширя бизнеса, като закупих оранжериите в село Баня. Направих го с кредит, и то при много тежки условия. Имах и проект по селската програма. Изплащането на субсидията обаче се забави с години, а лихвите в банката бяха огромни. Подлъгаха ни и с възможността да се използва топлата вода от изворите в Баня за отопляване на оранжериите. Пазарът на зеленчуци също се оказа много труден в конкуренцията с контрабандния внос и нелоялните търговци. В резултат оранжериите фалираха, а заедно с тях от банката ми взеха всичко. Днес живея сам в единственото си жилище и се боря с неприятна болест. Това е истината. - Как се справяте като пенсионер? - Трудно е с 250 лева. Взимам скъпи лекарства и добре че са приятелите. Между другото сега разбрах смисъла на онази фраза, че истинските приятели се разпознават не от върха, а когато паднеш от него. Между другото повечето от тях са свързани със спорта - момчетата от великото американско лято и няколко други бивши спортисти или спонсори на клубове. Няма ги роднините, няма ги и бившите съдружници и партньори. - С вашето име е свързан един от най-големите спортни успехи на България - четвъртото място на Световното в САЩ през 1994 г. Останахте ли фен на футбола? - Разбира се, това ми остана. Смятам, че българският футбол днес страда от назначените президенти на клубове, които политиците командироват по стадионите, за да имат подръка агитките в изборно време. Тези хора не разбират играта, я някои дори не я обичат. Търсят единствено дивиденти - преки - с черно тото или уредени мачове, и косвени. На някой му се гарантира бизнесът, на друг му се опрощават дългове или му се възлагат обществени поръчки, а той уж инвестира в спорта. Това не е нормално. И ще продължава да е така, докато в държавата няма работещ закон за спорта, който да поставя ясни правила. Тогава ще дойдат и реалните инвеститори във футбола. Командированите президенти не милеят за клубовете. Те убиват традициите и местната идентичност, защото знаят, че са на Лаута, на Герена или на Колежа от ден до пладне. Някога нас ни критикуваха, че сме взели Боби Михайлов и Наско Сираков в Ботев за сметка на местните играчи. Между другото за малко не успяхме с Трифон Иванов, Бог да го прости, и Краси Балъков. И за това получавахме освирквания, макар да върнахме в отбора Митко Младенов, да дадохме шанс на Коце Видолов, Борис Хвойнев и още много други. На всички местни момчета се даваше шанс - ако не в Ботев - в Спартак, който тогава бе страшилище при Наско Драмов и помощника му Георги Дерменджиев. Сега в Ботев и Локото играят шкартото на Левски и ЦСКА. Чужденци със съмнителни качества се търкалят на тумби из пловдивските клубове, а феновете не могат да им запомнят имената. Всяка година отборите са различни, а от местните школи не излиза почти нищо. И това е изключително тревожна тенденция, ако господата Самуилов и Крушарски изобщо се интересуват от това. - Вашата тръпка беше националният отбор. Как преценявате трикольорите днес? - Има положителна тенденция. Петьо Хубчев си разбира от работата. Той е сериозен и всеотдаен човек, а освен това има немска закалка. Виждате как промени отбора, макар в момента да не се радваме на особено талантливо поколение като онова от американското лято. И феновете лека-полека се завръщат на стадиона, което е най-важното за тази игра. - Чувате ли се с футболистите от онзи велик тим? - Да, но не се натрапвам. Те са и хората, които най-много ми помагат днес - Боби Михайлов, Наско Сираков, да не ги изреждам. Те са страхотни мъже и доказват, че няма как успелият спортист да е човек с дребна душа. Вижте Стоичков каква премиера на книгата си направи завчера. Трима президенти му стояха на крака. Тези хора са нашият капитал пред света. Имаше много критики към Боби Михайлов, когато се захвана с футболния съюз. Но във времето той показа, че се справя много добре - реформира лигата, направи се нова база за националния отбор, стадиони в много градове. Името на Боби тежи в европейските институции. Житейският успех на тези момчета ме кара да вярвам, че всеки лев, инвестиран в спорта, си струва. Добре е да го разберат и днешните управници, особено тези в Пловдив. Защото тук нещата сериозно закъсаха в последните години.   Руси Чернев, marica.bg", "date": "2018.11.10", "title": "Христо Данов:  Ако бях взел милионите,  щях ли да оцелявам с 250 лв. сега"}
{"url": "http://standartnews.com/balgariya/shtafeta_ot_protesti_zaradi_visokite_tseni_na_gorivata-378315.html", "text": "  Щафета от протести днес и утре заради високите цени на горивата. Стотици излязоха с автомобилите си по улиците на Казанлък днес, предаде БГНЕС. Освен срещу скъпите дизел и бензин, хората изказаха своето недоволство и срещу очакваните високи цени на задължителната застраховка \"Гражданска отговорност\". Казанлъчани заплашиха, че ако исканията им не бъдат чути, ще продължат с протестите. Стотици варненци се събраха пред общината, за да изразят своето недоволство.  Към хората се присъедини и шествие от автомобили. То премина по булевардите „Владислав Варненчик\" и „Мария Луиза\" и затрудни движението в центъра на града. Събралите се изразиха недоволство и от предвидените промени в застраховането и данъчното облагане на колите. Протестиращите подкрепиха протеста на майките на деца с увреждания. По-рано днес мигинт имаше и във Видин. В неделя се очаква и национален протест в 33 български града, включително и в столицата. Призивите в социалната мрежа Фейсбук, където присъствие заявяват стотици хиляди българи, гласи: „Омръзна ли ви всеки ден да чувате по новините за поредното увеличение на цените? Омръзна ли ви да слушате как пари се взимат и нищо повече не се случва в полза на народа? Горивата скочиха и се очаква с още да се покачат до края на годината! Факт е поредното увеличение на цената на Гражданската отговорност, факт е увеличението на данъка на автомобила. Присъединете се, покажете, че ви интересува съдбата на всички нас, които някога сме имали честта да се наричаме българи!\", пише БГНЕС.", "date": "2018.11.10", "title": "Щафета от протести заради високите цени на горивата"}
{"url": "http://standartnews.com/balgariya/danail_kirilov_za_grazhdanska_otgovornost_kolata_ne_mozhe_da_nosi_vinata_na_shofyora-378323.html", "text": "Отговорността за нарушения на пътя е персонална и не може да бъде прехвърлена към вещ, каквато е автомобилът. Това заяви шефът на правната комисия в парламента Данаил Кирилов, който бе сред гостите в \"Офанзива\" по \"Канал 3\". Кирилов коментира предложената от Комисията за финансов надзор (КФН) наредба и методика за въвеждане на системата Бонус-малус за застраховката \"Гражданска отговорност\". Най-спорният текст е, че застраховката се сключва за моторно превозно средство, а не за конкретния шофьор. Така за джигита, който не спазва правилата за движение, се отваря възможност отново да кара без санкции по пътищата, а шофьорите без нарушения ще плащат скъпа застраховка, ако с колата им някой друг е извършил нарушения. Пред водещия на \"Офанзива\" Любо Огнянов Данаил Кирилов призна, че не е съгласен с предложения казус. И ще изрази мнението си, ако колегите му от Комисията за бюджет и финанси в парламента го попитат или ако председателят на Народното събрание разпореди оглавяваната от него комисия да даде становище по случая. Кирилов обаче даде пример с казус в правния мир, че ако саксия падне на главата на човек, то собственикът й носи отговорност за щетата. Трябва да има методика за разграничаване на личната отговорност от вещта, посочи Кирилов. Той се извини, че е нарекъл депутатите от БСП \"мишки и мишлета\", като обясни защо е вкарал зоотематиката в пленарна зала насред горещите дебати за бюджетните закони. Във вторник Кирилов влезе в спор с Георги Свиленски от БСП, като каза, че депутатите от БСП се опитвали да надхитрят правилника на парламента и след като не били в залата, се промъкнали като мишки, за да се регистрират за гласуването на закона.", "date": "2018.11.10", "title": "Данаил Кирилов за \"Гражданска отговорност\": Колата не може да носи вината на шофьора"}
{"url": "http://standartnews.com/balgariya/politsayka__prostrelyana_po_nevnimanie_na_letishte_sofiya_obnovena-378326.html", "text": "Гранична полицайка е била простреляна на летище София, съобщи bTV. Сигналът за инцидента, който е станал в служебно помещение на \"Гранична полиция\" на Терминал 1, е подаден в 18.30 ч. На мястото за 10 минути е пристигнал екип на Спешна помощ, съобщи говорителят на Центъра за спешна медицинска помощ - София Катя Сунгарска. По първоначална информация изстрелът е бил произведен по невнимание от колега на пострадалата, която е простреляна в ръката. Тя е била транспортирана и настанена за лечение във Военномедицинска академия. Няма опасност за живота й. От пресцентъра на МВР съобщиха, че се изясняват всички факти и обстоятелства около инцидента. По разпореждане на директора на ГД \"Гранична полиция\" главен комисар Светлан Кичиков е започнала проверка по случая.", "date": "2018.11.10", "title": "Полицайка  простреляна по невнимание на летище София /ОБНОВЕНА/"}
{"url": "http://standartnews.com/balgariya/universitetski_bolnitsi_se_obedinyavat_za_da_spasyat_zhivota_na_zhena-378302.html", "text": "Три големи университетски болници се обединяват, за да спасят живота на жена, заболяла от рак на мозъка. След успешното лечение тя иска да сбъдне мечтата си да осинови дете. Снежана работи на две длъжности - като санитар и администратор в Александровска болница. Затова, когато получава припадъци, смята, че са от преумора. Оказва се, че злокачествено заболяване. „Не съм от най-послушните като много хора за личното здраве. По принцип тичам за други, но за себе си...\", казва Снежана. Средствата за операцията осигуряват колегите й. В болницата попада на „лекаря със златни ръце\" - д-р Емануил Найденов. След операцията Снежана се нуждае от имунотерапия, която не може да си позволи. Терапията й подарява болница в Германия. Така три големи болници се обединяват, за да й помогнат.. „Вярвам в чудеса вече! Не в доброто, а в чудеса. Аз вярвах и в доброто преди това\", казва Снежана. Тя  все още се лекува, но предприема най-важната крачка в живота си - да осинови дете. Снежана вече е включена в ревгистъра са осиновители. При нея вече са и документите, които трябва да попълни, за да си осинови детенце. След всички чудеса, който й се случват, Снежана се надява на само още едно, да има момиченце.", "date": "2018.11.10", "title": "Университетски болници се обединяват, за да спасят живота на жена"}
{"url": "http://standartnews.com/balgariya/mon_predlaga_11_novi_zashtiteni_spetsialnosti_v_sektorite_mashinostroene_elektronika_i_avtomatika-378292.html", "text": "Министерството на образованието и науката предлага към утвърдените 29 защитени специалности от професии в списъка за следващата учебна 2019/2020 година да се добавят още 11 нови специалности с фокус върху секторите машиностроене, електроника и автоматика, моторни превозни средства и транспортни услуги. А към Списъка със специалности от професии, по които се очаква недостиг от специалисти на пазара на труда, са добавени три търсени специалности – машини и системи с цифрово-програмно управление, промишлена електроника и технология на органичните вещества. С тях броят на специалностите в него става 57. Новите специалности и в двата списъка са предложени от отрасловите министерства и организациите на работодателите, като са разгледани и приети от междуведомствена комисия. С добавянето им към списъците се създават условия за прецизиране на държавния план-прием и насочването му за организиране и провеждане на качествено професионално образование и обучение на кадри за приоритетни икономически сектори, в които е налице слаб интерес от страна на учащите. Новите специалности създават и възможности за изпълнението на регионални програми и проекти, както и за обучение по специалности в нови или високотехнологични сектори. Допълнените и актуализирани списъци за учебната 2019/2020 година са предложени за обсъждане на страницата на МОН.", "date": "2018.11.10", "title": "МОН предлага 11 нови защитени специалности в секторите машиностроене, електроника и автоматика"}
{"url": "http://standartnews.com/balgariya/tsvetanov_tova_koeto_ni_otne_prehodat_e_istinata-378291.html", "text": "Това, което ни отне Преходът, е истината. Това каза председателят на ПГ на ГЕРБ и зам.-председател на партията Цветан Цветанов на откриването на научна конференция на тема: „Проекции на комунистическия тоталитаризъм в България в периода 1944-1989 г.\" „За голямо съжаление, в началото на демокрацията всички искаха досиетата на Държавна сигурност да бъдат предадени в комисията, създадена по това време. Имаше обещания, но нямаше реална политическа воля\", заяви той. „През 2010 година това се сбъдна, но бяха минали много години. В това време не малка част от тези досиета бяха пречистени\", посочи Цветан Цветанов. „Не прочетохме тази страница от историята в подходящото време. Представяте ли си, ако това се беше случило след 1989 година - днес щяхме да бъдем много по-демократични и толерантни. Нямаше да я има агресията, която някой иска да възроди\", обяви председателят на ПГ на ГЕРБ. „Едно цяло поколение днес не знае какво се е случило в този период. Силата на демокрацията е, че всеки може да избере реализацията си и да определи пътя си\", каза още Цветан Цветанов.", "date": "2018.11.10", "title": "Цветанов: Това, което ни отне Преходът, е истината"}
{"url": "http://standartnews.com/balgariya/klimatologat_prof_rachev_esen_2018_veche_e_v_top_5_na_naysuhite_za_poslednite_7080_godini-378279.html", "text": "Есен 2018 е на път да попадне в топ 5 на най-сухите за последните 70-80 години. Това заяви пред „Монитор\" климатологът проф. Георги Рачев. Според прогнозите септември се е оказал с 2 градуса над нормата, октомври - с около 2,5, а до момента ноември е дори с 4-6 градуса по-топъл от нормалното. В същото време това ще е и периодът с най-малко валежи, особено за Западна България. На някои места пък дъждовете са били от порядъка на 10-20 л на кв/м, което на практика е минимално количество. В отделни територии на страната пък изобщо не е валяло. „Ако не вали в близките десетина дни, а според прогнозите времето ще продължи да е сухо, реколтата може да бъде компрометирана. Да не говорим, че за ноември дори е нормално вече да има снежна покривка, а поне до 25-и няма такива изгледи\", обясни проф. Рачев. Надеждата била, ако в края на месеца се образува средиземноморски циклон, който да предизвика значителни количества дъжд и за 1-2 дни, да се изпълни месечната норма. „Но това не е разрешение на проблема със засушаването, защото есенните посеви се нуждаят от влага. Когато обаче сме имали продължителен период на суша, то няма влага в първите 40 см от почвата и посевите не могат да покълнат. Така че обстановката за селскостопанските производители никак не е лека\", обясни проф. Рачев. Показателни за засушаването били и ниските нива на водите в реките и езерата в планините. В Пирин например са паднали с половин метър, а реките на места били изцяло пресушени. Не било по-добро положението и в Рила. Затова и експертите се надяват през януари да има повече валежи, за да се компенсира дефицитът на водния баланс. Топлата и суха есен обаче не е характерна само за нашата страна, но и за целия Балкански полуостров и Източна Европа. В Германия например нивото на Рейн е едно от най-ниските за последните 50 години. В Италия и Испания пък се наблюдава обратното явление. Там буквално бяха потопени от дъжд, а водите взеха 30 жертви. „Има наслагване на някои специфични синоптични обстановки и това доведе до това дълго задържане на това дъждовете в Италия и Испания и на топлото време на Балканите и Централна и Източна Европа\", коментира проф. Рачев. Рекорди са отчетени и в европейската територия на Русия. В Москва и Санкт Петербург бяха измерени най-топлите дни, откакто съществуват метеорологични измервания там. Неслучайно преди няколко дни стана ясно, че този октомври е най-топлият в северното полукълбо и специално в Русия. „Няма студ, който може да слезе към България. Русия е най-голямата по територия държава в света, но и най-студената. Тя е по-студена от Канада и Финландия, което е в противовес с това, което се случи през октомври. Навсякъде в европейската част на Русия температурите са с над 3 градуса по-високи, а в Сибир има места, които са с 8 градуса над нормата. Това е уникално. Имайте предвид, че през 1967 година никой не е мислил за глобално затопляне\", поясни климатологът. Според проф. Рачев хората като цяло са станали по-чувствителни към всяко изменение и на пръв поглед се създава усещането за нещо уникално. „Наистина не е типично това засушаване в Източна Европа, както и валежите в Сардиния и Северна Италия. Но към 15 ноември се очаква промяна в общата атмосферна циркулация. Тогава температурите у нас ще се понижат, но не драстично\", каза още проф. Рачев. Така максималните ще са между 10-13 градуса, а минималните около 2, но в котловинните полета ще паднат и под нулата. След 22 ноември температурите ще продължат да се понижават и може би в края на месеца ще стигнат до нормалните за сезона. „Сушата обаче продължава. Дотук се движим с 4 градуса над нормата, така че се очаква и ноември да е над нормата\", допълни Рачев. Все още синоптиците не могат да дадат точни прогнози кога се очаква първият сняг. За целия Балкански п-в обаче и за България зимата се очертава да бъде по-топла с около 1-2 градуса. „Предишните три зими също бяха доста топли, включително и миналата, но имаше разминаване в отделните месеци. Лятото у нас започна много рано, още през април имаше много високи температури. Юни и юли пък имаше много валежи, което остави в хората впечатление, че лятото е хладно, което не е точно така. Температурите бяха нормални. Валежите бяха 400 процента над нормата на места. В резултат на това зърнената и зеленчуковата реколта бяха на много високо ниво. Произведохме 10 млн.т зърно, царевицата се очаква над 3 млн. т и слънчогледът около 2 млн.т. Това е уникално за територията на България. Малко по-зле беше по отношение на картофите. Така че, когато има дъжд, има и реколта. Когато е сухо, не е така. Затова обръщам внимание на това засушаване\", каза още проф. Рачев. У нас продължава да има ясно разграничени четири сезона и хипотезата за размиване на сезоните не е вярна. В това е категоричен климатологът проф. Рачев. „Ние винаги сме били на границата между умерения и субтропичния пояс и сме имали ясно разграничени четири годишни времена. Няма нищо в това, че някой пролетен или зимен месец са по-топли. Това е въпрос на циркулация. В интерес на истината обаче трябва да се знае, че топлото полугодие у нас е по-дълго. Имаме седем месеца с широколистна растителност - от април досега\", обясни Рачев. Той изтъкна, че ние сме близо до Средиземно море, което е най-голямото вътрешноконтинентално море на земята, и това оказва влияние върху климата. Експерти обаче отчитат тенденция от 1975 година досега в страната ни да става все по-топло. Забелязва се скок на температурите през цялата година. Така например зимите вече са с около 0,5-1 градуса по-топли, а летата - с около 0,2 - до 0,4 градуса. След две години ще бъде ясна и новата норма, която ще важи за периода 1991-2020 година. Тогава ще имаме и по-ясна представа за промените, настъпили в климата. Учените са категорични, че когато имаме данни за 30-годишен период, тогава може да се говори за промени в климата. Глобалното затопляне е факт Глобалното затопляне е абсолютен факт. То се усеща навсякъде по света. Така и 2016 година беше обявена като най-топла за целия свят. Тогава и влиянието на природния феномен Ел Ниньо, затоплящ няколко милиона квадратни километра екваториална вода в Тихия океан беше доста силна. Тогава температурата беше с 1 градус по-висока от средната за 20-и век. „Това е много сериозно затопляне. 2017-а беше втората най-топла година - с 0,86 градуса, а 2015 година - третата с повишение от 0,8 градуса. Тази година върви към влизане на топ 5 на най-топлите години, но по всяка вероятност няма да може да постигне рекорда на 2016-а. Но забележете, че сред най-топлите години са последните пет. Нищо, че някъде е по-студено, а някъде по-топла. Цялата земна повърхност вече е по-топла от температурите на 20-и век с около 0,7 градуса\", коментира още климатологът. Според него обаче не бива да забравяме, че 2/3 от земята е вода и океанът поглъща огромни количества топлина. Според проф. Рачев много са факторите, които влияят върху глобалните температури, но така или иначе, по света навсякъде се отчита тенденция към увеличаване не само на месечните температури, но и на годишната стойност. „В момента няма студ и особено в северното полукълбо ледът е малко. Дори прогнозите бяха, че тази година ще е първата, в която не трябваше да има лед. Оказа се, че не е така. В Северния ледовит океан той достигна 4,5 млн. кв.км, като това беше минимумът, а прогнозите бяха да вече да е под 1 млн. Така че нещата не са толкова прости\", обясни Рачев. Той обаче изтъкна, че вече липсва т.нар. паков лед, като на негово място се натрупва сезонният. Той обаче е нетраен. „Как ще се отрази това след около 5-6 години, никой не може да каже още от сега. Но северното полукълбо се затопля много по-бързо отколкото Антарктида. Тя още дълго време ще остане студена. Живеем в интересно време. Човешката дейност пряко влияе върху климата\", добави климатологът. Той изтъкна, че влиянието на човешката дейност ще се усети и само след около седмица, когато в целия Балкански п-в ще бъдат запалени няколко десетки милиона печки, които ще влошат качеството на въздуха. За решението на този проблем обаче била необходима национална програма.", "date": "2018.11.10", "title": "Климатологът проф. Рачев: Есен 2018 вече е в топ 5 на най-сухите за последните 70-80 години"}
{"url": "http://standartnews.com/balgariya/zashto_se_razpada_kashtata_muzey_na_vasil_levski_v_batultsi-378293.html", "text": "Ценни експонати от къщата музей на Васил Левски в Батулци са изчезнали. В сградата, която е паметник на културата, цари пълна разруха. Там Левски основава един от първите революционни комитети в страната през 1871 г. Къщата функционира като музей до 1998 г. На сградата днес се натъква фотографът Божидар Чоторов, който обикаля забравени места из страната. \"Смятам, че това е шокиращо. Това е една изключително красива сграда с голяма историческа стойност. Въпреки това, е в окаяно състояния\", каза Чоторов в ефира на \"Събуди се\". Местните разказаха, че помнят момента, в който през 1966 г. къщата е започнала да работи като музей. Всеки ден там имало много посетители. Преди няколко години Министерството на културата отпуска 24 000 лв. за ремонтни дейности. парите са дадени на Община Ябланица и са използвани за реконструкция на покрива. Не е ясно дали след това е извършена проверка. Сега местното население организира инициативен комитет за възстановяването на къщата. Жителите почистват и преграждат двора, но са предупредени от министерството да прекратят дейността си, защото къщата е паметник на културата. Според тях спешно трябва да бъде извършена техническа експертиза, както и да се състави инвестиционен проект, за да се запази сградата.", "date": "2018.11.10", "title": "Защо се разпада къщата музей на Васил Левски в Батулци?"}
{"url": "http://standartnews.com/balgariya/vezhdi_rashidov_malko_me_e_yad_na_valeri_zakasnya_s_izvinenieto-378281.html", "text": "\"Четирима души безотговорно бойкотират управлението на държавата. Законът казва така – има избори, изборите определиха кой да управлява. Малко ме е яд на Валери! Излез – извини се, случва се да изтървеш някоя дума и на мен ми се случва, но веднага се извинявам.\" „В момента тече някакъв тип скандал и някакъв тип безотговорност. А всяко нещастие струва скъпо на българина. Ако има избори, това ще бъде скъпо нещо. Демокрацията са закони – правила, не слободия! Демокрацията – това са ясни правила!\" Така Вежди Рашидов, бивш министър на културата, сега председател на парламентарната комисия за култура, коментира ситуацията в страната и всекидневните скандали, както и искането на оставката на вицепремиера Валери Симеонов. Той подчерта, че напускането на пленарна зала от страна на БСП не е реакция срещу ГЕРБ, а срещу държавността и народа. „Дайте да говорим прямо, научихме се да говорим, без да казваме нищо. Валери Симеонов направи грешка, но не се извини навреме. Всеки може да изтърве дума. Мен ме дебнеше всеки ден кръга „Капитал\" да изтърва някоя дума! Те нищо добро не написаха!\", избухна Вежди Рашидов. Рашидов обясни механизма на скандала и превръщането му във всекидневие така: „Основната \"храна\" на българина стана скандалът . Направихме понятието „протестър\" професия. След това направихме протестите форма на живот. След това скриваме всяка добра новина, за да стане всичко гледаемо. Пускаш сутрин телевизора – от 14 новини, и 14-те са отврат – кървища, катастрофи!\" Спря се и на ремонтите на столичната ул. „Граф Игнатиев\", атаките към изпълнителя от страна на „Спаси София\". „Омърсихме една цяла фирма. Аз познавам шефа на Джи Пи груп. Тай е мой ученик. Способбно момче. Водим един примитивен живот. Едни соросоидни деца с един фотоапарат цял ден снимат и „спасяват София\". Нивата иска не молитва, а мотика. Да им направят един ленински съботник, да им дадат една лопата – нищо не са направили през живота си. Когато правихме Ларгото, работихме ден и нощ, дойде един Глишев, орева орталъка и всички го повтаряхте\", каза Рашидов. \"Медената питка\" трябва да се чете непрекъснато - да знаят децата, че за да стане питка, трябва да се сее, да се жъне, категоричен е Рашидов. Според него нещата в страната няма да се оправят, докато всеки ден скандираме \"Оставка!\" И така години наред.", "date": "2018.11.10", "title": "Вежди Рашидов: Малко ме е яд на Валери, закъсня с извинението"}
{"url": "http://standartnews.com/balgariya/tadarakov_za_2019_g_imame_byudzhet_na_straha-378289.html", "text": "Бюджет 2019 г. е бюджет на страха, обяви проф. Димитър Тадаръков – преподавател в УНСС, в предаването „Тази събота\" по bTV. „Догодина имаме два вида избори – европейски и кметски. Ще се дадат големи разходи, които ще над 4 млрд. лева, просто за да се успокои населението от предизборния процес. Много ясно се очертва страх от извършването на  реформи. Бих приветсвал този бюджет, ако той завършваше така – даваме 10% увеличение на заплатите, но започваме реформи\", обясни професърът. По думите му 50 милиарда лева са депозитите на българите в банки – и това е страхът да се инвестира в икономиката. „2007 година, когато влязохме в НАТО и ЕС, свършиха нашите мечти. От тогава в българската политика няма нито една стратегия\", каза още проф. Димитър Тадаръков. Етническият модел, който Ахмед Доган  осъществи, е причината ние да вървим напред, посочи Тадаръков за ролята на почетния председател на ДПС за прехода в България след 10 ноември 1989 г. Президент има право, но изпуска баланса, така професорът коментира изказването на Румен Радев, че бедността на българите не е грях, за да се облага с данъци.", "date": "2018.11.10", "title": "Тадаръков: За 2019 г. имаме бюджет на страха"}
{"url": "http://standartnews.com/balgariya/elena_yoncheva_pokaza_dokument_ot_minalata_godina_alarmirasht_za_losha_nastilka_na_patya_kray_svoge-378290.html", "text": "Депутатът от БСП Елена Йончева заяви, че се е сдобила с документ от миналата година, който алармира за лоша настилка на пътната отсечка край Своге, където загинаха 20 души. В предаването „Тази събота\" тя заяви, че от левицата се опитват да хвърлят светлина върху всички болезнени теми, които се случват в България, като даде за пример с искането на БСП да се инспектират магистралите и първокласните пътища у нас в независима лаборатория. „Във връзка с това искане до АПИ започнах да получавам много документи, свързани със строителството на пътищата. Преди два дни получих обезпокоителен документ, който веднага изпратихме в прокуратурата. Става дума за участъка в Своге, където загинаха толкова много хора. Има констативен протокол от експерти на Община Своге от 20 юни 2017г. В него са изброени седем точки, в които се препоръчва незабавна подмяна на настилката\", заяви Йончева. Тя допълни, че преди три дни се е сдобила с документа. По думите ѝ Камарата на строителите са се опитали да разубедят лидера на левицата Корнелия Нинова да не подава искане в Агенция „Пътна инфраструктура\" за експертиза в независима лаборатория. „Нашето искане не е насочено срещу строителните фирми, дори ние искаме да ги защитим. Липсата на независима експертиза удря по реномето на строителите. Отсечката в Своге също е била проверявана, но министър Нанков каза, че са вложени недопустими материали\", каза Йончева. През седмицата обект на прокурорския интерес станаха 6 депутати. Главният прокурор поиска имунитетите на един депутат от управляващата партия, на трима от \"Воля\" и двама от БСП, сред които и Йончева. Депутатът от левицата се отказа от имунитета си. „Това са атаки срещу мен на депутати от ГЕРБ, които отдавна продължават. Главна прокуратура е образувала дело по сигнал на Делян Добрев, Тома Биков и бившият депутат Антон Тодоров. В това заведено дело няма нито един факт, който да доказва, твърденията\", каза Йончева и допълни, че никога не се е занимавала с бизнес, за да „пере пари\". „През целия си живот съм се занимавала с журналистика, през 2013г. – 2014г. бях поканена от ТВ7 да започна работа при тях, като външна продукция, юристи на телевизията ме посъветваха да сключа договор с тази фирма, за да закупим техника. Филмите са направени и излъчени, аз не разбирам „ние, не знаем за какво са използвани тези средства\", коментира депутатът на БСП. „Вие, като получавате заплата проверявате ли източника на средства, това означава ли, че всички журналисти, които са работили в ТВ7 и са имали външни продукции са участвали в някакви схеми. Моята съвест е чиста, аз отказвам да повярвам, че главна прокуратура може да бъде използвана като бухалка на едни мутри. Надявам се това нещо да стигне до съда, за да се види, че тези обвинения са несъстоятелни\", добави Йончева.", "date": "2018.11.10", "title": "Елена Йончева показа документ от миналата година, алармиращ за лоша настилка на пътя край Своге"}
{"url": "http://standartnews.com/balgariya/mustafa_karadaya_neobhodimi_sa_edinni_pozitsii_po_klyuchovi_evropeyski_politiki-378294.html", "text": "Необходими са единни  позиции по ключови европейски политики на по-малките държави от ЕС и от региона за по-добра защита на правата и интересите на гражданите и постигането  по-големи успехи на предстоящите европейски избори. До този извод стигнаха председателят на ДПС Мустафа Карадайъ и новоизбраният министър-председател на Словения Мариан Шарец по време на срещата си в рамките на конгреса на АЛДЕ партията, който заседава в Мадрид в периода 8-10 ноември. На срещата бяха обсъдени възможностите за сътрудничество и партньорството между двете държави, както и инструментите за  борба с крайния национализъм и популизъм в Европа. В рамките на деня  Карадайъ проведе работни среща с  председателя на Новочезна, Полша Катаржина Любнауер, с Мортен Йостергаард-председател на партия Радикале Венстре, Дания и с Хавиер Нарт- заместник - председател на АЛДЕ групата в ЕП и член на ръководството на испанската либерална партия \"Гражданите\".", "date": "2018.11.10", "title": "Мустафа Карадайъ: Необходими са единни позиции по ключови европейски политики"}
{"url": "http://standartnews.com/balgariya/trima_zadignaha_kasa_s_35_000_leva_vav_veliko_tarnovo-378295.html", "text": "Трима мъже са с повдигнати обвинения за кражба на метална каса с 35 000 лева от офис в града. Кражбата е разкрита от криминалистите за по-малко от седмица. Това съобщиха от ОДМВР – Велико Търново. Работата по случая е започнала, след като на 3 ноември тази година, в управлението е получен сигнал за извършена кражба на метална каса, с намиращи се в нея 35 000 лв. По случая е образувано досъдебно производство и работата по разкриване на извършителите е започнала. От проведените множество оперативно-издирвателни мероприятия и процесуално-следствени действия разследващите са установили извършителите – трима мъже на 31 г., 37 г. и 41 г., всички известни на полицията и осъждани. Най-възрастният от тях е със седем криминални и съдебни регистрации, основно за взломни кражби. Четири дни по-късно е проведена специализирана полицейска операция за задържането им и тримата са приведени в полицейския арест. В хода на разследването е изяснено, че един от извършителите е добре запознат с дейността на фирмата и реда в офиса. Предварително е оказано въздействие върху охранителната система, а в деня на извършване на деянието са използвали алпийски способ за проникване в помещението. След доклад на материалите по случая в прокуратурата тримата са привлечени в качеството на обвиняеми. На двама от тях са наложени мерки за неотклонение „Подписка\", а на най-възрастния мярката за задържане е удължена на 72 часа. Внесено е искане в Районен съд – Велико Търново за налагане на най-тежката мярка за неотклонение „Задържане под стража\". По-голяма част от инкриминираната сума е установена и иззета. Работата по документиране на престъпната дейност на тримата продължава под ръководството на прокуратурата.", "date": "2018.11.10", "title": "Трима задигнаха каса с 35 000 лева във Велико Търново"}
{"url": "http://standartnews.com/balgariya/tsacheva_bonusi_sa_razdadeni_ne_samo_v_agentsiya_po_vpisvaniyata-378299.html", "text": "Бонуси са раздадени не само в Агенцията по вписванията. Това каза министърът на правосъдието Цецка Цачева в предаването „Седмицата\" по Дарик радио. „Във вчерашната нарочна пресконференция информирахме представителите на медиите, че съгласно действащата наредба за възнаграждение на служителите в държавните администрации, която е в сила от 2012 г., е предвидено нормативно възможността във всички администрации. Тук искам веднага да заявя, че бонуси са раздадени не само в Агенцията по вписванията\", коментира Цачева и обясни, че това е нормативен акт, който се отнася за всички администрации, но е разбираемо защо Агенцията е във фокуса на вниманието с оглед безпрецедентния срив, който се случи това лято в Търговския регистър. „Важно е да се знае и още едно число, че средномесечната сума на възнагражденията за всички тези служители в нея е над 815 000 лв. Това не са суми, които се раздават процентно на равно по всичко. Действително сривът на Търговския регистър доведе до затруднения в цялостния стопански живот в страната. Нямаме загубена информация или заведени дела. Вярно е, че по време на кризата в Търговския регистър, други три регистъра работиха. Назначила съм проверка от Инспектората на Министерството на правосъдието със задача да провери дали има нарушения на наредбата и на вътрешните правила при определяне на бонусите\", допълни тя и подчерта, че министърът на правосъдието няма отношение нито към определянето на кои лица, нито към размерите на тези бонуси. „За нуждите на регистрите има предвидени средства и за календарната 2018 г., и допълнително за цялото Министерство 2,5 млн. лв. за бюджета за 2019 г., които по-голямата част са за Агенцията по вписванията. Много ми се иска да заявя, че няма да спре Търговския регистър, но се работи с техника. Няма вече опашки в Агенцията по вписванията. Създадена е организация, така че да няма затруднения за бизнеса\", каза още Цецка Цачева.", "date": "2018.11.10", "title": "Цачева: Бонуси са раздадени не само в Агенция по вписванията"}
{"url": "http://standartnews.com/balgariya/sutreshni_magli_topli_sledobedi-378296.html", "text": "Следобед видимостта ще се подобри, облаците ще се разкъсват. Температурите следобед в повечето райони ще бъдат между 13° и 18°. Вятърът ще бъде предимно слаб от изток-североизток. Силни валежи и вятър се очакват днес на много места в западната половина на Европа. В Италия на остров Сицилия се очакват опасни бури и валежи. У нас утре сутринта на места отново видимостта ще е намалена. Над повечето райони ще бъде предимно слънчево, с разкъсана висока облачност. Над източните райони ще има значителна ниска облачност, която все пак временно ще намалява в следобедните часове. Ще духа слаб югоизточен вятър. Минималните температури ще са предимно между 1° и 6°, в отделни котловини до минус 1°, по Черноморието до 7° - 12°. Максималните температури ще са между 14° и 19°. В началото на следващата седмица значителна ниска облачност и намалена видимост ще има отново над Източна България, сутринта - и по поречието на Дунав; по Черноморието ще преръми. Над останалата част от страната ще бъде слънчево, но привечер в понеделник и във вторник със североизточен вятър ще проникне малка порция студен въздух. Облачността ще се увеличи, само на отделни места ще превали съвсем слаб дъжд. В Югозападна България ще остане предимно слънчево. Дневните температури ще се понижат и максималните ще са предимно между 10° и 15°. В сряда ще се появи северозападен вятър, в западната част на Дунавската равнина ще се усили до умерен и температурите, главно там, временно ще се повишат. Повече слънце ще има над Западна България, докато на изток ще бъде предимно облачно и на отделни места ще превали. Привечер и през нощта срещу четвъртък в Източна България вятърът ще се ориентира от север-североизток, ще бъде умерен и ще започне понижение на температурите. В четвъртък облачността ще бъде значителна, над западните райони с по-съществени разкъсвания. На места ще има и превалявания от дъжд, в планините – от сняг.", "date": "2018.11.10", "title": "Сутрешни мъгли, топли следобеди"}
{"url": "http://standartnews.com/balgariya/prezidentat_i_upravlyavashtite_vlyazoha_v_ostar_politicheski_sblasak_video-378297.html", "text": "Остър политически сблъсък между президента Румен Радев и управляващите. В обръщение към нацията държавният глава обяви, че 29 години след промените у нас демокрацията е сериозно застрашена. В отговор от управляващата партия заявиха, че това не са думи на обединител на нацията. Председателят на парламентарната група на ГЕРБ Цветан Цветанов заяви, че не е добре президентът да влиза в \"конфронтационен тон\" и намери \"координирани действия\" на държавния глава с лидера на БСП Корнелия Нинова. \"За всички е ясно, че той е президент на БСП. Много е тревожно за президентската институция, че президентът влезе в този тон на поведение - да отрича всичко, да търси агресивния подход, вместо изграждането на мостове, гражданско общество, институции, прозрачност.", "date": "2018.11.10", "title": "Президентът и управляващите влязоха в остър политически сблъсък (ВИДЕО)"}
{"url": "http://standartnews.com/balgariya/v_ruse_izlyazoha_na_protesten_avtopohod_sreshtu_mrasniya_vazduh-378298.html", "text": "Граждани на Русе излязоха на протестен автопоход, 30 години след хлорните обгазявания в града. В шествието се включиха над 100 автомобила. С националния флаг и плакати за чист въздух, автомобилите преминаха по основните булеварди на Русе до Дунав мост. За около 30 минути ще блокират движението в посока към граничният пункт. Хората искат адекватни действия от страна на институциите, тъй като не вярват на резултатите на екоинспекцията, според която няма обгазяване. Според русенци има предприятия, които продължават да замърсяват въздуха, защото няма адекватни санкции срещу тях. Точно затова днес хората бяха и с маски на лицата. Протестът беше организиран в  социалните мрежи. Чашата на търпението преля след пожара на сметището, при който целият град в продължение на няколко дни бе обвит в неприятна миризма, а децата отидоха с маски на училище. „Пак сме на протест, защото след всичките ни опити нещата да се нормализират, няма никакъв ефект. Изслушахме министри, депутати, политически лица и всички възможни органи, които ни обясниха как въздухът е кристално чист, а ние продължаваме да усещаме миризми...\", обясни Галичка Николова. „Аз бях от поколението, което израсна с маска на лицето, с маска ходех на градина и на училище, всеки ден ми кървеше носът. Сега тя живее с инхалатор, както всички деца в Русе. Не искам това да продължава повече\", посочва и Калоян Крумов.", "date": "2018.11.10", "title": "В Русе излязоха на протестен автопоход срещу мръсния въздух"}
{"url": "http://standartnews.com/balgariya/korneliya_ninova_az_sam_alternativata_na_boyko_borisov_v_oblastta_na_politikite-378300.html", "text": "Аз съм алтернативата на Бойко Борисов в областта на политиките. Така отговори в предаването „Седмицата\" по Дарик радио лидерът на БСП Корнелия Нинова на въпрос иска ли да бъде министър-председател. Корнелия Нинова коментира искането на прокуратурата за снемането на депутатския имунитет на Елена Йончева, като нарече странни обвиненията за пране на пари. Според нея Йончева разполага с документи, които водят до изводи за корупция свързани с трасето на пътя, където стана катастрофата край Своге и попита защо властите са проспали тази цялата документация. Нинова попита още как строители ще попречат на депутати от БСП да влизат в НС във връзка с искането на социалистическата партия да се направят проверки за строителството на пътища и допълни, че Строителната камара е поставила искането да не се извършват такива проверки. На въпроса, дали Елена Йончева да бъде номинирана за евродепутат, Нинова каза, че е рано за подобен разговор. Пактът за миграция на ООН бе също тема на разговора. Нинова посочи, че в него има текстове, които категорично не могат да бъдат приети. И като пример даде заложеното в документа, че се изравняват статутите на имигрантите бягащи от войни и икономическите имигранти. Нинова критикува промените в местни данъци за автомобилите и посочи, че е посъветвала кметовете на БСП да се придържат към най-ниските ставки за данъците. „Ако управляваше БСП, щеше да е различно: финансирането да върви с промяна в моделите\", категорична бе Нинова. „Не просто наливане на пари, а даване на пари с ефект, който да стигне до хората\", допълни тя. Корнелия Нинова каза още, че до края на годината ще тръгне и телевизията на БСП.", "date": "2018.11.10", "title": "Корнелия Нинова: Аз съм алтернативата на Бойко Борисов в областта на политиките!"}
{"url": "http://standartnews.com/balgariya/29_g_ot_deseti_noemvri__stroitelite_na_prehoda_kopirat_don_korleone-378213.html", "text": "\"Всички правителства досега бяха слаби, затова решихме сами да си помогнем.\" Дали царят на хазарта Васил Божков наистина е изрекъл тази фраза при учредяването на емблематичната групировка на прехода Г-13, знаят само той и още 10 души, седели една вечер през пролетта на 1993 г. в луксозния пловдивски ресторант \"Ритора\". Тогава 13 мъже се обявяват за индустриалците на България и строители на капитализма у нас. Двама от тях - Емил Кюлев и Илия Павлов са покойници. Публичните им екзекуции остават едни от най-големите загадки на прехода. 13-те са разнородна тайфа. Някои са близки на Андрей Луканов, други - на Огнян Дойнов, трети са кадри на Държавна сигурност по линия на външно, вътрешно и научно-техническо разузнаване, двама са медийни шефове с най-тиражните вестници - пресгрупа \"168 часа\" и регионалната империя около \"Марица\". На първите срещи присъства и Младен Мутафчийски, шеф на \"Тератон\". Отказва се от Г-13 още преди първото публично представяне на групата. Той също отнесе тайните си в гроба. 29 години след началото на прехода, започнал със свалянето на Тодор Живков на 10 ноември 1989 г., все още се питаме мит ли е раздаването на червените куфарчета, какво е участието на Г-13 в преразпределението на националния капитал и кой заложи бомбите с боновите книжки, кредитните милионери и бандитската приватизация, които гърмят и сега. Днес хората от Г-13 не тънат в лукса и разкоша на олигарсите, които стават клиенти на прокуратурата. Животът им няма нищо общо с блясъка от 1993 г. Единствен Васил Божков оглавява вече 20 години класацията за най-богат българин. Но за него пошлият разкош на Баневи и Арабаджиеви никога не е бил ценност. Независимо от къде са парите му, той винаги ги е влагал в спасяването на антики и културно-историческо наследство. И за разлика от новоизлюпените богаташи, които си купуват дипломи у нас и в чужбина, той е блестящ математик и затова знае истинската стойност на парите. Всъщност, единствените, които не са знаели, че привидно благородната идея да се създаде сдружение на индустриалците, вдъхновено от принципите на легендарния Атанас Буров, бързо ще пропадне са самите участници в Г-13. Те са твърде разнородни и прекалено екстравагантни. От възторженото им самообявяване като новите строители на прехода до разпадането на съюза минават едва 6 месеца. Като първото изпитание - цесията за \"Химко\" - Враца, слага край на групировката. Макар кратък, съвместният им живот ги превърна пример за подражание на всеки, който искаше да забогатее в България. В златното време на групировките СИК и ВИС, момчетата с бухалки и анцузи, Г-13 бяха \"елита\". Те задаваха тона за всичко. Първи показаха златния \"Ролекс\", обувките от крокодилска кожа, кортежа с охрана. Първи подписваха сделки с лимитиран \"Монблан\", които после поливаха обилно с каси шампанско \"Дом Периньон\" сред дима на хавайските пури, натопени с 21-годишно уиски. Голямата грешка на 6-месечните приятели, които всяка вечер се събираха, за да гледат на видео \"Кръстникът\", е, че повярваха истински в историята на Марио Пузо. И решиха, че България е Сицилия. И че като си стиснат ръцете и си дадат мъжка дума, никой няма да влиза в територията на другия. Че икономиката на България ще остане парцелирана во веки веков. Истината е, че архитектите на прехода, се притесниха от силата на протежетата си. И побързаха да ги разделят - от махленски скандали кой носи вратовръзка и говори ли английски, през притискане от държавата за финансиране на губещи проекти, до инциденти и чисти атентати. С официалното разделяне на Г-13 приключи процеса по първоначалното натрупване на капитала. Но широко се отвори вратата за неговото преразпределение - масова приватизация с бонови книжки, касово раздържавяване с банкови фалити и кредитни милионери, серия икономически кръгове - \"Олимп\", \"Агнешки главички\", \"Орион\", царски юпита и т.н. и т.н. Преходът никога не свършваше, защото всяка нова власт раждаше нова икономическа клиентела, която преразпределяше за себе си благата на предната. Свършили преходът? Въпросът би имал смисъл, ако цялото преразпределение на националното богатство бе запазило предприятията в България, които дълги години имаха пазари и печали и бяха гордост за индустрията ни. Големият грях е на втората вълна капиталисти - от масовата и касовата приватизация. Едни от тях взеха заводите, за да приберат парите в касите им и да ги нарежат за скрап. Справка Баневи. Други купиха предприятия за жълти стотинки, продадоха ги на чужди инвеститори и осъмнаха милионери. Справка Агнешките главички. Днес акциите на прокуратурата срещу \"олигарсите\" би трябвало да носят поне морално усещане за възстановяване на справедливостта. Но след 30 години разграбване на капитали България все още е най-бедната страна в Европа, а българите - хората с най-ниски доходи. Богат е мръсна дума, а цяло едно поколение, което прави децата си в чужбина, се чувства ограбено и изгубено. Надеждата е в най-младите - тези които не помнят, не знаят, и които все по-често отиват да учат навън, за да се върнат и да работят за страната си. Както  е било по времето на Буров, чиито мечти първите индустриалци предадоха. Екатерина Николова", "date": "2018.11.10", "title": "29 г. от Десети ноември:  Строителите на прехода копират дон Корлеоне"}
{"url": "http://standartnews.com/balgariya/ochakva_ni_priyatna_esenna_sabota-378265.html", "text": "Днес ще е предимно слънчево, в източните райони с разкъсана облачност. Ще духа слаб вятър от изток-североизток. Минималните температури ще са от 1° до 6°, а максималните – между 13° и 18°. Атмосферното налягане ще е близко до средното за ноември и ще остане без съществена промяна. В планините ще е предимно слънчево, с повече облаци над масивите в Източна България. Ще духа слаб до умерен югоизточен вятър. Максималната температура на височина 1200 метра ще е около 14°, на 2000 метра – около 6°. По Черноморието ще има разкъсана облачност. Преди обяд на отделни места са възможни ръмежи. Ще духа слаб до умерен вятър от изток-североизток. Максимални температури на въздуха 15-17°. Температурата на морската вода е около 16°. Вълнението на морето ще е 1-2 бала.", "date": "2018.11.10", "title": "Очаква ни приятна есенна събота"}
{"url": "http://standartnews.com/balgariya/sled_namesata_na_borisov_kmetovete_na_malki_naseleni_mesta_otmeniha_protesta_si_za_dnes-378264.html", "text": "Протестът на кметовете на села и малки градове, който беше насрочен за 10 ноември, се отменя. Причината е, че премиерът Бойко Борисов откликна на техните искания и ще се срещне с тях в понеделник, съобщи кметът на Калофер Румен Стоянов, информират БГНЕС. Стоянов е председател на националното сдружение на кметовете на кметства. Очакваше се в протестното шествие да се включат над 150 управници на малки населени места в България. Кметовете настояват за отделен бюджет и ясно законодателство, според което управниците на общини да превеждат в пълен размер средствата. Другото им искане е да бъде върнат прага за пряк избор на кметове от 350 на 100 души по постоянен адрес.", "date": "2018.11.10", "title": "След намесата на Борисов: Кметовете на малки населени места отмениха протеста си за днес"}
{"url": "http://standartnews.com/balgariya/kmetat_na_lovech_korneliya_marinova_praznuva_rozhden_den_dnes-378266.html", "text": "На 10 ноември рожден ден празнуват: Проф. Стефан Стоилов, икономист Атанас Узунов, бивш футболен съдия Бойко Атанасов, заместник-председател на КФН Корнелия Маринова, кмет на Ловеч Михаил Макариев, художник Мирела Веселинова, журналист Пламен Петров, бизнесмен-", "date": "2018.11.10", "title": "Кметът на Ловеч Корнелия Маринова празнува рожден ден днес"}
{"url": "http://standartnews.com/balgariya/obyavi_v_sabota_10_noemvri_2018_g_-378269.html", "text": "OБЯВИ 10.11.2018г.събота Строително, ремонтни ХАМАЛИ-ХАРИ, преместване на дома и офиса, 02/987-57-07; 0888972501 ВиК - отпушва, отводнява машинно, ремонт на нови/стари канали и водопроводи, 02/943-51-73 ЕВТИН транспорт, хамали, 0894337538 ХАМАЛИ - студенти, транспорт. Почиства тавани и мазета, 02/8739821, 0879684144 ПРЕМЕСТВАНЕ мебели, офиси, 0888436224, 02/9588802, www.mestim.com Разни 090063052 Маг ЯНА, гледа, познава, www.gadatelki.dir.bg Продажби *Гарсониери, едностайни СОЗОПОЛ - луксозно обзаведено студио, 69 кв.м, акт. 16, изглед към морето, 69300Е, на 400 м. от плажа, 0888612746, 0888139546 1-СТАЕН, Витоша, 0888757855 *Двустайни, тристайни СОЗОПОЛ - нов обзаведен апартамент 63 кв.м, акт 16, в центъра, изглед към морето, 38 900Е, на 400м. от плажа, 0888/612746, 0888/139546 БУРГАС - 3-стаен, 80 кв.м, център, ул.Фердинандова, спалня, хол, дневна, кухня, баня, таван, изба, 65400Е, 0888612746, 0888139546 СЛЪНЧЕВ БРЯГ - нов завършен и обзаведен 2-стаен 85 кв.м, акт 16, тихо място, 250 м от плажа, 33 800Е, 0888/612746 БУРГАС -апартамент в идеален център до \"Калината\", хол-кухня, 2 спални, баня, балкон, 83600Е,0888612746, 0888139546 СЛЪНЧЕВ БРЯГ - нов завършен и обзаведен, 2-стаен, 69 кв.м, акт 16, тихо място, 250 м. от плажа, 38200Е, 0888612746 68 кв.м, Център, тухла, 75000Е, 0887861927 2-СТАЕН, Павлово, лукс, 0888757855 86 кв.м, Медицинска академия, гараж, 0887861927 3-СТАЕН,  кв. Витоша, тухла, гараж, 110000Е, 0888757855 *Четиристайни, други #СЛЪНЧЕВ БРЯГ - нов, завършен и обзаведен 4-СТАЕН, 185 кв.м, акт 16, до х-л Хризантема, 250 м от плажа, 79950Е, 0888/612746, 0888/139546 #БУРГАС - луксозно ремонтиран и обзаведен, 100 кв.м, жк. Лазур, блок 77 /Краставицата/, 2 спални, хол-дневна-кухня, баня, таван, изба, прекрасен изглед към морето и града, 118500Е, 0888612746, 0888139546 +4-СТАЕН, Оборище, тухла, 119500Е, 0887861927 *Къщи, вили с.КРУШЕВЕЦ - 30км. от Бургас, вила 64 кв.м, 3 спални, хол с камина, кухня, двор 600 кв.м, ток, водопровод, панорама към Странджа планина, 19600Е, 0888612746, 0888139546 САРАФОВО - Нова къща, 140 кв.м, к-с \"Виктория Хилс\" до ключ, 2 спални, 2 WC, просторен хол, веранда, двор 300 кв.м, 148000Е, 0888/612746, 0888/139546 *Места, парцели ПРОВАДИЯ, УПИ 31300 кв.м, промишлена зона, бивш Вин завод, ЖП линия, път, 9Е/кв.м, 0888/612746 АХТОПОЛ - вилна зона \"Лозята\", парцел 2000 кв.м, 32Е/кв.м,0888612746, 0888139546 РАВДА - срещу Лидл, на 500м от кръговото, посока север на локалния път, 10 дка във форма на квадрат, 5 Е/кв.м, 0888/612746 ЛОЗЕНЕЦ - 3 км от плажа, УПИ 6550 кв.м в с.Велика, ток, ВиК, бивша почивна база, до гората, 37Е/кв.м, 0888/612746 БУРГАС - на първа линия на езеро Мандра, УПИ 8 600 кв.м, с лице 185 м към езерото, 77 400Е, 0888/612746 Покупки ИЗКУПУВАМЕ ЗЕМЕДЕЛСКИ ЗЕМИ в цяла Северна България, 0886-008-707 1,2 СТАЕН,  пан., тухла, ЕПК, спешно, 0878375722 Търси 1, 2 СТАЕН, обз./не, до метро, 0878375722 ГОРЕЩА страст, тел.090363001, вътр.343, /0.96 лв/ 090363963 МАЙСТОРКИ ОТ КЛАСА-ИНТИМНО 24 часа 090363908 ЖАДНА за секс емоции 090363079 ЖАДУВАМ за ласки, секс 090363178 СТРОГА господарка, много страст 090363906 ПУХКАВА блондинка, игрива, дръзка 090309053 СОЧНО дупе, едър бюст, Теленор 090363007 ПАЛАВО РУСЕ КОТЕ, дива страст", "date": "2018.11.10", "title": "Обяви в събота, 10 ноември 2018 г."}
{"url": "http://standartnews.com/balgariya/prezidentat_rumen_radev_shte_uchastva_v_parizhkiya_forum_za_mir-378268.html", "text": "Държавният глава Румен Радев ще бъде на двудневно посещение във Франция по покана на президента Еманюел Макрон за участие в Парижкия форум за мир и отбелязването на 100 години от края на Първата световна война. Във възпоменателната церемония в Париж на 11 ноември ще участват ръководители на международни организации и държавни и правителствени ръководители от над 80 държави от цял свят, сред които президентът на САЩ Доналд Тръмп, президентът на Русия Владимир Путин, канцлерът на Германия Ангела Меркел и много други. В рамките на участието си в Парижкия форум за мир, президентът Румен Радев ще направи изказване, посветено на потенциала на новите технологии да бъдат фактор за задълбочаване на политическия диалог, икономическия растеж и социалното сближаване. Държавните и правителствени ръководители ще разгледат изложбата \"Picasso Bleu et Rose\" в Музей д'Орсе в Париж и ще бъдат приети в Елисейския дворец от президента на Франция Еманюел Макрон и съпругата му Брижит Макрон. В рамките на посещението си в Париж държавният глава Румен Радев ще бъде придружаван от съпругата си Десислава Радева.", "date": "2018.11.10", "title": "Президентът Румен Радев ще участва в Парижкия форум за мир"}
{"url": "http://standartnews.com/balgariya/otkriha_delva_sas_sakrovishte_v_zemedelski_zemi_na_plevenskiya_zatvor-378272.html", "text": "Делва със сребърни турски монети от 19 век беше открита на територията на земеделски земи в Плевенския затвор. Археологическата находка е открита вчера при обработка на земеделска земя за есенниците, съобщи директорът на затвора в Плевен Иван Петков. Откритата делва е пълна със 7500 сребърни турски монети, така наречените акчета. Съкровището е значително по рода си за периода на 19 век, заяви за БТА директорът на Регионалния исторически музей в Плевен д-р Володя Попов. Много е рано да се говори по-конкретно за находката, каза още д-р Попов. Според него по всяка вероятност то е свързано с инцидентно укриване, като е закопано на 30 сантиметра дълбочина на място, където няма данни да е имало постройка. Кога е закопано е трудно да се каже. Тепърва специалистите на музея ще обработват монетите, за да се види от кой период са. Двама специалисти от музея са ангажирани веднага след като е открито съкровището с неговото събиране и документиране, каза директорът на Регионалния исторически музей.", "date": "2018.11.10", "title": "Откриха делва със съкровище в земеделски земи на Плевенския затвор"}
{"url": "http://standartnews.com/balgariya/tsvetanov_radev_ne_mozhe_da_izleze_ot_syankata_na_bsp-378280.html", "text": "Президентът Румен Радев не може да излезе от сянката на БСП. Той знае, че дължи успеха си на това, че беше подкрепен от БСП. Това каза председателят на ПГ на ГЕРБ и зам.-председател на партията Цветан Цветанов във връзка с обръщението на президента Румен Радев към нацията по повод 10 ноември по БНТ. „Може би в обръщението президентът Румен Радев визира това, което той направи, когато определи служебния кабинет, да се започнат процедури „на тъмно\", коментира той и допълни, че изказването на президента не е нормално за един обединител на нацията. „Демокрацията не е в опасност, тя е в опасност при служебен кабинет. Когато се реализират политики „на тъмно\", когато се управлява еднолично в лицето на президента\", заяви Цветан Цветанов. „Сега имаме парламент, имаме опозиция, парламентарно мнозинство. Имаме стабилно правителство и параметри, които ни отреждат до най-развитите държави в ЕС\", обяви зам.-председателят на ГЕРБ. „Премиерът Бойко Борисов вече е цененият фактор за стабилността в Европа. Това дразни президента Румен Радев\", коментира Цветан Цветанов. „Румен Радев е президентът на БСП. Когато говорим за прозрачност и устои на демокрацията, да припомним коя е най-непрозрачната президентска кампания\", посочи той и обърна внимание, че Румен Радев е единственият президент, който не е идвал в парламента.", "date": "2018.11.10", "title": "Цветанов: Радев не може да излезе от сянката на БСП"}
{"url": "http://standartnews.com/balgariya/slab_trus_registriran_v_rayona_na_dobrinishte-378274.html", "text": "Слабо земетресение беше регистрирано в района на Добринище в нощта срещу събота. Магнитудът му бил 2,3 по скалата на Рихтер, а дълбочината – около 7 км. Трусът е регистриран минути след полунощ. Няма данни за нанесени материални щети.", "date": "2018.11.10", "title": "Слаб трус регистриран в района на Добринище"}
{"url": "http://standartnews.com/balgariya/v_ruse_organizirat_protesten_avtopohod_sreshtu_mrasniya_vazduh-378277.html", "text": "Граждани на Русе организират протестен автопоход, 30 години след хлорните обгазявания в града. Протестът е организиран в  социалните мрежи. Русенци настояват да се  вземат мерки срещу отровните миризми, които се усещат в града. Шествието от автомобили ще започне в 11 часа и ще премине по основните булеварди. Крайната точка е „Дунав мост\", където протестиращите възнамеряват да затворят достъпа до граничния пункт. Хората искат адекватни действия от страна на институциите, тъй като не вярват на резултатите на екоинспекцията, според която няма обгазявания. Чашата на търпението преля след пожара на сметището, при който целият град в продължение на няколко дни бе обвит в неприятна миризма, а децата отидоха с маски на училище. „Пак сме на протест, защото след всичките ни опити нещата да се нормализират, няма никакъв ефект. Изслушахме министри, депутати, политически лица и всички възможни органи, които ни обясниха как въздухът е кристално чист, а ние продължаваме да усещаме миризми...\", обясни Галичка Николова. „Аз бях от поколението, което израсна с маска на лицето, с маска ходех на градина и на училище, всеки ден ми кървеше носът. Сега тя живее с инхалатор, както всички деца в Русе. Не искам това да продължава повече\", посочва и Калоян Крумов.", "date": "2018.11.10", "title": "В Русе организират протестен автопоход срещу мръсния въздух"}
{"url": "http://standartnews.com/balgariya/nedostig_na_lichni_lekari_v_tsyalata_strana-378276.html", "text": "Недостиг на лични лекари. Общопрактикуващите лекари в България стават все по-малко и са все по-възрастни. Има области, в които повече от 10 години няма разкрита нито една нова практика. Проблемът беше повдигнат отново след смъртта на бебе в Харманли, чиито родители не успели да му намерят личен лекар. Д-р Райна Димитрова е единственият общопрактикуващ лекар - педиатър в Харманли. Миналата година другият прекратил практиката си. В града има около 4 000 деца, а педиатрите са едва 7, но никой, освен д-р Димитрова, не иска да бъде личен лекар. Проблемът всъщност засяга цялата страна. Средната възраст на личните лекари гони 60 години. А млади хора, според лекарите, няма основно заради заплащането, но и заради ограничения в работата.", "date": "2018.11.10", "title": "Недостиг на лични лекари в цялата страна"}
