{"url": "https://standartnews.com/svyat/18-godishen-se-vikhri-s-pistolet-v-uchilishche-393214.html", "text": "18-годишният младеж е стрелял няколко пъти по служителя в училището и го е ранил в корема. Втората жертва е 11-годишна ученичка, която е ранена в бедрото и гърдите. Няма опасност за живота и на двамата пострадали.", "date": "2019.05.27", "title": "18-годишен се вихри с пистолет в училище"}
{"url": "https://standartnews.com/svyat/okosharvat-shefa-na-upravlyavashchata-partiya-v-rumniya-393231.html", "text": "Лидерът на партията, която е на власт в Румъния, Ливиу Драгня отива в затвора, след като Върховният съд в страната потвърди присъдата му от 3 години и половина заради корупция, информира „Ройтерс”. Миналата година политикът обжалва присъдата, постановена му на първа инстанция. Решението от вчера обаче е окончателно и се очаква до 24 часа присъдата на Драгня да влезе в сила. Той не присъстваше в съдебната зала днес. Това е втори удар срещу Драгня в рамките на ден, след като лявата Социалдемократическа партия загуби вота в Румъния за Европейски парламент. Драгня е обвинен, че се е възползвал от служебното си положение ( като председател на долната камара на парламента), за да осигури постове в държавната администрация на две жени, които по това време са работили за Социалистическата партия. Решението на съда вероятно ще сложи край на политическата му кариера.", "date": "2019.05.27", "title": "Окошарват шефа на управляващата партия в Румъния"}
{"url": "https://standartnews.com/svyat/ukrainskite-moryatsi-v-moskva-s-udlzhen-arest-393259.html", "text": "Московски съд днес удължи ареста на 24 украински моряци, задържани от Русия край Крим миналата година, като не се съобрази с призива на международен трибунал за незабавното  им освобождаване, предаде АФП, цитирана от БНР. Московският градски съд отказа да уважи жалба на адвокатите на моряците срещу решението за задържането им до юли. През ноември руската гранична служба откри огън и задържа три украински военноморски кораба край Керченския проток, докато се опитвали да преминат от Черно в Азовско море. Това бе първият открит военен сблъсък между Киев и Москва от 2014 г., когато Русия анексира Крим от Украйна. Миналата седмица Международният трибунал по морско право поиска от Москва да освободи незабавно пленените 24-ма украински моряци. Спазването на това решение \"може да е първи сигнал от руските власти, че наистина са готови да сложат край на конфликта в Украйна\", заяви новият украински президент Володимир Зеленски. Руската дипломация заяви по-рано, че процедурите от Конвенцията на ООН по морско право са неприложими към инцидента в Керченския проток. Москва напомни, че според нея украинците не са спазили \"руския закон за корабоплаване в района\". Темата бе пазена в резерв като стъпка на добра воля от страна на Русия към новия президент на Украйна, който да смекчи риториката на Киев, смята руският политолог Евгений Минченко, цитиран от в. \"Ведомости\" и БТА. Риториката на Зеленски обаче е \"още по-радикална от тази на бившия украински лидер Петро Порошенко. Естествено идва въпросът за какво да го поощряваме\", казва той. Проблемът не е правен, а политически - затова решението на Русия ще бъде сигнал и за Киев, и за Запада, смята наблюдателят Андрей Кортунов.", "date": "2019.05.27", "title": "Украинските моряци в Москва с удължен арест"}
{"url": "https://standartnews.com/svyat/ottsepikha-zhp-gara-v-bryuksel-zaradi-bomba-393243.html", "text": "Властите в Брюксел разпоредиха евакуация на Северната железопътна гара заради заплаха от експлозия на бомба, предава TACC, като се позовава на местни медии. \"Полицията разпореди евакуацията на гарата във връзка с постъпил сигнал за бомба, заложена на гарата\", става ясно от доклад на местна телевизия. Движението на влаковете по главната железопътна линия на Брюксел - между северните и южните гари - е преустановено, а ако паузата се окаже продължителна, може да се стигне до сериозни проблеми в трафика в целия град. В Белгия през последните години са получени повече от сто фалшиви сигнала за взривни устройства на обществени места. Полицията твърди, че успява да задържи до една трета от авторите на подобни сигнали. Обикновено, като наказание, съдът им налага глоби, които могат да надхвърлят няколко десетки хиляди евро, в зависимост от размера на причинената вреда.", "date": "2019.05.27", "title": "Отцепиха жп гара в Брюксел заради бомба"}
{"url": "https://www.standartnews.com/lifestyle/smrtta-na-dior-oshche-tne-v-dogadki-393256.html", "text": "Освен за все по-мъглявия Брекзит и за европейските избори, в Лондон говорят и за Кристиян Диор. Шедьоври на френския моден гений събират все по-големи тълпи във „Виктория и Албърт“. С грандиозната изложба световният музей продължава традицията, вече наложена с мащабните фешън събития. Експозицията  с логото „Дизайнер на мечти“ проследява историята и влиянието на един от най-смелите  естети на предишния век, както и на неговите наследници – шестима художествени директори, между които и скандално изгоненият, но невероятно талантлив Джон Галиано.  Хилядите посетители се дивят на 500 артефакти - 200 тоалета „висша мода“, аксесоари, тематични фотоси, филм, винтидж парфюми, оригинален грим, илюстрации, списания и лични вещи на Кристиян Диор. От градинарството до пътешествията и декоративните изкуства от XVIII век, изложбата разкрива източниците на вдъхновение, които определят естетиката на модната къща. От дръзкия дизайн на Ив Сен Лоран до рационалния стил на Марк Боан, от пламенността на Джанфранко Фере до разточителството на Джон Галиано, от минимализма на Раф Симънс до феминистката визия на Мария Грация Чиури - дрехите разкриват как всеки от тях остава верен на Диор, като същевременно прибавя и персоналните си виждания. Прочутият стилист винаги се е възхищавал от величието в архитектурата на Острова, от градините в дворците, от презокеанските лайнери,  сред които и “Кралица Мери“. Той обожава костюмите, шити на Savile Row. Първото му ревю в Англия е в хотел „Савой“, а през 1952 година основава Christian Dior London. Сред най-забележителните му британски клиентки в началото на кариерата му край Темза са писателката  Нанси Митфорд и култовата балерина Марго Фонтейн. Принцеса Маргарет носи негова рокля на 21-ия й рожден ден. Корифеят е „добре дошъл“ в  най-елитните дворци на Англия, включително и в Бленхайм през 1954 година, където получава комплименти от самия Уинстън Чърчил.   Ориоле Кулен, куратор във V&A, коментира: „През 1947 година  Кристиян Диор промени лицето на модата с новия си поглед, който предефинира женския силует и съживи парижката фешън индустрия след войната. Влиянието му е всепроникващо – то даде облика на цяла нова ера.“ Винаги протоколните англичани обаче не се впускат в детайли от личния живот на фешън титана. Кристиан Диор е роден в Гранвил във френския департамент Манш. Той е второто от петте деца на Александър Луи Маурис Диор, богат производител на продукти за наторяване.    Бъдещият ас в шика мечтае да стане художник или архитект. Тишината в парка на родовото имение в Гренвил го предразполага повече към рисуване и размисъл, а деловите разговори, които татко му се опитва да води с него, за да го запали по промишленото дело, го отегчават. Тийнейджърът се съпротивлява дълго и мълчаливо, но накрая отстъпва пред настояванията на родителите си и подава документи в най-доброто във Франция висше училище за политически науки - „Sciences Po“.  В главната книга е записан като студент шест семестъра – от 1923 до 1926-а , но вместо да овладява политическите премъдрости, той се посвещава на музеи и веселби. Денят му започва с посещение в Лувъра - още при отварянето му, след това – в Музея на декоративното изкуство, оттам – при импресионистите, а вечерта – буйни студентски купони.  За да изкарва джобни пари, рисува модни скици, които продава по 10 цента. Неговите ескизи за шапки и рокли редовно се появяват в авторитетното списание „Le Figaro Illustre“.  След като завършва училище, през 1928 година отваря малка галерия, подпомогнат от баща си. В нея започва доста успешно да търгува дори с платна на велики художници, сред които е и Пикасо. Но Диор старши е разорен и синът е принуден да затвори галерията. От 1930 до 1940 година Кристиан работи за Робер Пиге, след което постъпва на военна служба. През 1942 напуска армията и се включва в бизнеса на Люсиен Лелонг и Пиер Балмен, които обличат съпругите на френските офицери. На 16 декември 1946 година Диор създава собствена модна къща със съдействието на магната Марсел Бусак, собственик на фабрики за памук. През 1947 година представя първата си колекция – Corolle. Но тогавашният главен редактор на Harper's Bazaar Кармел Сноу я прекръства на New Look – защото дрехите са чувствен апотеоз на дамските извивки. Диор създава силуета на „жените-цветя“, омайващи в бюстиета и поли,  подчертаващи талията и бедрата. В годините след войната  асистенти на дизайнера са безизвестните тогава Пиер Карден и Ив Сен Лоран. Диор умира на ваканция в Монтекатини Терме на 23 октомври 1957 година след сърдечен удар. Причините за него все още не са уточнени, като версиите са няколко -  задавяне от рибена кост, игра на карти, изтощителен секс.  Клюките са подхранвани от мемоарите на вероятния  му любовник Алексис фон Розенберг,  издадени почти половин век след смъртта на дизайнера.  Други предполагат, че причината за смъртта на Диор е апоплектичен удар.", "date": "2019.05.27", "title": "Смъртта на Диор още тъне в догадки"}
{"url": "https://standartnews.com/svyat/kolko-poluchavat-evrodeputatite-393252.html", "text": "Всички евродепутати получават една и съща заплата, която се ocигypявa чpeз бюджeтa нa пapлaмeнтa, пише burgasinfo. Оcнoвнoтo мeceчнo възнaгpaждeниe възлиза на малко над 8757 евро (брутна сума). Но то подлежи на облагане с европейски данък и осигурителни вноски, след което възлиза на 6 824,85 евро. Или около 13 306 лева. \r\nТази сума обаче може да се намали още. Това се случва, ако държавата, от която идва депутатът, реши да обложи доходите му с националните данъци. Депутатите получават и пари, с които да посрещат ежедневните си нужди. За да управляват разходите си за офис например, се предвижда надбавка за общи разходи в размер на 4513 евро на месец. \r\nИменно това финансиране е едно от най-оспорваните. Причината – сумата може да бъде депозирана директно в личните банкови сметки на членовете на Европейския парламент. А те не са задължени да разкриват как изразходват парите. \r\nЗасега няма изгледи тази политика да се промени. Точно обратното, през септември 2018 г. Европейският съд предизвика широко недоволство, след като одобри отказа на Европейския парламент да предостави достъп до документи, свързани с общи разходи на депутатите, на журналисти. \r\nМотивът – обработката на повече от четири милиона документа, които са изискани, ще бъде прекалено тежка задача за администрацията. \r\nКогато пътуват във връзка с задълженията си като депутати, те трябва да представят фактури. Ако го направят, разходите се възстановяват.", "date": "2019.05.27", "title": "Колко получават евродепутатите"}
{"url": "https://standartnews.com/svyat/pecheli-li-rusiya-ot-izborite-za-evroparlament-393184.html", "text": "Дали традиционните партии в Европейския парламент ще запазят своите позиции в новия състав и дали набиращите популярност евроскептици ще разширят своето присъствие в европейското законодателно събрание. Този въпрос коментират сутринта в понеделник медиите в Русия. Двете най-големи групи в Европарламента губят общото си мнозинство в новия състав на камарата, предрича онлайн изданието на радио \"Ехото на Москва\". Демократичната Европейска народна партия (ЕНП) и социалистически ориентираният Прогресивен алианс на социалистите и демократите (ПАСД) засега не събират необходимите 376 мандата и губят като цяло малко над 70 места. В ред европейски страни са взели преднина крайнодесни сили или евроскептици, отбелязва сайтът. Евроскептиците и популистите укрепиха позициите си в ЕП, констатира \"Комсомолская правда\". Силите, обявили се за сваляне на антируските санкции, събират над 10 на сто от гласовете, изтъква вестникът в друг материал. Ръководителката на френската крайна десница Марин Льо Пен победи президента Еманюел Макрон в европейския \"дуел\", заявява \"Новая газета\". Основният въпрос обаче не е дали ултрадесните ще могат да формират \"фракция на Путин\" в Европарламента, добавя всекидневникът. \"Предишните евроизбори през 2014 г. във Франция също бяха спечелени от партията на Льо Пен; Земята обаче не се наниза тогава на небесната ос, за да погребе покрай другото и проекта за Евросъюз\", напомня той. Днес обаче са нанесени репутационни щети на проектите, лансирани от Макрон - и за реформиране на Франция, и за \"спасяване на ЕС\". А и на него самия като политик, подчертава \"Новая газета\". \"Европарламентът е наш\", твърди \"Военное обозрение\" и пояснява: \"На изборите за ЕП във Франция и в Италия водят Льо Пен и (крайнодесният италиански вицепремиер Матео) Салвини\". Сили с тежнение към десния фланг получиха кредит на доверие и във Франция, и в Италия. В Европа наричат този резултат \"победа на Путин\". Защото и Марин Льо Пен, и Матио Салвини се обявяват покрай другото и за подобряване на отношенията с Москва, посочва електронният вестник. \"Желаещите нормализация на отношенията с Москва предстои да получат повече кресла в Европарламента и в тази връзка вече се роди шега: \"Европарламентът е наш\", обяснява изданието, правейки алюзия с лозунга \"Крим е наш\", популярен в Русия след анексията на украинския полуостров от Москва през 2014 г. Във Великобритания изборите се разглеждаха като един вид вот на доверие не само към сегашното й правителство, но и към сегашния й парламент. Екзитполовете сочат Найджъл Фараж за победител, получил освен всичко останало и главата на втори премиер от три години насам, пише \"Комерсант\". Според всекидневника лидерът на новосъздадената Партия на Брекзита Найджъл Фарадж \"има доста голям принос премиерът Тереза Мей да се озове в безизходицата, която я принуди да подаде оставка, за да опази партията и правителството (нещо не съвсем сигурно впрочем)\". Най-добрият коментар в случая е цитат от британския в. \"Икономист\", смята \"Комерсант\": \"Успехът на г-н Фарадж е сигнал за появата на политика от нов тип, която поставя волята на хората по-високо от мнението на парламентаристите\". И то не само във Великобритания, допълва руският вестник. Днес въпросът е накъде ще тръгне ЕС - към федерализация, както желаят френският президент Еманюел Маки привържениците му, или ще запази посоката към \"Европа на нациите\", смята европеистът Сергей Фьодоров, говорил пред \"Економика сегодня\". Именно към \"Европа на нациите\" - вариант, описан за пръв път от бившия френски лидер Шарл де Гол, се стремят всички европопулистки сили, убедени, че Европа не бива да губи националната си идентичност, посочва той. \"Колкото до отношенията между Русия и ЕС, тук едва ли ще има коренни промени, дори ако евроскептиците качествено засилят позициите си в ЕП\", прави уговорка експертът. Но ако гласовете на евроскептиците добият нова тежест в ЕП, \"това ще се отрази и на други аспекти от общата политика на ЕС. По-специално на идеологическата, информационната и на външнополитическата й съставка\". \"Това все някак може да подобри диалога между Русия и ЕС, влязъл сега в задънена улица. Тъй че от резултата на изборите зависят много неща, но не може да се каже, че те ще предизвикат промени\", уточнява руският аналитик.", "date": "2019.05.27", "title": "Печели ли Русия (от) изборите за Европарламент?"}
{"url": "https://standartnews.com/svyat/tsipras-obyavyava-predsrochni-izbori-393161.html", "text": "Премиерът на Гърция Алексис Ципрас ще обяви предстрочни избори в понеделник. Причината са лошите резултати за партията му на евровота и местните избори, които се проведоха в един ден, съобщи БНТ.  Гръцките гласоподаватели в неделя удариха шамар на СИРИЗА,  давайки на опозиционната консервативна партия \"Нова демокрация\" солидна преднина, показват предварителните резултати и тези от екзит половете, предадоха АФП и БГНЕС. Според резултатите от екзит половете за изборите за Европейски парламент „Нова демокрация“ печели с 33,5 % в сравнение с 25 % за СИРИЗА, според комбинирано проучване на петте основни частни телевизионни медии. А предварителните резултати от 15 % от избирателните секции дадоха също преднина за „Нова демокрация“ от над осем процента в местните избори. \"Гърция е изпратила силно послание ... хората са оттеглили доверието си\", каза лидерът на „Нова демокрация“ Кириакос Мицотакис, цитиран от Нова тв. \"Гърция се нуждае от ново правителство ... премиерът трябва да поеме отговорностите си, той трябва да подаде оставка за благото на страната\", каза той. Очакваше се Ципрас да направи обръщение към нацията по-късно в неделя. Националните избори са насрочени за октомври, но в неделя имаше спекулации, че Ципрас може да свика предсрочни избори в края на юни. Социалистическата партия Кинал (ПАСОК) се класира на трето място със 7,7 %, следвана от комунистическата партия (ККЕ) с 5,5 %, според проучването сред гласоподавателите. Гръцката неонацистка партия \"Златна зора\" падна до около 4,5 % - близо пет пункта по-малко от предишното си представяне през 2014 г., за сметка на новата националистическа партия „Гръцко решение. За първи път в страната над 100 000 гърци на възраст 17 години получиха право на глас. По време на местните избори предварителните резултати от около 14 % от избирателните секции показват, че кандидатите на Нова демокрация водят и си осигуряват мнозинство в 13-те региона на Гърция. Гласували са около 56% от избирателите. Кандидатът на Нова Демокрация за кмет на Атина Костас Бакоянис - внукът на покойния премиер Константин Мицотакис - също има сериозно предимство пред съперниците си преди втория тур на 2 юни, както и консервативният кандидат за кмет в Солун. Ципрас по-рано обяви гласуването в неделя за \"вот на доверие\" и каза, че избирателите \"имат отговорност\" да защитават икономическите и социалните придобивки по време на неговото четиригодишно управление. \"Днес е денят за защита на икономическото възстановяване и мерките, предприети в подкрепа на социалното мнозинство\", каза премиерът след гласуването. \"През последния месец виждаме, че нашите хора отиват на митинги, моралът е по-висок, отколкото преди няколко месеца. И това ще работи в наша полза\", заяви финансовият министър Евклид Цакалотос за държавната телевизия ERT. Наскоро премиерът обяви облекчаване на данъците в туризма и обяви допълнителна месечна надбавка за най-бедните пенсионери в страната. Гърция излезе от третата и последна международна финансова помощ през август 2018 г. , крайъгълен камък в нейния изход от катастрофата, която бе погълнала страната. Международният валутен фонд прогнозира ръст от 2,4% в Гърция за 2019 година. Гърция последователно отбелязва по-добри от очакваните финансови резултати при Ципрас, който изостави позицията си за борба с икономиите и постигна работна договореност с кредиторите на Гърция, след като почти изхвърлиха страната от еврозоната през 2015 година.   ", "date": "2019.05.27", "title": "Ципрас обявява предсрочни избори"}
{"url": "https://www.standartnews.com/sport/nedelev-otnovo-e-futbolist-na-futbolistite-393221.html", "text": "Звездата на Ботев (Пловдив) Тодор Неделев беше избран за втора поредна година за футболист №1 на България от своите колеги. Професионалните футболисти у нас избраха осмицата на \"канарчетата\" за \"Футболист на футболистите\". Той изпревари голмайстора на Първа лига Станислав Костов от Левски, който е втори. Капитанът на Черно море Георги Илиев пък е трети. \"Радвам се, че за поредна година съм тук. Благодаря на футболистите, гласували за мен. Искам да благодаря и на съотборниците ми. Без тях нямаше да получа тази награда. Надявам се в следващите седмици да постигнем две победи с националния отбор. Смятам, че тази награда е по-ценна дори от наградата \"Футболист на годината\", тъй като тук гласуват моите колеги от Първа лига и от Втора лига. Благодаря на всички. Имах нужда след този шок за Купата на България\", сподели Неделев. \r\nГоладжията на \"сините\", който получи и награда за голмайстор на първенството, сподели: \"Надявам се през новия сезон да имам още голове и награди\".  \r\nОпитният играч на \"моряците\" Жоро Илиев пък видимо тъжен около случващото се около нещо коментира така тази награда. \"Благодаря на организаторите и съотборниците ми. Винаги съм усещал подкрепата на моите съотборници. Тази награда идва в момент, който е много тежък за мен и моето семейство\", сподели Илиев. \r\n1. Тодор Неделев – Ботев (Пловдив) \r\n2. Станислав Костов - Левски \r\n3. Георги Илиев – Черно море \r\nМарселиньо \r\nСтанислав Костов - Левски \r\nНиколай Бодуров  \r\n1. Илиян Илиев – Черно море \r\n2. Красимир Балъков – Етър \r\n3. Николай Киров – Ботев Пд \r\n1. Мартин Минчев – Черно море \r\n2. Светослав Ковачев - Дунав \r\n3. Валентин Антов – ЦСКА-София \r\n1. Ивана Найденов - НСА \r\n2. Яница Иванова - НСА \r\n3. Симона Стоянова – Етър", "date": "2019.05.27", "title": "Неделев отново е Футболист на футболистите"}
{"url": "https://standartnews.com/sport/nedelev-otnovo-e-futbolist-na-futbolistite-393221.html", "text": "Звездата на Ботев (Пловдив) Тодор Неделев беше избран за втора поредна година за футболист №1 на България от своите колеги. Професионалните футболисти у нас избраха осмицата на \"канарчетата\" за \"Футболист на футболистите\". Той изпревари голмайстора на Първа лига Станислав Костов от Левски, който е втори. Капитанът на Черно море Георги Илиев пък е трети. \"Радвам се, че за поредна година съм тук. Благодаря на футболистите, гласували за мен. Искам да благодаря и на съотборниците ми. Без тях нямаше да получа тази награда. Надявам се в следващите седмици да постигнем две победи с националния отбор. Смятам, че тази награда е по-ценна дори от наградата \"Футболист на годината\", тъй като тук гласуват моите колеги от Първа лига и от Втора лига. Благодаря на всички. Имах нужда след този шок за Купата на България\", сподели Неделев. \r\nГоладжията на \"сините\", който получи и награда за голмайстор на първенството, сподели: \"Надявам се през новия сезон да имам още голове и награди\".  \r\nОпитният играч на \"моряците\" Жоро Илиев пък видимо тъжен около случващото се около нещо коментира така тази награда. \"Благодаря на организаторите и съотборниците ми. Винаги съм усещал подкрепата на моите съотборници. Тази награда идва в момент, който е много тежък за мен и моето семейство\", сподели Илиев. \r\n1. Тодор Неделев – Ботев (Пловдив) \r\n2. Станислав Костов - Левски \r\n3. Георги Илиев – Черно море \r\nМарселиньо \r\nСтанислав Костов - Левски \r\nНиколай Бодуров  \r\n1. Илиян Илиев – Черно море \r\n2. Красимир Балъков – Етър \r\n3. Николай Киров – Ботев Пд \r\n1. Мартин Минчев – Черно море \r\n2. Светослав Ковачев - Дунав \r\n3. Валентин Антов – ЦСКА-София \r\n1. Ивана Найденов - НСА \r\n2. Яница Иванова - НСА \r\n3. Симона Стоянова – Етър", "date": "2019.05.27", "title": "Неделев отново е Футболист на футболистите"}
{"url": "https://www.standartnews.com/sport/tsska-privleche-razplakal-mesi-video-393229.html", "text": "ЦСКА се подсили с нападателя Тони Уот, който подписа договор с клуба за 3 години, съобщиха от клуба. Шотландецът идва от Сейнт Джонстън, където през изминалия сезон е отбелязал 8 попадения в различните надпревари. Той ще се присъедини към тима за старта на подготовката. \r\nНавършващият в края на декември 26 години футболист е шампион на страната си със Селтик през сезон 2012/13, спомагайки с 5 попадения за ценния трофей. В този период той отбелязва и изключително важен гол при победата с 2:1 над Барселона и Лео Меси в мач от групите на Шампионска лига. По време на престоя си на \"Паркхед\" Уот е преотстъпен на Лиерс, където впечатлява с 10 гола в 16 мача в Юпилер лигата и това му осигурява трансфер в Стандарт Лиеж. Следват изяви в Чемпиъншип с екипите на Чарлтън, Кардиф и Блекбърн, както и в шотландския Хартс и белгийския Льовен. \r\nДосега в кариерата си Тони Уот е вкарал общо 49 гола, като в доста от тимовете е действал и на позицията зад нападателя, както и по фланговете. Новото попълнение на армейците има в актива си един мач за националния тим на Шотландия в контрола срещу Чехия през 2016 година, а също така е записал 9 срещи и 5 гола за младежката формация на родината си. \r\nПреди 10 дни в британските медии се появи информация, че нападателят ще се присъедини към \"червените\". \r\nВъпреки че Селтик е любимият му клуб, Уот е бил пред подпис с кръвния им враг Рейнджърс като юноша. „Отидох, но нещата не проработиха. Шефът на академията ме хареса и ме покани, но треньорът усещаше, че не съм техният човек. Не мисля, че причината беше, че съм фен на Селтик. Наясно съм, че на едната ми тренировка не показах това, което се очакваше от мен”, коментира Тони Уот пред медиите в Шотландия.", "date": "2019.05.27", "title": "ЦСКА привлече разплакал Меси (ВИДЕО)"}
{"url": "https://www.standartnews.com/sport/sestri-stoevi-spirat-s-badmintona-393230.html", "text": "Бадминтонистките Габриела и Стефани Стоеви обявиха, че няма никакъв вариант да променят решението си и да продължават да се състезават за България, въпреки че така се лишават от участие на Олимпийските игри и Европейски и Световни първенства. Двете обаче категорично заявиха, че нямат намерение да се състезават за Франция, каквито информации се появиха в медиите в последните дни. \r\nСестрите, техните родители и техният треньор дадоха подробности около разразилия се скандал на пресконференция в Пресклуб България, на която се стигна до остри реплики с присъстващите представители на Българската федерация по бадминтон. Адвокат Радостин Василев, който представлява сестри Стоеви, разкри, че ще бъде подаден сигнал до главния прокурор заради разминаванията в отпуснатите средства от страна на Федерацията, пише БГНЕС.  \r\n\"Проблемът с момичетата и БФ Бадминтон датира от 2015-та година, когато момичетата по един много любопитен начин разбират, че от техните наградни фондове определени лица присвояват средства и те пускат сигнал до компетентните органи да се направи проверка и да се установи защо наградни фондове, които се полагат на момичетата, са получавани с ордери в БФ Бадминтон от лица, които нямат нищо общо с техните средства. По-късно се оказва, че тези ордери са подписвани от лица, които не фигурират в ордерите като имена на ордерите. За мен категорично става въпрос за криминално деяние. През 2017-та година имаме постановление на прокуратурата за отказ да се образува наказателно производство. Във връзка с тези ордери през 2015-та година счетоводителката на Федерацията, която е покойна, ги кани на среща в деловодството и им разкрива, че тя не може повече да затаява от тях начина, по който се крадат пари от техни наградни фондове и им предоставя копия от ордери, които редица средства са получавани на ордер от лица, които нямат нищо общо. За мен категорично става въпрос за парични средства на момичетата от трети лица. Дали са свързани или не са свързани с тази федерация има органи, които ще установят. Кой се е подписвал и кой е получавал ще се установява от органите\", обясни адвокат Василев. \r\nСестри Стоеви твърдят, че някой е подписал вместо тях документи във връзка с искане на средства за подготовка и участие на международни турнири. \"След като Федерацията си сменя ръководството и идва новото ръководство, отношението към европейските шампионки става все по-трудно и непоносимо, защото те, независимо от успехите, които постигат, са свързани с постоянни драматични ситуации по летища, по организация на пътувания, по финансиране. За 2019-та година момичетата трябва да обосноват какви разходи ще имат, на какви турнири ще участват, колко ще им струват перата за играта, колко ще им струват евентуалните разходи за транспорт, колкото ще им струват спанетата в хотелите. Какво се оказва? Че те попълват своите таблици с помощта на своя треньор, планират си цялата тази подготовка, представят ги на Българската федерация и от там нататък нямат информация. Основният проблем е, че под всички тези документи фигурират подписите на Габриела и Стефани Стоеви и на техния треньор, за да бъдат използвани пред Министерство на спорта, за да се добие някакъв бюджет. Те обаче не са ги подписвали. Или някой е подписал момичетата и техния треньор и в последствие е използвал този документ пред Министерството. Или Министерството на спорта отпуска финансиране от нашите пари на данъкоплатците на база на хвърчащи лица. Ще искаме да бъде проверено тези програми приложени ли са в Министерството, кой ги е подписвал, как са отпускани средства, кой ги е одобрявал, защото момичетата не са ги подписвали\", каза Василев. Също така бадминтонистките твърдят, че от Федерацията са им превеждали средства, които те са спечелили от наградни фондове в турнири, представяйки ги за отпуснати средства за подготовка и международни участия. \"Смятам, че е много грозно да твърдиш, че си превел над 100 хиляди лева за подготовка, а в същото време да си превел наградни фондове, които са си лично техни. През 2019-та година момичетата не са получили нито една стотинка до този момент от предвидения бюджет за подготовка и международни състезания. Момичетата нито са лакоми, нито искат допълнително финансиране, нито ще играят за Франция. Сега ви казва нещо, защото върви някаква спекулация в момента, най-вероятно умишлено пусната, че те имат намерение да се състезават за Франция. Нямат намерение да се състезават за Франция. Опитах се да ги разубедя да не напускат участие за България, но те са категорични, няма да участват и за друг национален отбор. Ще се състезават единствено в тези турнири, в които има наградни фондове, разчитат на своите сили. Финансирането от 30-40 хиляди лева, което е осигурявало Министерство на спорта, ще го пропуснат и няма да го получават от тук-нататък\", коментира адвокатът на сестри Стоеви. \r\nТой разкри, че председателят на Българската федерация Володя Златев е предложил да преведе пари на момичетата, след като е станало ясно, че те са пуснали сигнал в Министерството на спота за проблема с финансирането.  \r\n\"В седмицата, преди да гръмне този скандал и след като информирахме г-жа Боева от Министерство на спорта за тези проблеми, аз бях потърсен от г-н Златев в моя офис многократно с обяснение, че той прави всичко възможно да помага на момичетата, че няма открит конфликт с тях, нещо, което те ми обясниха съвсем различно. Той каза, че много спешно ще им преведе 10 хиляди лева, по 5 хиляди на момиче, които ние върнахме, защото са преведени без правно основание. Така ако се разпределяха държавните пари, \"дай сега тук да не гърми скандала\", той повече се интересуваше дали съм пуснал сигнал в прокуратурата, отколкото дали те имат финансиране за турнири\", заяви Василев. \r\nАдвокат Василев обяви, че сестри Стоеви и техният треньор Михаил Попов ще заведат дело срещу спортния директор на Българската федерация Орлин Цветанов, заради това, че той ги е нарекъл \"ренегати\" на пресконференция на Федерацията миналата седмица.  \r\n\"По повод твърдения на г-н Орлин Цветанов, че те са ренегати и треньорът им е най-големият ренегат, тримата завеждат дело срещу г-н Орлин Цветанов по отношение на тези негови твърдения. По отношение Джема Зечири, която твърди, че има смс-и, които са ѝ изпращани, най-вероятно ще имате също възможност да докажете това нещо пред съда\", каза Василев. \r\nДвете бадминтонистки обясниха, че причината да не искат повече да играят за България е отношението на Федерацията към тях.  \r\n\"Каква е причината? Отношението към нас. Аз не виждам защо беше тази цялата омраза, това няма нищо общо с нито един от тях, които бяха нашите съотборници. Ние никъде не сме казали, че ще играем за някоя държава. Не сме казали на никой лично тези неща, които те ги бяха казали тук, че сме ги наричали някакви епитети. Нито веднъж не сме казали, че когато сме в България някой ни е отказал да играем с тях. Ние сме взели наше решение да не играем за България и не мога да разбера какъв е проблемът. Ние просто искаме да видим къде са отишли тези пари. Ние не искаме никакви пари\", сподели Стефани Стоева. \r\n\"Варианти няма да си променим нашето решение, ние сме си го взели за нас двете, знаем какво жертваме - жертваме си Олимпиадата, Европейски и Световни първенства, но решението ни да се промени няма\", допълни Габриела.", "date": "2019.05.27", "title": "Сестри Стоеви спират с бадминтона"}
{"url": "https://www.standartnews.com/sport/golemiyat-de-rosi-393228.html", "text": "Пътищата на легендарния Даниел Де Роси и Рома се разделиха. Големият халф на \"вълците\" изигра последния си мач с екипа на любимия си отбор. Де Роси помогна за успеха на Рома с 2:1 над Парма, а целият \"Олимпико\" го изпрати на крака със сълзи в очи. В периода 2001 - 2019 Де Роси изигра 458 мача и вкара 43 гола. \r\nПрез годините сърцатият халф не е един и два пъти е доказвал, че е както изключителен играч, така и човек с главно \"Ч\". Това доказва една от най-любопитните истории в живота на Де Роси и това как той подарява златния си медал от Световното първенство в Германия през 2006 година на починал човек. \r\nПиетро Ломбарди - име, което със сигурност не е известно. Това е човекът, който се грижи за екипировката на \"скуадра адзура\" по време на Мондиал 2006. Ломбарди е познат с прякора \"Четката за зъби\", тъй като изключително старателно се грижи за екипировката и бутонките на футболистите по време на турнира в Германия. През 2016 година той умира на 92 години, а на погребението Де Роси се появява заедно със златния си медал от въпросното първенство. Когато се доближава до ковчега на Ломбарди, Де Роси поставя отличието до бившия служител на националния отбор. Огромен жест, който показва, че дори и да не е попаднал под светлината на прожекторите, Пиетро Ломбарди е бил един от най-важните хора за Италия по време на Световното първенство в Германия през 2006 година. \r\nС тази постъпка Де Роси доказва, че е един от големите!", "date": "2019.05.27", "title": "Големият Де Роси!"}
{"url": "https://www.standartnews.com/sport/niki-dyulgerov-oblicha-ekipa-na-slaviya-za-treti-pt-393244.html", "text": "Халфът Николай Дюлгеров отново ще играе в Славия. Юношата на Левски се завръща за трети път на \"Овча Купел\". Първият период на футболиста бе между 2007 и 2010 година, а вторият - през 2013 година. У нас той е бил част и от ЦСКА, и от Лудогорец. За последно 31-годишният играч рита в македонския Работнички. \r\nИначе за Славия ще играе и Христо Попадийн, който за последно бе част от Дунав.", "date": "2019.05.27", "title": "Ники Дюлгеров облича екипа на Славия за трети път"}
{"url": "https://www.standartnews.com/sport/osvobodenite-ot-cherno-more-veche-sa-10-393249.html", "text": "Варненският Черно море се раздели с още четирима футболисти. От днес Радослав Василев, Юго Кононго, Мехди Фенуш и Жоаким Балми вече не са част от отбора, информира сайтът на \"моряците\". В навечерието на последния кръг в петък варненци освободиха други шестима играчи, което предизвика огромен скандал. В течение на няколко дни се въртяха резултати от полиграфи, съмнения за продадени мачове и симулативна игра от тяхна страна в мача срещу ЦСКА, загубен с 1:3 в началото на май. Сайтът на Черно море обаче представя драматичните събития по следния начин: \"В средата на миналата седмица с тима се разделиха и Георги Илиев, Георги Китанов, Пламен Димов, Виктор Генев и Петър Витанов, като на първите двама договорите им с клуба изтекоха след края на сезона. Ръководството и спортно-техническият щаб на варненци им пожелава успех занапред\", пише сайтът на Черно море. Треньорът на Черно море Илиан Илиев беше избран за №1 у нас в анкетата на Асоциацията на българските футболисти. Талантът на варненци Мартин Минчев пък взе приза за най-добър млад играч.", "date": "2019.05.27", "title": "Освободените от Черно море вече са 10"}
{"url": "https://www.standartnews.com/sport/serkhio-ramos-si-trgva-ot-real-393247.html", "text": "Капитанът на Реал Мадрид Серхио Рамос е поискал да си тръгне като свободен агент от \"Сантяго Бернабеу\", съобщава \"El Chiringuito TV\". Информацията гласи, че испанецът има много изгодно предложение от Китай и по тази причина е провел разговор с президента на клуба Флорентино Перес. \r\nЗащитникът е на 33 години и завърши 14-ия си сезон с екипа на “белите” от “Бернабеу”. По-рано се появиха информации, че към защитника има интерес от Ювентус, Манчестър Юнайтед и Ливърпул.", "date": "2019.05.27", "title": "Серхио Рамос си тръгва от Реал"}
{"url": "https://www.standartnews.com/sport/raketata-shche-namali-uchastiyata-si-393250.html", "text": "Живата легенда на снукъра Рони О’Съливан направи потресаващо изявление, с което хвърли в смут феновете на играта с цветните топки на зеленото сукно. Ракетата даде да се разбере, че ще заложи на почивката и ще се съсредоточи в неща извън снукъра. например готварство, джогинг и напиване с приятели. Рони, който преди месец на планетарния шампионат сензационни отпадна в първи кръг от аматьор, няма да се пусне в следващия сезон в най-важните състезания - Шампионата на Обединеното кралство, “Мастърс”-а и Световното първенство. “Ще се постарая да изиграя няколко партии през сезона, за да поддържам интереса си. Може би в 3-4 турнира през годината, които не са толкова големи и където няма толкова задължения към медиите. Пропускам “Тройната корона”, дори на Световното не ми се играе, защото имам прекалено много ангажименти с медиите, а не това ми е целта. Печелил съм го пет пъти и за мен вече не си струва да проливам кръв, пот и сълзи”, сподели О’Съливан.", "date": "2019.05.27", "title": "Ракетата ще намали участията си"}
{"url": "https://www.standartnews.com/sport/nadal-dade-samo-6-geyma-na-nemets-s-uvreden-slukh-video-393240.html", "text": "Носителят на 20 титли от “Големия шлем” Рафаел Надал започна очаквано убедително кампанията си за 12-а “Купа на мускетарите” от “Ролан Гарос”. Краля на клея разнищи с 6:2, 6:1, 6:3 квалификанта Яник Ханфман за 1 час и 59 минути игра на централния корт в Париж. Германецът има частично увреждане на слуха още от раждането си. Но това не му пречи да играе на тенис на високо ниво. Днес обаче не бе неговият ден. \r\nКвалификантът също допринесе за безпроблемната победа на Матадора със своите цели 34 грешки на фона на само 20 печеливши удара, докато Надал бе по-обрат с 25 уинъра и 16 сбъркани топки. Великият испанец изглеждаше в добра кондиция и се отнесе достатъчно професионално към двубоя, който за него бе просто първо препятствие към голямата цел. Надал вече има 89 мача и 87 победи на “Ролан Гарос”, като следващият му ще бъде юбилейния номер 90, а съперникът му пак ще е квалификант - Яник Маден, който се наложи над друг квалификант в лицето на Кимер Копежан със 7:6(0), 7:5, 6:3 за 3 часа и 3 минути игра.", "date": "2019.05.27", "title": "Надал даде само 6 гейма на немец с увреден слух (ВИДЕО)"}
{"url": "https://standartnews.com/sport/iliev-za-detektora-na-lzhata-na-nikogo-nyama-da-mu-e-priyatno-393238.html", "text": "Треньорът на Черно море - Илиан Илиев проговори по темата с детектора на лъжата, преминат от играчите на тима му заради обвинения, че са играли симулативно в двубоя с ЦСКА (1:3). Специалистът призна, след като получи приза за Треньор на сезона, че той и играчите са се явили доброволно на полиграфа и всеки е имал опцията да откаже. \"Не искам да коментирам подобни теми, тъй като смятам, че това е абсурдно. Никой треньор не вярва в подобни неща. Във футбола всеки греши, а най-много треньорите. За тези 7-8 дни не можем да осъзнаем какво се случи. Нашите фенове също не разбират. Доста е неприятно. Ако зависеше от мен, аз нямаше да освободя никого. В сряда от ръководството просто ми казаха, че не мога да разчитам на тези играчи\", добави Илиев. \"Със сигурност на никой не му е приятно, но е доброволно. Всеки може да откаже, тъй като не е поставен до стената. Може да каже, че не иска и точка. Никого не сме задължавали. По принцип имам договор с Черно море. Ще бъде трудно, тъй като се разделихме с десет играчи и трябва да вземам десет нови. Ще преценяваме\", завърши треньорът на “моряците”. ", "date": "2019.05.27", "title": "Илиев за детектора на лъжата: На никого няма да му е приятно"}
{"url": "https://standartnews.com/sport/tsska-privleche-razplakal-mesi-video-393229.html", "text": "ЦСКА се подсили с нападателя Тони Уот, който подписа договор с клуба за 3 години, съобщиха от клуба. Шотландецът идва от Сейнт Джонстън, където през изминалия сезон е отбелязал 8 попадения в различните надпревари. Той ще се присъедини към тима за старта на подготовката. \r\nНавършващият в края на декември 26 години футболист е шампион на страната си със Селтик през сезон 2012/13, спомагайки с 5 попадения за ценния трофей. В този период той отбелязва и изключително важен гол при победата с 2:1 над Барселона и Лео Меси в мач от групите на Шампионска лига. По време на престоя си на \"Паркхед\" Уот е преотстъпен на Лиерс, където впечатлява с 10 гола в 16 мача в Юпилер лигата и това му осигурява трансфер в Стандарт Лиеж. Следват изяви в Чемпиъншип с екипите на Чарлтън, Кардиф и Блекбърн, както и в шотландския Хартс и белгийския Льовен. \r\nДосега в кариерата си Тони Уот е вкарал общо 49 гола, като в доста от тимовете е действал и на позицията зад нападателя, както и по фланговете. Новото попълнение на армейците има в актива си един мач за националния тим на Шотландия в контрола срещу Чехия през 2016 година, а също така е записал 9 срещи и 5 гола за младежката формация на родината си. \r\nПреди 10 дни в британските медии се появи информация, че нападателят ще се присъедини към \"червените\". \r\nВъпреки че Селтик е любимият му клуб, Уот е бил пред подпис с кръвния им враг Рейнджърс като юноша. „Отидох, но нещата не проработиха. Шефът на академията ме хареса и ме покани, но треньорът усещаше, че не съм техният човек. Не мисля, че причината беше, че съм фен на Селтик. Наясно съм, че на едната ми тренировка не показах това, което се очакваше от мен”, коментира Тони Уот пред медиите в Шотландия.", "date": "2019.05.27", "title": "ЦСКА привлече разплакал Меси (ВИДЕО)"}
{"url": "https://standartnews.com/mneniya/s-klimentitsata-pod-mishnitsa-sme-trgnali-na-zapad-ot-vesteros-393216.html", "text": "От две катастрофи истинският патриот винаги ще избере националната! Ще стигнем и до това твъдение, прелюбезни, но преди това малко \r\nфакти. Никой не знае какво има на Запад  от Вестерос, защото няма карти, а и следващ сезон на „Game of Thrones” няма да има.   \r\nВтори факт: по-скоро това, което наричаме кирилица, е създадено от Климент Охридски въз основа на по-старите букви на Свети Константин Кирил Философ. Единственият извор, отправящ към подобно  твърдение, е записът в житието на Свети Климент от Димитри Хоматиан: „...изобретил и други форми на буквите за по-голяма яснота от ония, които изнамерил мъдрият Кирил” \r\nИнтерпретации: Фактът, че изборите за европарламент съвпадат с Кирило-Методиевите дни би следвало да ни направи, ако не малко по-смирени, то поне по-уважителни към словото. Но не би! Такива безобразия се изрекоха през изминалите 30 дни, че по-добре да не ги припомняме. Усещането е, че \r\nвсинца сме тръгнали към бурното море \r\nна Европа заедно с другите европейци без кормчия, на когото да вярваме безрезервно, без карти и с куп оплаквачки на борда, които постоянно пророкуват страшни бедствия, вият и пищят „Спрете Земята, искам да сляза!”. Ако Оскар Уайлд наблюдаваше от аристократичния си брезкит във времето това положение, вероятно би го описал именно като „пристъп на лудост по време на буря”. Най-парадоксалното е, че цялата предизборна врява в България е насочена към вътрешната политическа власт, а не към общоевропейските ни проблеми. БСП ще изпращат в Брюксел депутати, които да разобличават ГЕРБ, демократите на Радан – и те, но ще ползват Макрон, защото е неудобно някак си през ЕНП. Кого, освен Елена Йончева ще ползва БСП, е загадка. Едва ли ще могат да разчитат на ПЕС, след като така сладко и публично унижиха председателя й. Воля, след като пребориха неволята в България, имат воля да я преборят и в други европейски страни. ВМРО ще пазят България от онези, на които те лично не са издали български паспорти. Останалите да не ги изреждам. Единствено ГЕРБ правят отчаян опит \r\nда говорят за европейски политики. Наричам го отчаян, не защото говорят отчаяни неща, а защото подозрението, че се мъчат да отклонят разговора от апартаментите тегне...ГЕРБ се опитват да бъдат част от решението на европейските проблеми и постоянно припомнят как до скоро българите бяхме, ако не част от проблема, то със сигурност част от пейзажа. И са прави. Бяхме. Но какво предстои е по-големият въпрос. И тъжното е, че дори когато рядко се задава, още по-малко са онези сънародници, които искат да чуят възможните отговори. \r\nРазпада ли се ЕС?  Сладката кръчмарска приказка, че сме успели да съсипем три империи (Византийската, Османската и Съветската ) и сме път да разбием и четвъртата – Европейската, буди псевдопатриотичен гъдел но е доста далеч от истината. Въпреки Брекзит и купищата проблеми – Обединена Европа се развива по-добре от всякога. И ако за 30 години тя е направила повече от пет пъти ръст на брутния си вътрешен продукт – до 16, 5 милиарда долара, реалните прогнози са само за следващите 4-5 години да достигне 25 милиарда! И това е ефектът от общия пазар, без да се предвижда резултат, който ще се постигне от безпрецедентните в европейската история инвестиции в научни изследвания и иновации. При това не просто със запазване, но и с увеличаване на големите социални разходи. \r\nМного били европейските чиновници, задушавали ни. Всъщност в процентно отношение спрямо населението администрацията на ЕС е най-малката в сравнение с всяка отделно взета европейска държава. За над 500 милиона европейски граждани – 32 хиляди служители. Например за 325 милиона население американци разполагат с 2, 6 милиона чиновници.  Въртящата се около изхода Великобритания обслужва гражданите си с 400 хиляди чиновника! \r\nЕврото направи живота на всички по—скъп, е едно от най-глупавите твърдения на евроскептиците. Общата валута е изключителна благодат за бизнеса, най-паче за такива бизнеси като българския. Най-малкият й принос е избягването на загуби от комисионни при кръстосването на валутите. За пръв път в новата си история - може би след 1923-а година, България изнася повече за Германия, отколкото внася. А немският пазар е чудесно място – ще ви го каже всеки, който дори едно вурстче е изял там. Точно благодарение на еврото, средният процент на инфлация в Европа твърдо се стабилизира около 2%, което също е безпрецедентно в следвоенната й история Европа се ислямизира, Мохамед било най-често срещаното европейско име. Под 5% е ислямското население в Европа. През много векове от съществуването на Европа е било далеч по-голямо. В България, например, в процентно отношение винаги сме имали повече мюсюлмани, отколкото Европа като цяло. Каквито и проблеми да създават, с които обичат да ни плашат патриотарите, не е нещо, с което Европа да не се е справяла и да не може да се справи. Тероризмът, предизвикан от ислямски фундаментализъм е доста бледо копие на левия терор в Европа от средата на миналия век, а и в повечето случаи замесените бяха европейци, някои трето поколение преселници. И почти винаги представители на недостатъчно добре интегрирали се общности. \r\nГермания и Франция доминирали Европейския съюз.  Факт - те са големи икономики и с големи населения, излъчващи много и силни политици. На френската и немската мисъл се основават повече от две трети от философията и науката на Европа. Но никога в досегашната история на стария континент т.нар. „малки” европейци не са имали подобна тежест при взимането на общите решения. Мислите ли, че ако нямаше ЕС, някой щеше да се интересува от Орбан? Най-много Русия да изпрати два-три танка... \r\nЕвропа води епохална хибридна война с Русия.  Помня преди десетилетия, когато попитаха в  интервю Тодор Вълчев, тогава управител на БНБ, „има ли умишлена атака срещу лева”, старият и мъдър икономист отговори: „Аааа, не! Всичко е от нашенската глупост От норвежките гейове, които ще ни откраднат децата, до Кремъл, който не спи и мисли как да компрометира генерал Атанасов, всичко си е нашенска глупост. Европа налага санкции на Русия – вярно е. И самата тя страда от тези санкции – също е вярно. Просто Европа е място, където понятията морал и законност са нещо, за което все още си струва да се страда. Място, където умерено търпят политици – тип „императори”. В същото време тя се опитва и постига доста успехи в бизнеса с Русия, поставяйки руската икономика във все по-голяма технологична зависимост от европейската.  Във всички случаи  по-голяма, от колкото ресурната зависимост на Европа от Русия. И с новите технологии  и избедняването на петролната икономика тази разлика  ще се задълбочава. \r\nОт общото всички губим по малко. Както героите на „Game of Thrones”  (показал съм на картинка кой какво губи, ама не го превеждам, за да не загубим детската аудитория).  Но и в пъти повече печелим  и мисля, че това е факт не само за строителите на фалшиви къщи за гости.   \r\nПиша всички тези неща, за да ви кажа този уикенд да не ходите до Солун, освен ако не сте намислили да създаде нова славянска азбука. Останете си, или се върнете на време и гласувайте! Европа е важна и се нуждае от всеки глас, дори да го дадете за най-големите евроскептици. Тя се нуждае да усети, че  гражданите й наистина се интересуват от този проект. Това ще й даде сила да продължи. А и един симпатичен парадкос – колкото повече гласувате, толкова по-трудно ще им става на националните политици да са просто добре платени екскурзианти в Брюксел и Страсбург. За зависимостта между избирателната активност и цената на избирателно кебапче вече се е говорило и писало много. Купените гласове могат да се победят само от некупените. \r\nДа се върнем на „Game of Thrones”, че да остане време и за азбуката на Климент. Денерис Таргариан не можа да преживее, че 40 години преди нея Людмила Живкова е казала „мислете за мен като огън”. Сериалът завърши не съвсем в духа на автора на „Песен за огън и лед ”Дж.Р.Р.Мартин, но изненадващо мъдро и справедливо „Всички са малко недоволни, което означава, че направихме добра сделка” каза мъдрото джудже от Ланистърите, с което издаде, че сценаристите са американци. Джон Сняг потегли на Север от Вала, а Аря Старк тръгна на Запад от Вестерос, доказвайки, че големите открития се правят, когато никой не ти предлага  никакъв държавен пост. След като десетилетия мечтаехме за Запада и вече сме там, пък взе че не на всички ни харесва, можем и ние да я последваме, гушнали буквара с кирилицо/климентицата под мишница. Можем, но има един проблем, който си струва да отбележим точно на 24 май: в ЕС признаха за равноправен език българският и на всяка официална среща има и превод на български. Може да ви се стори парадоксално, но общоевропейските документи, преведени и на български език в Брюксел, гонят по обем цялата българска литература, преведена на европейски езици през следвоенните десетилетия. Кирилицата е третата официална азбука в Европа редом с латинските и гръцките букви. ЕС е една от гаранциите за съхранението на езика ни, противно на плачовете на патриотарите.  Опасявам се, че на Запад от Вестерос това няма да е така.  Въпреки че реално Климент Охридски и неговите ученици са  големите разпространители на кирилицата и християнството по нашите земи, именно светите братя Кирил и Методий са обявени за светци покровители на Европа, едни от малкото канонизирани и от православната, и от католическата църкви. \r\nПонякога съм краен към българските патриотари и националисти, но то е само защото с изумителна лекота разпространяват лъжи и митове относно най-значимия политически проект на света от създаването на САЩ насам. А и собствената ни  история  учи, че от две катастрофи, националистите винаги избират националната. текст под снимки В играта на тронове всеки губи по нещо... Физиологичната йерархия в ЕС - когато погледнат надолу, висшестоящите виждат само изпражнения. Когато погледнат нагоре, нисшестоящите виждат само задници. Антон Митов, портрет на Свети Климент Охридски от 1905 година", "date": "2019.05.27", "title": "С климентицата под мишница  сме тръгнали на Запад от Вестерос"}
{"url": "https://standartnews.com/sport/golemiyat-de-rosi-393228.html", "text": "Пътищата на легендарния Даниел Де Роси и Рома се разделиха. Големият халф на \"вълците\" изигра последния си мач с екипа на любимия си отбор. Де Роси помогна за успеха на Рома с 2:1 над Парма, а целият \"Олимпико\" го изпрати на крака със сълзи в очи. В периода 2001 - 2019 Де Роси изигра 458 мача и вкара 43 гола. \r\nПрез годините сърцатият халф не е един и два пъти е доказвал, че е както изключителен играч, така и човек с главно \"Ч\". Това доказва една от най-любопитните истории в живота на Де Роси и това как той подарява златния си медал от Световното първенство в Германия през 2006 година на починал човек. \r\nПиетро Ломбарди - име, което със сигурност не е известно. Това е човекът, който се грижи за екипировката на \"скуадра адзура\" по време на Мондиал 2006. Ломбарди е познат с прякора \"Четката за зъби\", тъй като изключително старателно се грижи за екипировката и бутонките на футболистите по време на турнира в Германия. През 2016 година той умира на 92 години, а на погребението Де Роси се появява заедно със златния си медал от въпросното първенство. Когато се доближава до ковчега на Ломбарди, Де Роси поставя отличието до бившия служител на националния отбор. Огромен жест, който показва, че дори и да не е попаднал под светлината на прожекторите, Пиетро Ломбарди е бил един от най-важните хора за Италия по време на Световното първенство в Германия през 2006 година. \r\nС тази постъпка Де Роси доказва, че е един от големите!", "date": "2019.05.27", "title": "Големият Де Роси!"}
{"url": "https://standartnews.com/svyat/koy-kolko-vze-v-evroparlamenta-obzor-393186.html", "text": "След тях е Групата на Прогресивния алианс на социалистите и демократите в Европейския парламент - S&D, със 150 места. В миналия парламент и те са имали повече - 185, губят 35 места. 107 мандата получава Групата на Алианса на либералите и демократите за Европа + Renaissance + USR PLUS при само 69 в миналия парламент. 70 ще има Групата на Зелените/Европейски свободен алианс, те получават 18 места пховече. 58 - Европейски консерватори и реформисти (ЕКР), с 19 по-малко. 58 - Група „Европа на нациите и свободите“ (ЕНС) срещу 36 в досегашния европарламент. 56 - Група „Европа на свободата и пряката демокрация“ (ЕСПД), преди - 42 38 - Конфедеративна група на Европейската обединена левица - Северна зелена левица (ЕОЛ/СЗЛ), губят 14 места 28 - Други членове - Новоизбрани членове, които не принадлежат към политическа група на Парламента с изтичащ мандат 7 - Независими членове Как изглеждаше Европарламентът през 2014-2019 г. 216 - ЕНП, Група на Европейската народна партия (Християндемократи) 185 - S&D, Група на Прогресивния алианс на социалистите и демократите в Европейския парламент 77 - ЕКР, Европейски консерватори и реформисти 69 - АЛДЕ, Група на Алианса на либералите и демократите за Европа 52 - ЕОЛ/СЗЛ, Конфедеративна група на Европейската обединена левица - Северна зелена левица 52 - Зелените/ECA, Група на Зелените/Европейски свободен алианс 42 - ЕСПД, Група „Европа на свободата и пряката демокрация“ 36 - ЕНС, Група „Европа на нациите и свободите“ 20 - Независими членове", "date": "2019.05.27", "title": "Кой колко взе в Европарламента (ОБЗОР)"}
{"url": "https://www.standartnews.com/sport/iliev-za-detektora-na-lzhata-na-nikogo-nyama-da-mu-e-priyatno-393238.html", "text": "Треньорът на Черно море - Илиан Илиев проговори по темата с детектора на лъжата, преминат от играчите на тима му заради обвинения, че са играли симулативно в двубоя с ЦСКА (1:3). Специалистът призна, след като получи приза за Треньор на сезона, че той и играчите са се явили доброволно на полиграфа и всеки е имал опцията да откаже. \"Не искам да коментирам подобни теми, тъй като смятам, че това е абсурдно. Никой треньор не вярва в подобни неща. Във футбола всеки греши, а най-много треньорите. За тези 7-8 дни не можем да осъзнаем какво се случи. Нашите фенове също не разбират. Доста е неприятно. Ако зависеше от мен, аз нямаше да освободя никого. В сряда от ръководството просто ми казаха, че не мога да разчитам на тези играчи\", добави Илиев. \"Със сигурност на никой не му е приятно, но е доброволно. Всеки може да откаже, тъй като не е поставен до стената. Може да каже, че не иска и точка. Никого не сме задължавали. По принцип имам договор с Черно море. Ще бъде трудно, тъй като се разделихме с десет играчи и трябва да вземам десет нови. Ще преценяваме\", завърши треньорът на “моряците”. ", "date": "2019.05.27", "title": "Илиев за детектора на лъжата: На никого няма да му е приятно"}
{"url": "https://standartnews.com/sport/sestri-stoevi-spirat-s-badmintona-393230.html", "text": "Бадминтонистките Габриела и Стефани Стоеви обявиха, че няма никакъв вариант да променят решението си и да продължават да се състезават за България, въпреки че така се лишават от участие на Олимпийските игри и Европейски и Световни първенства. Двете обаче категорично заявиха, че нямат намерение да се състезават за Франция, каквито информации се появиха в медиите в последните дни. \r\nСестрите, техните родители и техният треньор дадоха подробности около разразилия се скандал на пресконференция в Пресклуб България, на която се стигна до остри реплики с присъстващите представители на Българската федерация по бадминтон. Адвокат Радостин Василев, който представлява сестри Стоеви, разкри, че ще бъде подаден сигнал до главния прокурор заради разминаванията в отпуснатите средства от страна на Федерацията, пише БГНЕС.  \r\n\"Проблемът с момичетата и БФ Бадминтон датира от 2015-та година, когато момичетата по един много любопитен начин разбират, че от техните наградни фондове определени лица присвояват средства и те пускат сигнал до компетентните органи да се направи проверка и да се установи защо наградни фондове, които се полагат на момичетата, са получавани с ордери в БФ Бадминтон от лица, които нямат нищо общо с техните средства. По-късно се оказва, че тези ордери са подписвани от лица, които не фигурират в ордерите като имена на ордерите. За мен категорично става въпрос за криминално деяние. През 2017-та година имаме постановление на прокуратурата за отказ да се образува наказателно производство. Във връзка с тези ордери през 2015-та година счетоводителката на Федерацията, която е покойна, ги кани на среща в деловодството и им разкрива, че тя не може повече да затаява от тях начина, по който се крадат пари от техни наградни фондове и им предоставя копия от ордери, които редица средства са получавани на ордер от лица, които нямат нищо общо. За мен категорично става въпрос за парични средства на момичетата от трети лица. Дали са свързани или не са свързани с тази федерация има органи, които ще установят. Кой се е подписвал и кой е получавал ще се установява от органите\", обясни адвокат Василев. \r\nСестри Стоеви твърдят, че някой е подписал вместо тях документи във връзка с искане на средства за подготовка и участие на международни турнири. \"След като Федерацията си сменя ръководството и идва новото ръководство, отношението към европейските шампионки става все по-трудно и непоносимо, защото те, независимо от успехите, които постигат, са свързани с постоянни драматични ситуации по летища, по организация на пътувания, по финансиране. За 2019-та година момичетата трябва да обосноват какви разходи ще имат, на какви турнири ще участват, колко ще им струват перата за играта, колко ще им струват евентуалните разходи за транспорт, колкото ще им струват спанетата в хотелите. Какво се оказва? Че те попълват своите таблици с помощта на своя треньор, планират си цялата тази подготовка, представят ги на Българската федерация и от там нататък нямат информация. Основният проблем е, че под всички тези документи фигурират подписите на Габриела и Стефани Стоеви и на техния треньор, за да бъдат използвани пред Министерство на спорта, за да се добие някакъв бюджет. Те обаче не са ги подписвали. Или някой е подписал момичетата и техния треньор и в последствие е използвал този документ пред Министерството. Или Министерството на спорта отпуска финансиране от нашите пари на данъкоплатците на база на хвърчащи лица. Ще искаме да бъде проверено тези програми приложени ли са в Министерството, кой ги е подписвал, как са отпускани средства, кой ги е одобрявал, защото момичетата не са ги подписвали\", каза Василев. Също така бадминтонистките твърдят, че от Федерацията са им превеждали средства, които те са спечелили от наградни фондове в турнири, представяйки ги за отпуснати средства за подготовка и международни участия. \"Смятам, че е много грозно да твърдиш, че си превел над 100 хиляди лева за подготовка, а в същото време да си превел наградни фондове, които са си лично техни. През 2019-та година момичетата не са получили нито една стотинка до този момент от предвидения бюджет за подготовка и международни състезания. Момичетата нито са лакоми, нито искат допълнително финансиране, нито ще играят за Франция. Сега ви казва нещо, защото върви някаква спекулация в момента, най-вероятно умишлено пусната, че те имат намерение да се състезават за Франция. Нямат намерение да се състезават за Франция. Опитах се да ги разубедя да не напускат участие за България, но те са категорични, няма да участват и за друг национален отбор. Ще се състезават единствено в тези турнири, в които има наградни фондове, разчитат на своите сили. Финансирането от 30-40 хиляди лева, което е осигурявало Министерство на спорта, ще го пропуснат и няма да го получават от тук-нататък\", коментира адвокатът на сестри Стоеви. \r\nТой разкри, че председателят на Българската федерация Володя Златев е предложил да преведе пари на момичетата, след като е станало ясно, че те са пуснали сигнал в Министерството на спота за проблема с финансирането.  \r\n\"В седмицата, преди да гръмне този скандал и след като информирахме г-жа Боева от Министерство на спорта за тези проблеми, аз бях потърсен от г-н Златев в моя офис многократно с обяснение, че той прави всичко възможно да помага на момичетата, че няма открит конфликт с тях, нещо, което те ми обясниха съвсем различно. Той каза, че много спешно ще им преведе 10 хиляди лева, по 5 хиляди на момиче, които ние върнахме, защото са преведени без правно основание. Така ако се разпределяха държавните пари, \"дай сега тук да не гърми скандала\", той повече се интересуваше дали съм пуснал сигнал в прокуратурата, отколкото дали те имат финансиране за турнири\", заяви Василев. \r\nАдвокат Василев обяви, че сестри Стоеви и техният треньор Михаил Попов ще заведат дело срещу спортния директор на Българската федерация Орлин Цветанов, заради това, че той ги е нарекъл \"ренегати\" на пресконференция на Федерацията миналата седмица.  \r\n\"По повод твърдения на г-н Орлин Цветанов, че те са ренегати и треньорът им е най-големият ренегат, тримата завеждат дело срещу г-н Орлин Цветанов по отношение на тези негови твърдения. По отношение Джема Зечири, която твърди, че има смс-и, които са ѝ изпращани, най-вероятно ще имате също възможност да докажете това нещо пред съда\", каза Василев. \r\nДвете бадминтонистки обясниха, че причината да не искат повече да играят за България е отношението на Федерацията към тях.  \r\n\"Каква е причината? Отношението към нас. Аз не виждам защо беше тази цялата омраза, това няма нищо общо с нито един от тях, които бяха нашите съотборници. Ние никъде не сме казали, че ще играем за някоя държава. Не сме казали на никой лично тези неща, които те ги бяха казали тук, че сме ги наричали някакви епитети. Нито веднъж не сме казали, че когато сме в България някой ни е отказал да играем с тях. Ние сме взели наше решение да не играем за България и не мога да разбера какъв е проблемът. Ние просто искаме да видим къде са отишли тези пари. Ние не искаме никакви пари\", сподели Стефани Стоева. \r\n\"Варианти няма да си променим нашето решение, ние сме си го взели за нас двете, знаем какво жертваме - жертваме си Олимпиадата, Европейски и Световни първенства, но решението ни да се промени няма\", допълни Габриела.", "date": "2019.05.27", "title": "Сестри Стоеви спират с бадминтона"}
{"url": "https://www.standartnews.com/sport/seksi-natsionalka-na-sashch-skochi-na-trmp-393242.html", "text": "Една от най-сексапилните дами във футбола Алекс Морган обяви бойкот на Доналд Тръмп. Звездата на американския национален отбор няма да уважи покана за Белия дом, ако тимът триумфира със световната титла. Причината за това е солидарност със съпруга й Сервандо Караско. Той е мексиканец, а самата Алекс не е съгласна с имиграционната политика на президента Тръмп. “Не се идентифицирам с много от нещата, които представлява сегашното правителство. Така че няма да отида”, заяви Морган пред списание “Таймс”. \r\nАмериканките ще излязат на световното първенство във Франция, за да защитават титлата си. Те триумфираха преди четири години и бяха приети в Белия дом от тогавашния президент Барак Обама. \r\nОсвен с успехите си на терена Алекс може да се похвали и с немалко фотосесии. Морган е сред най-сексапилните футболистки в света. Доказателство за това е и последната фотосесия, която направи. Тя позира по бански за списание “Спортс Илюстрейтид”.", "date": "2019.05.27", "title": "Секси националка на САЩ скочи на Тръмп"}
{"url": "https://www.standartnews.com/sport/kamburov-unishchozhil-chuzhdi-veshchi-393239.html", "text": "Районната прокуратура в Пловдив е повдигнала две обвинения спрямо нападателя на Берое Мартин Камбуров.В неделния ден Камбуров е бил арестуван от органите на реда в Пловдив, след хулигански прояви. Всичко идва, след като на автомобила на играча е била поставена скоба, а след пристигането на служители на Общинска полиция, играчът си е изпуснал нервите. Днес, 27 май 2019 г., Районна прокуратура-Пловдив привлече като обвиняем по бързо производство М.К., на 38 г., за това, че на 26.05.2019 г., в гр. Пловдив, противозаконно е унищожил чужди движими вещи – три броя „скоби“ от система за репатриране, собственост на ОП „Паркиране и репатриране“-гр. Пловдив – престъпление по чл. 216 ал. 1 от Наказателния кодекс. и за това, че на същата дата, в гр. Пловдив, е извършил непристойни действия, грубо нарушаващи обществения ред и явно неуважение към обществото – престъпление по чл. 325 ал. 1 от Наказателния кодекс. Според събраните до момента доказателства, на 26.05.2019 г., в гр. Пловдив, на ул. „Полк. Сава Муткуров“, лек автомобил, марка „Фолксвагаген“, бил спрян след поставен знак за забрана за престой и паркиране и допълнителен указателен знак за репатриране с „Паяк“. Покрай него преминал специален автомобил от ОП „Паркиране и репатриране“ с трима служители - водач, текелажник /прекачвач/ и полицейски служител от „Общинска полиция“.Заради неправилното паркиране на лекия автомобил, марка „Фолксваген“, били поставени три броя скоби и предстояло репатрирането му. В този момент пристигнал обвиняемият М.К. Автомобилът бил собственост на негова позната. Когато видял тримата служители, обвиняемият започнал да ги обижда и ругае по повод действията им. Той хвърлил по унизителен начин на земята пред тях 30 лева – една банкнота от 20 лева и една банкнота от 10 лева, за да плати таксата за неправилно паркиране. Полицейският служител му поискал документ за самоличност, но М.К. отказал да го предостави. Той се качил в автомобила и потеглил с поставените  три броя „скоби“. След няколко метра спрял, като на място пристигнали екипи на „Общинска полиция“ и на Трето РУ на МВР-Пловдив. Установено е, че „скобите“ са били повредени по време на движението и не могат да се използват повторно.  М.К. е бил задържан за срок от 24 часа по Закона за МВР.  Днес, 27 май 2019 г., с постановление на прокурор му е наложена мярка за неотклонение „Гаранция“ в размер на 1000 лева. Бързото производство ще приключи в законния срок.", "date": "2019.05.27", "title": "Камбуров унищожил чужди вещи"}
{"url": "https://www.standartnews.com/sport/ivet-lalova-stana-evropeyska-shampionka-393251.html", "text": "Най-бързата българка Ивет Лалова-Колио помогна съществено на ЕНКА (Тур) да спечели за първи път европейската титла по време на клубната купа на Стария континент в Кастейон (Исп). Лалова донесе две победи за тима от Истанбул  през уикенда, след като триумфира на 100 м и 200 м. Като част от 4х100 м тя финишира трета на четвърти пост за ЕНКА. Истанбулският тим събра 133 точки, за да спечели за първи път европейската титла при жените, като приносът на българката бе за 22 точки. Португалският Спортинг си осигури второто място със 127 точки, а трети е испанският Валенсия – 102 точки.  Лалова стартира ежегодно за истанбулския гранд, който е неизменно №1 в южната ни съседка вече десетилетие и има право да стартира в най-високия ешелон на клубната купа на Европа. До сега дамският ЕНКА имаше второ място на най-високото ниво на изява. Миналата година мъжете на ЕНКА станаха европейски шампиони, но после изгубиха в Турция и в испанския град Кастейон сега право на участие имаха атлетите на Фенербахче. Мъжката селекция на фенерите сега стана втора много драматично, след като изостана само на 1 точка от първото място. Домакините от Плайа де Кастейон успяха да оставят купата в града си със 122 точки срещу 121 точки за турците. Трети се класираха португалците от Бенфика – 112 точки.  ", "date": "2019.05.27", "title": "Ивет Лалова стана европейска шампионка"}
{"url": "https://www.standartnews.com/sport/antoaneta-boneva-specheli-kvota-za-olimpiadata-v-tokio-2020-393257.html", "text": "Антоанета Бонева спечели бронзов медал в дисциплината 25 метра спортен пистолет на световната купа по спортна стрелба в Мюнхен, с което си осигури и квота за олимпиадата в Токио през 2020 година. Сребърната медалистка от европейските игри в Баку записа трети резултат в квалификациите с 587 точки, като запази позицията си и във финала с 26 точки. Титлата заслужи Рахи Сарнобат (Индия) с 37 точки във финала, а на второ място остана Олена Костевич (Украйна) с 36 точки. \"Бронзов медал и КВОТА за Токио 2020 !!! Щастие! Благодаря на треньора ми,че не спираше да вярва в мен,дори тогава,когато аз самата не вярвах!Благодаря за подкрепата на моето семейство и най-вече на жената, без която нямаше да е възможно да продължа да следвам мечтите си! Майко, БЛАГОДАРЯ !!! Благодаря и на всички мои приятели и съотборници,които се молеха за мен и вярваха,че ще успея!Специална благодарност към Мирослава Минчева,че беше моя спаринг партньор през цялото време!Благодаря също и на моята прекрасна приятелка Анна Коракаки,тя си знае защо! Обичам ви и съм щастлива,че успях отново да ви зарадвам, написа в пролифа си във фейсбук Бонева.  Тя бе поздравена и от министъра на младежта и спорта Красен Кралев. $Чудесна новина ! Бронзов медал и Олимпийска квота за Антоанета Бонева на 25 метра Спортен пистолет на Световната купа в Мюнхен! Браво, Тони! Вярвам , че ще успееш и в Токио, написа министър Кралев във Фейсбук. Преди месец легендата ни Мария Гроздева първа си осигури квота за Токио 2020 в дисциплината спортен пистолет на 25 м, след като спечели старта за Световната купа в Пекин. За Гроздева това ще е седма олимпиада с което става първата българска спортистка с такъв брой участия на най-големия спортен форум.   ", "date": "2019.05.27", "title": "Антоанета Бонева спечели квота за олимпиадата в Токио 2020"}
{"url": "https://www.standartnews.com/sport/reneta-madzharova-e-ksmetliykata-spechelila-556-104-lv-ot-tototo-393254.html", "text": "Ренета Маджарова е щастливката, която спечели джакпота в 41-ия тираж на „Тото 2 – 6 от 42“ преди дни. Късметлийката е от Стара Загора, а натрупана сума от 556 104 лева прибра с комбинация № 57 с 10 числа от Системите за комбиниране в Тото 2. Ренета споделя, че двамата със съпруга й – Тодор Маджаров, редовно участват в игрите на СПОРТ ТОТО. Нещо повече, миналата година късметът е бил именно с Тодор. Тогава той уцелил печелившата комбинация в „Тото 2 – 5 от 35“ и прибрал близо 25 000 лв. Двамата се шегуват, че следва големият джакпот в „Тото 2 – 6 от 49“. Щастливото семейство има две дъщери, които живеят в Англия и Франция. С част от печалбата те смятат да помогнат на децата си. Когато им се обадили да съобщят новината и двете не повярвали, не били на себе си от щастие. Шефът на голямата им дъщеря я попитал дали смята да напуска, а приятелят на малката поискал печелившата комбинация, за да си пробва и той късмета във Франция. „Играйте и вярвайте, играйте за да спечелите“, това беше призивът на Ренета към всички участници в игрите на Български спортен тотализатор. 33% от всички постъпления на СПОРТ ТОТО се заделят в подкрепа на българския спорт. Спортният тотализатор е единственият хазартен оператор, който отделя средства за развитието на физическата култура и спортните федерации у нас.", "date": "2019.05.27", "title": "Ренета Маджарова е късметлийката спечелила 556 104 лв от тотото"}
{"url": "https://standartnews.com/kultura/10-000-knigi-chakat-chitateli-v-ndk-393190.html", "text": "В чест на Деня на българската просвета и култура и на славянската писменост и в навечерието на Международния ден на детето започва традиционният Пролетен базар на книгата. Най-голямото тематично изложение в България през този сезон е от 28 май до 2 юни включително. На три нива в НДК над 160 издателства представят повече от 10 000 книги на 1200 кв.м. площ. Богатата културна програма е с над 50 събития - литературни четения, представяния на нови заглавия, срещи с автори, дискусии. В афиша е и Софийският международен литературен фестивал за деца и младежи. Официалното откриване в Мраморното фоайе е с участието на Детска вокално-театрална формация „Таласъмче”. В графика на церемонията е и откриването на изложбата „Любен Зидаров. Майсторът на детската илюстрация”. Ето и някои от акцентите: представянето на програма „Творческа Европа“ на 28 май от 17 часа, която дава възможности за субсидиране на литературни преводи, премиера на биографията на Павел Поппандов /„Милениум”/ на 30 май от 16 часа, представяне на изследване на „Галъп интернешънъл” на тема как се информира младата аудитория на 30 май от 18 часа, за запалените пътешественици -  „Посока Юг - Пътуване към Антарктида” с автор Гергана Лаптева и специален гост Мариано Мемоли от Аржентина на 31 май от 17 часа, „Глобалната сексуална революция” от Габриеле Куби /„Омофор“/ на 1 юни от 18 часа - актуална в контекста на обществения дебат около джендър идеологията, Божана Апостолова представя новия си роман „Завръщането на визона” на 28 май от 18. Ще има и множество срещи с автограф на щандовете на издателите. Организатор на базара е Асоциация „Българска книга”", "date": "2019.05.27", "title": "10 000 книги чакат читатели в НДК"}
{"url": "https://www.standartnews.com/sport/balkan-povede-na-levski-lukoyl-za-titlata-393264.html", "text": "Баскетболистите на Балкан пропиляха аванс от 23 точки, но все пак се наложи като домакин над шампиона Левски Лукойл с  81:77 (28:17, 24:16, 18:20, 11:24) и поведе с 2:1 победи във финалния плейоф от мъжкото първенство на България. Така ботевградчани се нуждаят от само още един успех, за да си осигурят титлата, като това може да стане в следващото им домакинство в сряда.", "date": "2019.05.27", "title": "Балкан поведе на Левски Лукойл за титлата"}
{"url": "https://standartnews.com/kultura/plovdivski-khudozhnitsi-v-galeriya-blgariya-393193.html", "text": "Двама от най-рейтинговите пловдивски художници представят впечатляващи творби в галерия \"България\". Прекрасните живописни платна на Емилия Арабаджиева - първата дама, носител на наградата „Мечът на Ромфея”,  и изключителните скулптури на Димитър Чонов получават овации и от критиците, и от зрителите. На първи балкон в зала „България“ пък продължава благотворителната изложба на деца в неравностойно положение под наслов \"Нарисувай ни промяна\".", "date": "2019.05.27", "title": "Пловдивски художници в галерия „България“"}
{"url": "https://standartnews.com/kultura/arte-s-poklon-pred-svetlin-rusev-393197.html", "text": "Галерия „Арте“ показва картини и рисунки на Светлин Русев, който през 2018-а си тръгна от земния ни свят. Експозицията има ретроспективен характер, но не претендира за цялостно представяне на огромното му творчество, чиито граници многократно надхвърлят пространството на „Арте“.  Колекциите, от които са предоставени, рефлектират личните съприкосновения и емоционалните връзки.  „През годините имахме честта да организираме изключителни негови изложби – за нас това беше щастливо докосване до професионализма и най-високите стандарти в изкуството. Днес, когато той не е до нас, е трудно и отговорно да представяме творчеството му, но го правим с респект към паметта на човека и художника. Ученици и приятели, колекционери и съмишленици - всички ние съхраняваме спомена за будната му личност. Колкото отричан, толкова и обичан, негова кауза бе духовното и проявлението на духа в изкуството. Работоспособността му беше заразителна, а думите му се диктуваха от просветителска страст. През май се навършва една година от загубата на Маестрото. Ще сбъркам, ако кажа, че срещите със Светлин са останали само в спомените ни. Той вярваше, че духовният живот е развитие и че тези процеси протичат извън времето и пространството, каквито ние ги познаваме, че  изкуството е същинското спасение за тези, които виждат и чувстват със сърцето си. Срещата с неговото творчество тук и сега е именно, за да докаже това. Защото всеки е преживял по своему както личността на Светлин Русев, така и произведенията му, вижданията му за изкуството, и те не са оставили никого равнодушен“, казва галеристката Гергана Борисова. И цитира думи на академика: \"Иска ми се да вярвам, че не сме изгубили памет за своите Учители. Иска ми се да вярвам, че нощта отминава... И когато всичко е потънало в мрак, когато не остана неоплют и неотречен, когато не остана спестена болка, когато уморени и изтощени, изгубили Път и Вяра, когато и последната надежда ни напусне - отново се завръщат Учителите при побелелите деца, които са си играли на възрастни, без да разбират правилата на живота.“", "date": "2019.05.27", "title": "„Арте“ с поклон пред Светлин Русев"}
{"url": "https://standartnews.com/kultura/lili-ivanova-kachi-stefan-ilchev-na-vrkha-393263.html", "text": "Лили Иванова качи Стефан Илчев на върха – имитаторът на мега звездата победи в седмия сезон на „Като две капки вода“. На финала той изпя „Камино“ – на глас го докара, но на жестове – не чак толкова. Неволното, но неизбежно сравнение с Виктор Калев, който наистина се превръща в Лили Иванова,  не беше в полза на Стефан. Публиката гласува за Илчев в пълна еуфория, макар че останалата втора Мария Илиева беше перфектна като Бионсе – и като тембър, и като танци, и като дупе.  Трети се класира Милко Калайджиев, който не беше никак зле като Георги Минчев. Водещите се мятяха в скечове и етюди – Митко Рачков официално обяви, че ще кара лятото сам, с което наля вода в мелницата на хипотезата за неговата разлъка с Мария Игнатова. Зуека пък се зарече през цялата ваканция да гледа спорт. Рачков тържествено обеща, че първият гост в предполагаемото му шоу по Би Ти Ви ще е Магърдич Халваджиян. Братя Аргирови най-после излязоха като дует – близнаците гостуваха като Лучано Павароти и Енрике Иглесиас.            ", "date": "2019.05.27", "title": "Лили Иванова качи Стефан Илчев  на върха"}
{"url": "https://standartnews.com/kultura/slabakov-erna-se-otrva-ot-men-otivam-v-bryuksel-393255.html", "text": "„Много приятели са гласували за ВМРО,  след като Ернестина ги нави – искала да се отърве от мен. Е, отърва се – заминавам за Брюксел точно на 2 юли, навръх рождения й ден. Поканил съм я дойде с мен – та ако не е на снимки, да се наслади на резултата от преференциалния вот“, коментира в типичния си стил пред „Стандарт“ Андрей Слабаков, който влиза в Европарламента. Прочутият кинаджия, който не е член на ВМРО, обаче е напълно сериозен, когато твърди, че се кани да се включи активно в реформирането на навиците и институциите. „В Евросъюза и в Европарламента цари убийствена бюрокрация. Примерно, някакви чиновници гледат единствено дали проектите отговарят на регламента, за да отпуснат пари – ама какво пише вътре, ама дали то има смисъл, хич не се вълнуват. Това е ненормална работа“, твърди известният режисьор, който понякога се изкушава и да актьорства.  „Шинова няма как да остане за постоянно в Брюксел, защото всеки ден има снимки, репетиции, представления и всякакви други щуротии.  Д-р Стаменова да си гледа строшените ръце и крака в „Откраднат живот“. Оказа се, че счупеното все пак донесе щастие“, категоричен е Андрей. Всъщност той винаги се е чувствал из Европа като у дома си. С  Ернестина се установяват в Рим, след като бъдещата д-р Стаменова получава стипендия от външното министерство на Италия. Месечната сума е толкова  жалка, че стига за два килограма лук и няколко кифли. За да се оправят с парите, тя става манекенка – високата, хубава и секси българка дефилира за най-големите дизайнери, а в краката й не липсват обожатели . „Много непредпазливо се съгласих Слабаков да цъфне в Рим – заради него изпуснах разните му там графове и херцози“, будалка го Ерна. Първите думи, които тя учи на италиански са копче и колан. „Бяха ми достатъчни, защото трябваше да се преобличам много бързо за дефилетата. Но не се съм работила само красавица - участвах и в пет филма. В “Мъжът с цвете в устата” на Марко Белокио партнирах на Микеле Плачидо - играех лудата жена на Пирандело. Във “Вълшебната супа” пък бях рамо до рамо с Чичо Инграсия, един от актьорите на Фелини в “Амаркорд”. С Бепе Чино снимах “Пътуване на Изток”. Работих и с Джанмарко, сина на Уго Тоняци. През това време Слабаков береше круши и чушки“, връща лентата Ернестина. „Първо берях, а после започнах да копая дупки - на 250 километра от Ернестина. Тя идваше всяка втора неделя да ме вижда. Беше малко като в панделата, но изкарвах адски много пари. Садях дръвчета в разсадник. След като се позамогнахме, се прибрах в Рим, където като всеки уважаващ себе си емигрант започнах да работя в организираната престъпност. Занимавах се с нелегален хазарт - бях управител на билярд клуб. Отвън имаше звънец, всеки не можеше да влезе. После започнах да ръкопляскам в телевизия РАИ. Това е изключително престижно и доходно занимание – човек, който вдига много шум по време на шоуто и се радва безсмислено. След 4 месеца в РАИ разбраха, че всъщност аз съм режисьор и казаха: “Стига с тези глупости, вземи направи предаване”. Поискаха да видят мой филм и единствената касета, която имах в Рим, беше с “Влак за морето”. Тъкмо тогава го даваха във Франция. На следващата седмица ми казаха: “Избери си какво искаш да правиш”. И реших да дебютирам с черна хроника със заглавие “Казано между нас”. Два часа и половина дневно – по три убийства на ден. Получихме най-висок рейтинг след новините в цяла Италия. А беше в най-негледаното време – между 2 и 5 след обяд. Заковавахме държавата пред телевизорите. Но всичко с много мярка, за да гледат и децата“, разказва Слабаков. Прибират се в България, когато Андрей получава субсидия, за да снима “Вагнер”, а самата Ерна вече е в напреднала бременност. И тя решава да е като сьомгите – по течението, по течението и в родината. Андрей пък задължително я иска във филма си.  ", "date": "2019.05.27", "title": "Слабаков: Ерна се отърва от мен – отивам в Брюксел"}
{"url": "https://standartnews.com/biznes/prevozvachite-iskat-sreshcha-s-novite-evrodeputati-393173.html", "text": "Българските превозвачи, които се опасяват от приемането на т.нар. пакет „Макрон“, поискаха среща с новоизбраните български евродепутати на 1 юли, съобщава Нова телевизия. По думи на председателя на Съюза на международните превозвачи Ангел Траков очакванията на бранша са те да защитят досегашната позиция на българското правителство. За целта обаче трябвало да се запознаят в подробности с всички дискриминационни текстове в пакет „Мобилност 1”. „Ние като бранш сме готови да дадем мотивирани отговори на всички техни въпроси и това за нас е нашата цел - да инициираме среща с новите евродепутати, на която да изградим стратегия и да видим как оттук нататък ще се преборим с този несправедлив пакет”, обясни Траков. От своя страна изпълнителният директор на Съюза на международните превозвачи Йордан Арабаджиев заяви, че се надява сред новите евродепутати да няма такива, които да изпускат самолетите си за важни гласувания. Той увери, че от бранша ще настояват за среща с тях още преди 1 юли. Ще очакваме поне двама българи да има в транспортната комисия на ЕП, които да отстояват позицията на българския транспортен бизнес, а защо не и следващият еврокомисар по транспорта да не бъде българин, заяви Арабаджиев. Европарламентът одобри и трите промени в пакета „Мобилност”, на които се противопоставят българските евродепутати и превозвачи. Пакетът „Мобилност” влезе в дневния ред на пленарната сесия на ЕП на 27 март по предложение на председателя на Алианса на либерали и демократи за Европа (АЛДЕ) Ги Верхофстат. Европарламентът одобри и трите промени в пакета „Мобилност”, на които се противопоставят българските евродепутати и превозвачи. Пакетът „Мобилност” влезе в дневния ред на пленарната сесия на ЕП на 27 март по предложение на председателя на Алианса на либерали и демократи за Европа (АЛДЕ) Ги Верхофстат. На гласуването на 25 март за дневния ред за редовната сесия трима български евродепутати не присъстваха. Оказа се, че точно толкова трябваха, за да падне предложението, което в крайна сметка беше прието с 156 гласа „за” срещу 154 - „против”. На 27 март обаче текстовете бяха върнати в транспортната комисия. Въпреки това български превозвачи организираха два протеста - в Страсбург и София. На 3 април стана ясно, че евродепутатите са отхвърлили предложението на българските си колеги пакетът „Мобилност” да бъде свален от дневния ред.", "date": "2019.05.27", "title": "Превозвачите искат среща с новите евродепутати"}
{"url": "https://standartnews.com/regionalni/uchilishchna-panorama-pomaga-v-izbora-kde-da-uchim-393233.html", "text": "Благоевград събира на едно място учебни заведения, школи и неправителствени организации в „Училищна панорама”. На 28 май на площад \"Македония\" ще бъдат презентирани всички училища, езикови школи, занимални и неправителствени организации. В тазгодишното издание на „Училищна панорама“ ще вземат участие Центърът за личностно и творческо развитие на децата на Благоевград, Природо-математическа гимназия „Акад. Сергей П. Корольов”, Национална хуманитарна гимназия „Св. св. Кирил и Методий”, Благоевградска професионална гимназия „Ичко Бойчев”, Професионална гимназия по строителство, архитектура и геодезия „Васил Левски”, Средно училище с изучаване на чужди езици „Св. Климент Охридски”, II ОУ „Димитър Благоев”, V СУ „Георги Измирлиев”, VII СУ „Кузман Шапкарев”, XI СУ „Христо Ботев”, Занималня „Еврика”, Езиков център „LinguaMundi”, Integral – образователни програми, Американски университет в България и Alternativi International. За първа година в събитието се включва и представител от неправителствения сектор, с цел промотиране на доброволчеството сред младите хора на Благоевград. Инициативата се организира съвместно от община Благоевград и Център за личностно и творческо развитие на децата на Благоевград. Основната цел е децата и учениците да се запознаят с възможностите, които се предлагат на образователния пазар, за да могат информирано и мотивирано да направят своя избор.", "date": "2019.05.27", "title": "\"Училищна панорама\" помага в избора къде да учим"}
{"url": "https://standartnews.com/regionalni/krdzhali-pochete-david-ovadiya-393232.html", "text": "В Кърджали откриха паметен знак на къщата на поета Давид Овадия, автор на незабравимия стих „Аз вярвам в мълчаливата любов”. Инициативата е на 11 организации от града. Ученици изпълниха поетичен пърформанс по негови творби, а гостите разгледаха изложба с архивни фотографии. \r\n     \r\n„Това, което правим, е една малка стъпка към голямата кауза – да пазим жива паметта за хората на нашия град и за интелектуалците от България, родени тук, и да я предаваме от поколение на поколение за съхранение”,  обасни Радост Николаева от Арт движение Кръг. Давид Овадия е роден в Кърджали на 1 декември 1923 г. в семейство на тютюноработник. За 60-годишнината си през 1984 г. става почетен гражданин на родния град. Поет, преводач, мемоарист, борец с прогресивни идеи, Овадия е модел за цялостна личност на съвременен идеалист, който стои открито пред неудобните истини на своето време и винаги търси най-честните отговори. На него принадлежат и думите „Словото отива в бъдещето. Авторът трябва да си даде сметка дали след 10, 20 години няма да се срамува от сегашното си слово. Аз отдавна се придържам към това правило”. Проявата е част от инициативата ”Мултикултурният град”.", "date": "2019.05.27", "title": "Кърджали почете Давид Овадия"}
{"url": "https://standartnews.com/sport/kamburov-unishchozhil-chuzhdi-veshchi-393239.html", "text": "Районната прокуратура в Пловдив е повдигнала две обвинения спрямо нападателя на Берое Мартин Камбуров.В неделния ден Камбуров е бил арестуван от органите на реда в Пловдив, след хулигански прояви. Всичко идва, след като на автомобила на играча е била поставена скоба, а след пристигането на служители на Общинска полиция, играчът си е изпуснал нервите. Днес, 27 май 2019 г., Районна прокуратура-Пловдив привлече като обвиняем по бързо производство М.К., на 38 г., за това, че на 26.05.2019 г., в гр. Пловдив, противозаконно е унищожил чужди движими вещи – три броя „скоби“ от система за репатриране, собственост на ОП „Паркиране и репатриране“-гр. Пловдив – престъпление по чл. 216 ал. 1 от Наказателния кодекс. и за това, че на същата дата, в гр. Пловдив, е извършил непристойни действия, грубо нарушаващи обществения ред и явно неуважение към обществото – престъпление по чл. 325 ал. 1 от Наказателния кодекс. Според събраните до момента доказателства, на 26.05.2019 г., в гр. Пловдив, на ул. „Полк. Сава Муткуров“, лек автомобил, марка „Фолксвагаген“, бил спрян след поставен знак за забрана за престой и паркиране и допълнителен указателен знак за репатриране с „Паяк“. Покрай него преминал специален автомобил от ОП „Паркиране и репатриране“ с трима служители - водач, текелажник /прекачвач/ и полицейски служител от „Общинска полиция“.Заради неправилното паркиране на лекия автомобил, марка „Фолксваген“, били поставени три броя скоби и предстояло репатрирането му. В този момент пристигнал обвиняемият М.К. Автомобилът бил собственост на негова позната. Когато видял тримата служители, обвиняемият започнал да ги обижда и ругае по повод действията им. Той хвърлил по унизителен начин на земята пред тях 30 лева – една банкнота от 20 лева и една банкнота от 10 лева, за да плати таксата за неправилно паркиране. Полицейският служител му поискал документ за самоличност, но М.К. отказал да го предостави. Той се качил в автомобила и потеглил с поставените  три броя „скоби“. След няколко метра спрял, като на място пристигнали екипи на „Общинска полиция“ и на Трето РУ на МВР-Пловдив. Установено е, че „скобите“ са били повредени по време на движението и не могат да се използват повторно.  М.К. е бил задържан за срок от 24 часа по Закона за МВР.  Днес, 27 май 2019 г., с постановление на прокурор му е наложена мярка за неотклонение „Гаранция“ в размер на 1000 лева. Бързото производство ще приключи в законния срок.", "date": "2019.05.27", "title": "Камбуров унищожил чужди вещи"}
{"url": "https://standartnews.com/sport/niki-dyulgerov-oblicha-ekipa-na-slaviya-za-treti-pt-393244.html", "text": "Халфът Николай Дюлгеров отново ще играе в Славия. Юношата на Левски се завръща за трети път на \"Овча Купел\". Първият период на футболиста бе между 2007 и 2010 година, а вторият - през 2013 година. У нас той е бил част и от ЦСКА, и от Лудогорец. За последно 31-годишният играч рита в македонския Работнички. \r\nИначе за Славия ще играе и Христо Попадийн, който за последно бе част от Дунав.", "date": "2019.05.27", "title": "Ники Дюлгеров облича екипа на Славия за трети път"}
{"url": "https://standartnews.com/sport/seksi-natsionalka-na-sashch-skochi-na-trmp-393242.html", "text": "Една от най-сексапилните дами във футбола Алекс Морган обяви бойкот на Доналд Тръмп. Звездата на американския национален отбор няма да уважи покана за Белия дом, ако тимът триумфира със световната титла. Причината за това е солидарност със съпруга й Сервандо Караско. Той е мексиканец, а самата Алекс не е съгласна с имиграционната политика на президента Тръмп. “Не се идентифицирам с много от нещата, които представлява сегашното правителство. Така че няма да отида”, заяви Морган пред списание “Таймс”. \r\nАмериканките ще излязат на световното първенство във Франция, за да защитават титлата си. Те триумфираха преди четири години и бяха приети в Белия дом от тогавашния президент Барак Обама. \r\nОсвен с успехите си на терена Алекс може да се похвали и с немалко фотосесии. Морган е сред най-сексапилните футболистки в света. Доказателство за това е и последната фотосесия, която направи. Тя позира по бански за списание “Спортс Илюстрейтид”.", "date": "2019.05.27", "title": "Секси националка на САЩ скочи на Тръмп"}
{"url": "https://standartnews.com/sport/nadal-dade-samo-6-geyma-na-nemets-s-uvreden-slukh-video-393240.html", "text": "Носителят на 20 титли от “Големия шлем” Рафаел Надал започна очаквано убедително кампанията си за 12-а “Купа на мускетарите” от “Ролан Гарос”. Краля на клея разнищи с 6:2, 6:1, 6:3 квалификанта Яник Ханфман за 1 час и 59 минути игра на централния корт в Париж. Германецът има частично увреждане на слуха още от раждането си. Но това не му пречи да играе на тенис на високо ниво. Днес обаче не бе неговият ден. \r\nКвалификантът също допринесе за безпроблемната победа на Матадора със своите цели 34 грешки на фона на само 20 печеливши удара, докато Надал бе по-обрат с 25 уинъра и 16 сбъркани топки. Великият испанец изглеждаше в добра кондиция и се отнесе достатъчно професионално към двубоя, който за него бе просто първо препятствие към голямата цел. Надал вече има 89 мача и 87 победи на “Ролан Гарос”, като следващият му ще бъде юбилейния номер 90, а съперникът му пак ще е квалификант - Яник Маден, който се наложи над друг квалификант в лицето на Кимер Копежан със 7:6(0), 7:5, 6:3 за 3 часа и 3 минути игра.", "date": "2019.05.27", "title": "Надал даде само 6 гейма на немец с увреден слух (ВИДЕО)"}
{"url": "https://standartnews.com/sport/serkhio-ramos-si-trgva-ot-real-393247.html", "text": "Капитанът на Реал Мадрид Серхио Рамос е поискал да си тръгне като свободен агент от \"Сантяго Бернабеу\", съобщава \"El Chiringuito TV\". Информацията гласи, че испанецът има много изгодно предложение от Китай и по тази причина е провел разговор с президента на клуба Флорентино Перес. \r\nЗащитникът е на 33 години и завърши 14-ия си сезон с екипа на “белите” от “Бернабеу”. По-рано се появиха информации, че към защитника има интерес от Ювентус, Манчестър Юнайтед и Ливърпул.", "date": "2019.05.27", "title": "Серхио Рамос си тръгва от Реал"}
{"url": "https://standartnews.com/sport/raketata-shche-namali-uchastiyata-si-393250.html", "text": "Живата легенда на снукъра Рони О’Съливан направи потресаващо изявление, с което хвърли в смут феновете на играта с цветните топки на зеленото сукно. Ракетата даде да се разбере, че ще заложи на почивката и ще се съсредоточи в неща извън снукъра. например готварство, джогинг и напиване с приятели. Рони, който преди месец на планетарния шампионат сензационни отпадна в първи кръг от аматьор, няма да се пусне в следващия сезон в най-важните състезания - Шампионата на Обединеното кралство, “Мастърс”-а и Световното първенство. “Ще се постарая да изиграя няколко партии през сезона, за да поддържам интереса си. Може би в 3-4 турнира през годината, които не са толкова големи и където няма толкова задължения към медиите. Пропускам “Тройната корона”, дори на Световното не ми се играе, защото имам прекалено много ангажименти с медиите, а не това ми е целта. Печелил съм го пет пъти и за мен вече не си струва да проливам кръв, пот и сълзи”, сподели О’Съливан.", "date": "2019.05.27", "title": "Ракетата ще намали участията си"}
{"url": "https://standartnews.com/sport/osvobodenite-ot-cherno-more-veche-sa-10-393249.html", "text": "Варненският Черно море се раздели с още четирима футболисти. От днес Радослав Василев, Юго Кононго, Мехди Фенуш и Жоаким Балми вече не са част от отбора, информира сайтът на \"моряците\". В навечерието на последния кръг в петък варненци освободиха други шестима играчи, което предизвика огромен скандал. В течение на няколко дни се въртяха резултати от полиграфи, съмнения за продадени мачове и симулативна игра от тяхна страна в мача срещу ЦСКА, загубен с 1:3 в началото на май. Сайтът на Черно море обаче представя драматичните събития по следния начин: \"В средата на миналата седмица с тима се разделиха и Георги Илиев, Георги Китанов, Пламен Димов, Виктор Генев и Петър Витанов, като на първите двама договорите им с клуба изтекоха след края на сезона. Ръководството и спортно-техническият щаб на варненци им пожелава успех занапред\", пише сайтът на Черно море. Треньорът на Черно море Илиан Илиев беше избран за №1 у нас в анкетата на Асоциацията на българските футболисти. Талантът на варненци Мартин Минчев пък взе приза за най-добър млад играч.", "date": "2019.05.27", "title": "Освободените от Черно море вече са 10"}
{"url": "https://standartnews.com/sport/balkan-povede-na-levski-lukoyl-za-titlata-393264.html", "text": "Баскетболистите на Балкан пропиляха аванс от 23 точки, но все пак се наложи като домакин над шампиона Левски Лукойл с  81:77 (28:17, 24:16, 18:20, 11:24) и поведе с 2:1 победи във финалния плейоф от мъжкото първенство на България. Така ботевградчани се нуждаят от само още един успех, за да си осигурят титлата, като това може да стане в следващото им домакинство в сряда.", "date": "2019.05.27", "title": "Балкан поведе на Левски Лукойл за титлата"}
{"url": "https://standartnews.com/sport/ivet-lalova-stana-evropeyska-shampionka-393251.html", "text": "Най-бързата българка Ивет Лалова-Колио помогна съществено на ЕНКА (Тур) да спечели за първи път европейската титла по време на клубната купа на Стария континент в Кастейон (Исп). Лалова донесе две победи за тима от Истанбул  през уикенда, след като триумфира на 100 м и 200 м. Като част от 4х100 м тя финишира трета на четвърти пост за ЕНКА. Истанбулският тим събра 133 точки, за да спечели за първи път европейската титла при жените, като приносът на българката бе за 22 точки. Португалският Спортинг си осигури второто място със 127 точки, а трети е испанският Валенсия – 102 точки.  Лалова стартира ежегодно за истанбулския гранд, който е неизменно №1 в южната ни съседка вече десетилетие и има право да стартира в най-високия ешелон на клубната купа на Европа. До сега дамският ЕНКА имаше второ място на най-високото ниво на изява. Миналата година мъжете на ЕНКА станаха европейски шампиони, но после изгубиха в Турция и в испанския град Кастейон сега право на участие имаха атлетите на Фенербахче. Мъжката селекция на фенерите сега стана втора много драматично, след като изостана само на 1 точка от първото място. Домакините от Плайа де Кастейон успяха да оставят купата в града си със 122 точки срещу 121 точки за турците. Трети се класираха португалците от Бенфика – 112 точки.  ", "date": "2019.05.27", "title": "Ивет Лалова стана европейска шампионка"}
{"url": "https://standartnews.com/sport/reneta-madzharova-e-ksmetliykata-spechelila-556-104-lv-ot-tototo-393254.html", "text": "Ренета Маджарова е щастливката, която спечели джакпота в 41-ия тираж на „Тото 2 – 6 от 42“ преди дни. Късметлийката е от Стара Загора, а натрупана сума от 556 104 лева прибра с комбинация № 57 с 10 числа от Системите за комбиниране в Тото 2. Ренета споделя, че двамата със съпруга й – Тодор Маджаров, редовно участват в игрите на СПОРТ ТОТО. Нещо повече, миналата година късметът е бил именно с Тодор. Тогава той уцелил печелившата комбинация в „Тото 2 – 5 от 35“ и прибрал близо 25 000 лв. Двамата се шегуват, че следва големият джакпот в „Тото 2 – 6 от 49“. Щастливото семейство има две дъщери, които живеят в Англия и Франция. С част от печалбата те смятат да помогнат на децата си. Когато им се обадили да съобщят новината и двете не повярвали, не били на себе си от щастие. Шефът на голямата им дъщеря я попитал дали смята да напуска, а приятелят на малката поискал печелившата комбинация, за да си пробва и той късмета във Франция. „Играйте и вярвайте, играйте за да спечелите“, това беше призивът на Ренета към всички участници в игрите на Български спортен тотализатор. 33% от всички постъпления на СПОРТ ТОТО се заделят в подкрепа на българския спорт. Спортният тотализатор е единственият хазартен оператор, който отделя средства за развитието на физическата култура и спортните федерации у нас.", "date": "2019.05.27", "title": "Ренета Маджарова е късметлийката спечелила 556 104 лв от тотото"}
{"url": "https://standartnews.com/svyat/arestuvakha-mzh-za-terora-v-lion-393202.html", "text": "Министърът оповести новината в туитър, но не сподели повече детайли за заподозрения или мястото, където е бил заловен. Охранителни камери бяха уловили образа на заподозрения за атаката, напускайки региона. На кадъра се вижда, че той бута колело. Случаят се разглежда като терористично нападение, като се има предвид, че нападението е посред бял ден и е използвано взривно вещество с винтове и болтове в торба, които могат да ранят голям брой хора.", "date": "2019.05.27", "title": "Арестуваха мъж за терора в Лион"}
{"url": "https://standartnews.com/svyat/zadrzhakha-vtori-zapodozryan-za-vzriva-v-lion-393227.html", "text": "От петък следобед, 120 следователи са мобилизирани да идентифицират и арестуват извършителя на атаката, при която 13 души бяха ранени пред пекарна в Лион. Следователите са имали ДНК следа, намерена в торбата, в която самоделната бомба е била поставена. ДНК-то обаче не е било включено в националната база данни. Основно преимущество за полицейските служители да успеят да проследят движението на заподозрения са били големия брой камери за видеонаблюдение. Разпитани са били и повече от 200 свидетели.", "date": "2019.05.27", "title": "Задържаха втори заподозрян за взрива в Лион"}
{"url": "https://standartnews.com/sport/antoaneta-boneva-specheli-kvota-za-olimpiadata-v-tokio-2020-393257.html", "text": "Антоанета Бонева спечели бронзов медал в дисциплината 25 метра спортен пистолет на световната купа по спортна стрелба в Мюнхен, с което си осигури и квота за олимпиадата в Токио през 2020 година. Сребърната медалистка от европейските игри в Баку записа трети резултат в квалификациите с 587 точки, като запази позицията си и във финала с 26 точки. Титлата заслужи Рахи Сарнобат (Индия) с 37 точки във финала, а на второ място остана Олена Костевич (Украйна) с 36 точки. \"Бронзов медал и КВОТА за Токио 2020 !!! Щастие! Благодаря на треньора ми,че не спираше да вярва в мен,дори тогава,когато аз самата не вярвах!Благодаря за подкрепата на моето семейство и най-вече на жената, без която нямаше да е възможно да продължа да следвам мечтите си! Майко, БЛАГОДАРЯ !!! Благодаря и на всички мои приятели и съотборници,които се молеха за мен и вярваха,че ще успея!Специална благодарност към Мирослава Минчева,че беше моя спаринг партньор през цялото време!Благодаря също и на моята прекрасна приятелка Анна Коракаки,тя си знае защо! Обичам ви и съм щастлива,че успях отново да ви зарадвам, написа в пролифа си във фейсбук Бонева.  Тя бе поздравена и от министъра на младежта и спорта Красен Кралев. $Чудесна новина ! Бронзов медал и Олимпийска квота за Антоанета Бонева на 25 метра Спортен пистолет на Световната купа в Мюнхен! Браво, Тони! Вярвам , че ще успееш и в Токио, написа министър Кралев във Фейсбук. Преди месец легендата ни Мария Гроздева първа си осигури квота за Токио 2020 в дисциплината спортен пистолет на 25 м, след като спечели старта за Световната купа в Пекин. За Гроздева това ще е седма олимпиада с което става първата българска спортистка с такъв брой участия на най-големия спортен форум.   ", "date": "2019.05.27", "title": "Антоанета Бонева спечели квота за олимпиадата в Токио 2020"}
