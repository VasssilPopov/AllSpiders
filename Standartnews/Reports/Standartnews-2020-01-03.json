{"url": "https://standartnews.com/biznes/plashchame-dds-pri-osnoven-remont-na-sgrada-410693.html", "text": "Разширяват се случаите, при които ДДС ще се плаща при сделка или ремонт на сграда, съобщава Труд. За нови сгради вече се считат и обособени отделни части от съществуващи сгради в резултат на извършено надстрояване и/или допълващо застрояване, ако тези части могат да бъдат продадени отделно. За нови се считат и сгради, за които направените разходи за реконструкция, обновяване или преустройство са не по-малко от една трета от пазарната им цена и не са минали 60 месеца от ремонта. Това означава, че ако такива сгради бъдат продадени, вече трябва да се плати ДДС. Данък ще трябва да се плати, и ако сгради са дадени на наемател и той извърши съответните съществени реконструкции или преустройства.", "date": "2020.01.02", "title": "Плащаме ДДС при основен ремонт на сграда"}
{"url": "https://standartnews.com/biznes/tezi-biznesi-tryabva-speshno-da-se-registrirat-po-dds-410678.html", "text": "Няколко дни остават до 7 януари, до когато много барове, ресторанти, сладкарници и магазини за дрехи и обувки ще трябва да бъдат регистрирани по ДДС. Причината за това са промени в Закона за ДДС, които влязоха в сила на 1 януари, съобщава Труд. Досега много заведения и магазини не плащаха ДДС като използваха проста схема – щом оборотът им доближи 50 хил. лв. дейността се прехвърля на друга фирма на същия собственик. А същевременно персоналът, касовите апарати, оборудването в ресторанта и стоката в магазина остават същите. С промените в закона обаче използването на тази схема вече не е възможно. При последователното извършване на еднородна дейност в един и същи търговски обект от две или повече фирми, действащи съгласувано, в облагаемия оборот на всяка следваща фирма се включва оборотът, реализиран в обекта от предишната фирма, гласят новите текстове. Затова още на 1 януари, с влизането в сила на закона много заведения и търговци се оказва, че вече имат оборот от 50 хил. лв. за последните 12 месеца и имат срок до 7 януари да бъдат регистрирани по ДДС. В новите тестове на закона специално е посочено, че ако при прехвърляне на дейността в търговски обект от една фирма на друга работата е спряла за повече от един месец, няма да се счита, че се извършва последователна еднородна дейност и оборотът на двете дружества няма да се събира. Друга промяна предвижда, че заявените електронни адреси за кореспонденция вече се считат за електронен адрес за получаване на съобщения от НАП. Това означава, че при получаване на ревизионен акт или покана за плащане на задължение на електронната поща, документите вече се считат за връчени на фирмата. С друга промяна в закона при онлайн търговия и плащане с банкова кредитна или дебитна карта вместо касова бележка може да се предоставя на клиента по електронен път документ за продажбата, който не е издаден от фискално устройство. Съдържанието на този документ, както и редът за издаването му и предоставянето на данни за продажбата към НАП ще бъдат определени с наредба. Автоматите на самообслужване, в които са вградени фискални устройства, вече може да показват само на екран данни за извършената продажба, без да отпечатват хартиена касова бележка, гласят още промените.", "date": "2020.01.02", "title": "Тези бизнеси спешно да се регистрират по ДДС!"}
{"url": "https://standartnews.com/biznes/rekord-e600-mlrd-prsnali-evropeytsite-po-krchmi-410728.html", "text": "Ние си оставаме любители на домашната храна, заделяме само 4.5% от разходите си за ресторанти 600 милиарда евро са пръснали европейците по кръчми през 2018 г., сочат данните на \"Евростат\". Сумата е рекордна за ЕС, откакто изследването се провежда от 2008 г. насам. През 2018 г. европейците са похарчили с 19.3 млрд. евро повече за хранене извън дома спрямо 2017 г. За десетте години сумата е нараснала със 120 млрд. евро. Разходите на домакинствата за обществено хранене съставят 7% от общите им разходи, като тенденцията е към слабо повишение. За десетте години средният показател за ЕС се е увеличил с 0.3 пр. пункта. Страната ни се намира в долната половина на класацията, като през 2018 г. българите отделят средно 4.5% от разходите си за хранене в ресторанти, заведения за бързо хранене, кафенета и др. На годишна база промяна у нас няма. От началото на изследването през 2008 г. до 2018 г. обаче в България се увеличава консумацията на храна и напитки навън с 1.2%. Най-висока е тя през 2012 г., когато достига 5.3%. Най-голям спад има през 2016 г., когато е отчетено понижение в размер на 0.8 пр. пункта и делът ни става 4.3%. Оттогава се наблюдава слаб ръст. Най-много за консумация на храна и напитки навън дават в Ирландия, чийто дял е 14.4%, следвана от Испания и Малта. Най-малко разходи за хранене навън правят в Румъния, чийто дял е 1.9%, в Полша и в Литва. В периода 2008 – 2018 г. е нараснало потреблението на храна и напитки навън в повечето страни от Европейския съюз. Най-голямо увеличение за периода има в Малта – с 4.4 пр. пункта до 12.6% през 2018 г., следвана от Ирландия (+2.9 пр. пункта) и Унгария (+2.5 пр. пункта). За сравнение в четири страни членки разходите за хранене навън намаляват в периода 2008 - 2018 г. Най-голям спад е отчетен в Румъния – с 1 пр. пункт, в Испания – с 0.8 пр. пункта, в Словакия – с 0.5 пр. пункта и във Великобритания – с 0.2 пр. пункт", "date": "2020.01.02", "title": "РЕКОРД! Е600 млрд. пръснали европейците по кръчми"}
{"url": "https://standartnews.com/biznes/germantsite-sa-spestili-66-triliona-evro-410731.html", "text": "Рекордно ниските лихви не са смутили германските вложители и през 2019 г. спестяванията на домакинствата значително са се увеличили, предаде ДПА. Според изчисленията на частната Де Цет банк (DZ Bank) финансовите активи на частните домакинства са нараснали с около 441 млрд. евро до рекордните 6,6 трлн. евро миналата година. Това се дължи на факта, че германците спестяват повече пари, като делът на спестяванията вероятно е останал без промяна спрямо 2018 г. на ниво 11 процента. Това означава, че на всеки 100 евро разполагаем доход, 11 евро са заделени като спестявания. Вложителите в акции са спечелили от повишението на котировките на фондовите пазари. Проучването на Де Цет банк обхваща банкови депозити, пари кеш, облигации и инструменти на паричния пазар, акции, фондове, застраховки, пенсионни осигуровки и други финансови участия.", "date": "2020.01.02", "title": "Германците са спестили 6,6 трилиона евро"}
{"url": "https://standartnews.com/biznes/veche-bez-sluzhebni-belezhki-km-danchnata-deklaratsiya-410692.html", "text": "\"Вече служебни бележки не са необходими - нито трябва да бъдат прилагани към данъчната декларация, нито се налага да се искат и получават. Същата информация се съдържа в т.нар. \"сметки за изплатени суми\", които работодателите издават\". Това съобщи в интервю за БНР говорителят на НАП Росен Бъчваров. \"Всеки притежател на персонален код, издаден от НАП, и електронен подпис, през месец март ще може да види така наречената \"предварително попълнена данъчна декларация\" като една отделна електронна услуга, в която ще са попълнени всички доходи, за които НАП знае - това са доходи от трудови правоотношения и хонорари\", посочи Бъчваров. Но ако има други източници на доходи - наем или някой вид данъчни облекчения, човекът трябва да допопълни ръчно или да коригира данъчната си декларация\", посочи той и каза, че се очаква повече хора да поискат да получат персонален код. От днес могат да се подават данъчни декларации на хартия, уточни Бъчваров, но посъветва да не се бърза с това, защото предстои да бъде пусната предварително попълнената данъчна декларация. \"Има период от началото на март, когато ще бъде пусната попълнената данъчна декларация, до края на март - докогато може да се ползва 5% намаление от данъка за довнасяне, ако освен че е подал декларация по електронен път, няма и стари неплатени задължения\", каза още говорителят на НАП. Няма промяна в дизайна на данъчната декларация и в електронната услуга.", "date": "2020.01.02", "title": "Вече без служебни бележки към данъчната декларация"}
{"url": "https://standartnews.com/biznes/prevozvachi-dadokha-ultimatum-na-kabineta-410738.html", "text": "Протест ще организират превозвачите от цялата страна на 13 януари, ако до тази дата не започнат разговори с правителството за намаляване на тол такси. Това съобщи за \"Марица\" Петко Ангелов, председател на Камарата на автомобилните  превозвачи. Фирмите на Петко Ангелов  извършват пътнически и товарни превози. В протеста ще се включи и Сдружението на автобусните превозвачи. \"Предвидените тол такси  са няколко пъти по-високи в сравнение с това, което досега сме плащали, и ще съсипят бизнеса\", коментира превозвачът. В Пловдив в  знак на солидарност с табелки \"Протест\" продължават да пътуват градските рейсове на фирмите \"Автобусни превози\", \"Мери транс\" и \"Хеброс бус\".", "date": "2020.01.02", "title": "Превозвачи дадоха ултиматум на кабинета"}
{"url": "https://standartnews.com/biznes/noviyat-dank-vrkhu-sdelkite-nyama-da-oskpi-imotite-410735.html", "text": "По-високият данък върху сделки с имоти няма да повлияе на самите сделки и цените на имотите, заяви мениджърът на imoti.net Снежана Стойчева в интервю за бТВ. В последните дни на 2019 година Столичният общински съвет гласува вдигане на  данъците за сделки с имоти. Налогът  ще нарасне от 2,5% на 3%. Така например за имот от 100 хиляди лева дължимият данък ще бъде с 500 лева повече. Местната власт обещава още „да насочи повече средства за ремонти в кварталите, квартални улици, тротоари и паркинги”, казва тогава кметът Фандъкова. Стойчева добави, че това увеличение обаче няма да помогне повече сделки да се сключват на реалните цени. „Няма да стимулира и друго  - има пустеещи имоти в София, и няма да стимулира продажбата им това увеличение”, обясни експертът. Тя поясни и че скъпото строителство е новото, но то е и доста желано, защото е и по-качествено. \"Има лоши практики в брокерството обаче – да се пускат фалшиви обяви, например обаждате се, защото сте си харесали апартамент под наем с червено диванче, а се оказва, че то е дадено вече и ви се предлага нещо друго, което ясно показва, че обявата се ползва за примамка”, каза мениджърът на imoti.net. Тя поясни, че това е нещо като реклама, но не е много лоялно спрямо хората, понеже те си търсят нещо конкретно, а не по принцип. По думите й около 60% от сделките се случват с кредит, а това никак не е лошо, понеже говори за това, че купувачите имат стабилна работа и се чувстват сигурни в доходите си, каза още Стойчева. Най-скъпият имот сред къщите се намира в полите на Витоша, а цената му надхвърля над 5 000 евро на квадратен метър, заяви още експертът.", "date": "2020.01.02", "title": "Най-скъпият имот в София - 5000 евро на квадрат"}
{"url": "https://www.standartnews.com/sport/arsenal-otupa-man-yunayted-za-chng-video-410675.html", "text": "Отборът на Арсенал постигна жизнено важна победа с 2:0 при домакинството срещу Манчестър Юнайтед в голямото дерби на 21-вия кръг на Висшата лига. Момчетата на Микел Артета изиграха много енергично и агресивно първо полувреме, в което отбелязаха и решителните два гола, дело на Никола Пепе и Сократис, за да не оставят никакви шансове на своите гости за по-добър резултат. С актив от 27 точки \"топчиите\" се върнаха в челната 10-ка на класирането, съкращавайки разликата до \"червнеите дяволи само на 4 пункта след 21 изиграни мача. ", "date": "2020.01.02", "title": "Арсенал отупа Ман Юнайтед за ЧНГ (ВИДЕО)"}
{"url": "https://standartnews.com/biznes/vizhte-koya-e-nay-bezopasnata-aviokompaniya-410751.html", "text": "Австралийската авиокомпания \"Куонтас\" (Qantas) е оценена като най-безопасния авиопревозвач в света, следвана от новозеландската \"Еър Ню Зиланд\" (Air New Zealand) и тайландската \"ЕВА еър\" (EVA Air). Това сочи класация на специализирания сайт AirlineRatings.com. Авиокомпаниите са оценявани по няколко фактора, включително срок на експлоатация на самолетите, брой авиокатастрофи и сериозни аварии, проверки от авиационните власти, рентабилност и други критерии. \"Куонтас\" води при показателите, свързани с работата на екипажите, използването на системите за автоматично кацане с помощта на навигационни спътникови системи и точност на управление в планински региони. Освен това авиопревозвачът използва система за мониторинг на двигателите в реално време, за да бъдат засечени евентуални нередности преди те да доведат до сериозни проблеми с машините. Сред двайсетте най-безопасни авиокомпании са също \"Етихад\" (Etihad), \"Катар еъруейз\" (Qatar Airways), \"Сингапур еърлайнс\" (Singapore Airlines), \"Емирейтс\" (Emirates), \"Аляска еърлайнс\" (Alaska Airlines), \"Катай пасифик \" (Cathay Pacific Airways), \"Върджин Австралия\" (Virgin Australia), Хавайските авиолинии (Hawaiian Airlines), \"Върджин атлантик еърлайнс \" (Virgin Atlantic Airlines), португалската ТАП (TAP), САС (SAS), \"Роял Джордейниън\" (Royal Jordanian), \"Суис\" (Swiss), \"Финеър\" (Finnair), \"Луфтханза\" (Lufthansa), \"Еър Лингъс\" (Aer Lingus), и Ка Ел Ем (KLM). За десетте най-безопасни нискотарфни авиокомпании са определени \"Еър Арабия\" (Air Arabia), \"Флайби\" (Flybe), \"Фронтиър\" (Frontier), Ейч Кей експрес (HK Express), \"ИндиГоу\" (IndiGo), \"Джетблу\" (Jetblue), \"Воларис \" (Volaris), \"Вуелин\" (Vueling), \"Уестджет\" (Westjet) и \"Уиз\" (Wizz). Те са преминали одит за експлоатационна безопасност съгласно стандартите на Международната асоциация за въздушния транспорт", "date": "2020.01.02", "title": "Вижте коя е най-безопасната авиокомпания"}
{"url": "https://standartnews.com/svyat/kholandiya-veche-ofitsialno-e-niderlandiya-410670.html", "text": "Oт 1 януари 2020 името Холандия /Holland/, официално престава да съществува като обозначение на държавата Нидерландия. Това съобщиха местните власти, цитирани от БГНЕС. От началото на годината институциите, местните власти, университетите, частните компании и медиите трябва да използват името \"Нидерландия\". Правителството вярва, че тази мярка ще позволи на страната да се отърве от имиджа си на място, свързано с наркотици и проституция. Властите на страната смятат, че това решение ще преразпредели туристическия поток, тъй като днес повечето туристи посещават именно исторически старата Холандия - Амстердам и Хага - и тези градове не могат да се справят с огромния приток на посетители. Реформата за смяната на името на страната ще струва на бюджета на кралството 200 хиляди евро. По-рано стана известно, че властите в Амстердам искат да премахнат употребата и на названието „Квартал на червените фенери“. Обичайното име напълно ще изчезне от градските знаци - то ще бъде заменено с историческото име на квартала „De Wallen“. Националният съвет за туризъм от своя страна се надява туристите да започнат да посещават нови и по-нестандартни дестинации в Нидерландия.", "date": "2020.01.02", "title": "Холандия вече официално е Нидерландия"}
{"url": "https://www.standartnews.com/sport/izbrakha-noviya-kral-na-amerika-po-futbol-410679.html", "text": "Нападателят Габриел Барбоса (Фламенго) бе обявен за \"Крал на Америка\" по футбол. 23-годишният бразилец спечели приза за играч на годината от спортните журналисти на южния континент в анкета, организирана традиционно от уругвайския вестник \"Ел Паис\". Барбоса бе водещ голмайстор в шампионския сезон на отбора от Рио де Жанейро, който записа и златен дубъл с Копа Либертадорес. \"Габигол\" се разписа 43 пъти през 2019-а и с това изравни най-добрите сезони на Неймар от 2010-а и 2012-а. Той вкара и в последната минута във финала на Копа Либертадорес срещу Ривър Плейт, с което донесе първата титла на Южна Америка за Фламенго от 38 години насам. Габриел има 25 гола в първенството и девет в Копа Либертадорес. Той обаче не се разписа срещу Ливърпул във финала на световната клубна купа. Нападателят е собственост на Интер и играеше под наем за Фламенго, който предложи 16 милиона на италианците за неговите права.", "date": "2020.01.02", "title": "Избраха новия \"Крал на Америка\" по футбол"}
{"url": "https://standartnews.com/sport/koi-sa-v-top-10-na-transferniya-pazar-vv-futbola-410743.html", "text": "Януарският трансферен прозорец започва с пълна скорост и големите клубове в цяла Европа търсят подходящите играчи, които да им помогнат в борбата за европейските купи или за шампионските титли във вътрешните първенства. В навечерието на Нова година Борусия Дортмунд се пребори за една от най-апетитните хапки на пазара. Немският клуб привлече 19-годишния Ерлинг Хааланд от РБ Залцбург срещу 20 млн. евро. Младият норвежки нападател вкара осем гола в Шампионска лига през есента и за подписа му се изви голяма опашка. Пред нас е една изключително интересна зима, в която някои от най-големите футболни суперзвезди ще сменят отборите си. Кои са те и колко струват? Пазарната стойност на играчите е определена от transfermarkt.com.     Чилийският халф многократно даде да се разбере, че не е доволен от престоя си в Барселона. Видал иска да играе повече и няма да е изненада, ако си тръгне още през зимата. Твърди се, че преди Ел Класико дори е напуснал тренировката, след като е разбрал, че няма да е титуляр. Каталунците са готови да го пуснат да си ходи, но срещу 20 милиона евро. Интер и Манчестър Юнайтед вече зявиха интерес към него.     През лятото талантливият полузащитник дойде в Ювентус със свободен трансфер от ПСЖ. Той обаче не успя да влезе в основния състав и е недоволен от статута си на резерва. Барселона се интересува от него, има и вариант за завръщане в родната му Франция, където най-сериозната опция е Лион.     Нападателят от Кот д'Ивоар вече има неуспешен опит в европейски  топ отбор, след като преди шест сезона премина от Кристъл Палас в Манчестър Юнайтед. След престой в Кардиф той се завърна в лондонския клуб и през последните години се превърна в едно от най-добрите крила на Висшата лига. През лятото бе ухажван от  Евертън, Арсенал и Наполи, но в крайна сметка не се стигна до трансфер. Въпреки това Заха не се отказва от мечтата си за промяна. Най-сериозният кандидат засега е Челси, но Арсенал също дебне от втора позиция. А цената? От Кристъл Палас искат между 75 и 80 милиона паунда, но може да го продада и за по-малко.     Дълги години уругвайският нападател беше основното оръжие на ПСЖ, но този сезон загуби водещата си роля в отбора и започна да говори за напускането си. Треньорът на парижани Томас Тухел твърди, че Кавани все още е ключов играч за него, но едва ли ще търпи сърцераздирателните му изявления. Кавани е най-близко до трансфер в Атлетико Мадрид през януари, а като алтернатива е САЩ, където ЛА Галакси се интересува от него.     В йерархията на новия треньор Челси Франк Лампард френският световен шампион е паднал до позицията на трети нападател и е много вероятно да напусне Лондон. Смяната на отбора беше препоръчана и от треньора на \"петлите\" Дидие Дешан. Антонио Конте и Интер Милано се интересуват от услугите на Жиру. Именно под ръководството на Конте нападателят се възроди в Челси през 2018 г. Пред тарана има и други интересни опции - Атлетико Мадрид и завръщане във Франция, където Лион и Бордо не крият интереса си.     Датчанинът е играч от световна класа, но Тотнъм едва ли ще успее да го задържи. Основната причина е фактът, че договорът му с \"шпорите\" приключва след шест месеца. На опашката за Ериксен вече са редица от топ клубовете в Европа. От Реал Мадрид отдавна са си го заплюли, а Зинедин Зидан вижда в негово лице идеалния заместник на 34-годишния Лука Модрич. Кандидат е и Ювентус, който обича да се насочва към играчи, чиито договори изтичат след шест месеца. Байерн Мюнхен и Интер също следят ситуацията около Ериксен.     19-годишният англичанин се представя много силно в Бундеслигата след преминаването си от Манчестър Сити, като през есента блесна с 12 гола и 13 асистенции във всички мачове на Борусия Дортмунд. Изявите му привлякоха вниманието на няколко отбора от родината му - Манчестър Юнайтед, Челси и Ливърпул. Твърди се, че и желанието на Санчо е да се завърне на Острова. На този етап най-добрите финансови условия предлага Челси.     Френският полузащитник лекува травма в глезена от два месеца, а последните информации са, че ще се наложи и операция. Въпреки това спекулациите за негов трансфер не спират, като се говори най-вече за продажбав Реал Мадрид или Ювентус.  Мениджърът на Юнайтед Оле-Гунар Солскяер заяви, че Погба не се продава, но никога не може да бъде сигурен за клиентите на футболния агент Мино Райола.      Досега шестте години на Бейл в Реал бяха успешни, но и противоречиви. Спасителният вариант за уелския бързак може да дойде от новия треньор на Тотнъм Жозе Моуриньо. Трансфер в  Манчестър Юнайтед, за който се говореше няколко пъти в миналото, също не е изключен. Както и при Погба обаче, въпросът е дали заминаването ще се извърши сега или през лятото.      Безспорно едно от най-интересните имена на пазара е носителят на \"Златната топка\" за 2018 година Лука Модрич. Хърватинът все още не е подписал ново споразумение с Реал Мадрид и вече е свободен да преговаря с други тимове и да напусне \"Сантяго Бернабеу\" срещу символична сума през зимата, или без трансферна сума през лятото. Още през лятото Модрич бе пред трансфер в Милан, но тогава не се стигна до споразумение. Италианците обаче не са загубили интереса си към хърватина.", "date": "2020.01.02", "title": "Кои са в топ 10 на трансферния пазар във футбола"}
{"url": "https://standartnews.com/svyat/sgrada-rukhna-v-indiya-ima-zatrupani-410684.html", "text": "Сграда на завод се срути в Делхи в резултат на пожар, няколко души са под развалините, съобщи БГНЕС. Пожарът е избухнал днес сутринта. По време на спасителната операция в сградата е възникнала експлозия, която е довела до нейното срутване. Сред оказалите се под развалините са и няколко пожарникари, съобщи агенцията. Търсенето и спасителната операция продължава. 35 пожарни звена работят на място.", "date": "2020.01.02", "title": "Сграда рухна в Индия, има затрупани"}
{"url": "https://www.standartnews.com/sport/lafovete-v-bg-futbola-za-2019-godina-410687.html", "text": "2019 година не мина без големи бисери и закачки в българския спорт. Разбира се, сред най-колоритните влизат фигури като Венцеслав Стефанов, Димитър Пенев, Христо Крушарски, Валери Божинов, Кубрат Пулев, Любослав Пенев, Велислав Вуцов и др. Ето и някои от най-запомнящите лафове на 2019 година:   \"Младите момчета са един вид доста по-млади\" \"Левски е голям, защото е голям отбор\" \"Венци като види микрофоните, все едно вижда печено прасе\" \"Локомотив (Пловдив) се готви за световен шампион\" \"Кръчмата ще я прекръстят на \"Пътят на Левски минава през Пловдив\" \"Манчестър Юнайтед няма никакъв шанс срещу Локо Пловдив\" \"Ще докарам Локомотив до нивото на Манчестър Сити\" \"Взел съм Чавдар Цветков, защото е спец по бирата\" \"Прeди мача с Дунав говорих с момчетата в кабината\" \"Целият отбор игра като отбор, което е най-важното за футболен отбор\" \"Виждаш ми се интелигентно момче, но перчемът ти е от времето на Рузвелт\" \"Има спусната директива от Хасан Чинчири\" \"Нямам цел да стана премиер-министър\" \"Ние създадохме Левски – дадохме им мрежи и греди\" \"Копърфийлд, Тръмп и Путин да дойдат тук, няма да оправят нищо\" \"Търсим четвъртия съдия – няма го, може да се е качил да пие едно кафе\" \"Гледам, че публиката започва да се завръща на терена\" \"Първо, добър вечер на всички...\" \"Съживявам мъртъвци\" \"Бях притеснен, защото тия паркират \"рейса\" отпред\" \"С Венци Стефанов имаме цивилизационни разминавания\" \"I'm another different ниво\" \"За 90 минути имаха 80 атаки\" \"Докато ние вкараме VAR, другите ще играят футбол на Марс\" \"Ще напиша съобщение на Интер да ме вземат\" \"Римската империя и Левски пропаднаха заради съветници\" \"Централният нападател, циганчето, беше вкарал пет гола онзи ден\" \"Ние сме императорите на Пловдив\" \"Диего Фабрини игра миналия сезон в Ботушари\" \"Езе вдигна крак да убие комар и така Славия вкара гол\" \"Излизаме винаги за победа! Това е в ЕГН-то на ЦСКА\" \"Няма да ставам треньор, съпругата не е съгласна\" \"Иска ми се да вземем халфа на Англия и Магуайър, ама не може\" \"На мача с Англия очаквах на терена да излезе Апостол Карамитев\" \"Повече се нервирам от футболистите, вкъщи ще строша някоя чаша от яд\" \"Който е междинен – да играе тото кой ще спечели мача\" \"Ако увеличим охраната, имаме право да бием Унгария\"", "date": "2020.01.02", "title": "Лафовете в БГ футбола за 2019 година"}
{"url": "https://www.standartnews.com/sport/voleybolistite-trgvat-s-pobeda-za-berlin-410676.html", "text": "Мъжкият ни национален отбор по волейбол надигра Египет с 3:0 (25:15, 25:23, 25:22) във втората контрола в столичната зала \"Христо Ботев\". След това се изигра още един допълнителен гейм, който бе спечелен от гостите с 25:21. Така отборът ни записа втори успех в двубоите с Египет след 3:1 на 31 декември, които са последни и единствени проверки преди олимпийската квалификация в Берлин (5-10 януари). С най-голям актив за победата на България бе Мартин Атанасов със 17 точки (4 аса). Виктор Йосифов добави 15 точки за успеха (3 аса, 4 блока). За Египет Ахмед Салах бе най-резултатен с 13 точки. Олимпийската квалификация в Берлин започва в неделя. Първият мач на нашите е в понеделник срещу тима на Франция. Останалите съперници са отборите на Сърбия и Холандия, а в другата група са Германия, Белгия, Словения и Чехия. Само крайният победител се класира на олимпиадата.", "date": "2020.01.02", "title": "Волейболистите тръгват с победа за Берлин"}
{"url": "https://standartnews.com/sport/arsenal-otupa-man-yunayted-za-chng-video-410675.html", "text": "Отборът на Арсенал постигна жизнено важна победа с 2:0 при домакинството срещу Манчестър Юнайтед в голямото дерби на 21-вия кръг на Висшата лига. Момчетата на Микел Артета изиграха много енергично и агресивно първо полувреме, в което отбелязаха и решителните два гола, дело на Никола Пепе и Сократис, за да не оставят никакви шансове на своите гости за по-добър резултат. С актив от 27 точки \"топчиите\" се върнаха в челната 10-ка на класирането, съкращавайки разликата до \"червнеите дяволи само на 4 пункта след 21 изиграни мача. ", "date": "2020.01.02", "title": "Арсенал отупа Ман Юнайтед за ЧНГ (ВИДЕО)"}
{"url": "https://www.standartnews.com/sport/kralev-za-futbola-sami-vlyazokhme-v-kapana-410681.html", "text": "Спортният министър Красен Кралев, който празнува рожден ден днес, коментира проверката, която държавата прави за разходваните от Българския футболен съюз средства. Той сподели, че проверката е много детайлна и в края на януари ще има резултати. \"Във футбола се случиха много неприятни неща, най-вече за мен е случилото се на България-Англия. Ние сами влязохме в капана. Дълго време английските медии подготвяха обществеността, че ще има расизъм и няколко човека подготвиха провокация, която доведе до сътресения\", заяви Кралев за bTV. \"За проверките в полицията не мога да коментирам. Нашата проверка е изключително мащабна, две седмици след България-Англия започнахме проверка на всички средства, отпускани от държавата към футболния съюз за една програмата, която бе много успешна. Очаквам да приключи в края на януари. Проверяваме детайлно всичко, дали са произведени всички артикули, дали са били доставени на клубовете. Правим срещи на наши екипи с клубовете. Проверяваме абсолютно всичко. В чии хотели са били, то се знае, то е публична информация.\" \"Не можем да коментираме това нещо - дали е законно и дали е морално. Ако има нормално проведена процедура, значи е законно. Ако не е, значи не е законно. Друг въпрос е, дали е морално.\" \"Ние оценяваме процедурата и дали в момента на процедурата са били изрядни. Полицията също прави разследване. Не мога да коментирам преди да са приключили проверките. До момента сме проверили над 300 клуба, имаме още поне 200.\" Относно очакваното съдружие между министерството и ЦСКА за стадион \"Българска армия\", министърът коментира: \"Ние сме готови, когато ЦСКА са готови, дружеството ще бъде учредено.\" Кралев говори и за другата федерация, в която има сътресения в ръководството - волейболната, както и за шансовете на двата ни национални отбора в олимпийските квалификации: \"Битката започва, и двата ни отбора имат шансове, но ще е много трудно. За съжаление срещу Бразилия бяхме на точка от класиране, сега ще е по-трудно с Франция и Сърбия. Имаме доста по-големи сравнения в сравнение с 2016.\" \"Добър знак е (завръщането на Георги Братоев б.р.). Ние нямаме чак толкова много световни звезди, за да се лишаваме от най-добрите си волейболисти. Така че всеки човек може да допринесе в тази битка за класиране.\" \"Надявам се тази смяна на ръководството да не се отрази. С оглед на последните събития има насрочен вече конгрес, ще се проведат демократични избори. Господин Лазаров каза, че няма да се кандидатира, така че там мисля, че промяната ще стане факт. Промяната беше предизвикана от клубовете. Те прецениха, че искат да бъдат управлявани по нов начин. За кратко успяха да постигнат тази своя цел.\" \"Любо Ганев е човек с много модерни виждания, има изключителни контакти, които ще бъдат полезни за българския волейбол. Той е човек, който живее с волейбола. Там има особеност, че нов президент може да е само член на Управителния съвет.\" Спортният министър говори и затова какво ни очаква в спорта през 2020 с оглед на големите родни спортисти и предстоящата Олимпиада.  \"Григор (Димитров) може да победи всеки и може да загуби от всеки. Дано стигне тези върхове, които стигна като спечели Мастърса в Лондон. Има всички шансове.\" \"На Кубрат Пулев може би му предстои финален сблъсък за световна титла, така че освен Олимпийските игри ще има още много спортни събития.\" \"Спрямо Игрите в Рио, имахме представители в 14 спорта, сега очаквам да имаме в 18. Имахме 41 квоти, пратихме 45 състезатели. Сега очакваме между 51 и 55 квоти. Има спортове, в които бележим много сериозен напредък.\" \"Оценката и очакванията ни са на базата на тази година. Във вдигането на тежести очакваме медал на Божидар Андреев. В борбата също имаме много шансове за медали, особено в женската, най-вече Тайбе Юсеин. Художествената гимнастика този път не само ансамбълът, а и Боряна Калейн. В бокса стартираме с големи очаквания. \"Тази година нямаме световен шампион, но това не значи, че отиваме в по-лошо състояние спрямо миналите Игри. Промяна в спорта не може да стане за 2-3-4 години.\"", "date": "2020.01.02", "title": "Кралев за футбола: Сами влязохме в капана"}
{"url": "https://standartnews.com/svyat/silno-zemetresenie-raztrsi-iran-410669.html", "text": "Силно земетресение е усетено в Северен Иран тази сутрин. То е регистрирано в 7.59 часа местно време (6.29 часа българско). То е било със сила 5.8 по Рихтер, а епицентърът му е бил близо до град Санган, на дълбочина 10 километра. Минути по късно в същия район е регистирано ново – по-слабо земетресение. То е било с магнитуд 3.7 по Рихтер. Към момента няма данни за жертви или нанесени материални щети.", "date": "2020.01.02", "title": "Силно земетресение разтърси Иран"}
{"url": "https://www.standartnews.com/sport/pavel-vrba-ludogorets-me-iskashe-otdavna-410686.html", "text": "Привличането на Павел Върба в Лудогорец изглежда съвсем не е импулсивен ход, а напротив. Самият специалист разкри в интервю пред изданието sport.cz в родината си, че първият опит \"орлите\" да го вземат е бил още преди три години и половина.  Тогава той беше отново начело на Виктория Пилзен, а тимът му спореше именно с родния шампион за място в групите на Шампионската лига. И в този случай разградчани успяха да преодолеят чешкото препятствие, но явно са останали очаровани от работата на Върба.  \"Първият контакт с Лудогорец беше по времето, в което се срещнахме в Шампионската лига. Не мисля обаче, че тогава имаше как да напусна, защото бяхме в подем. Сега ситуацията беше друга и затова предпочетох да приема офертата.\" \"Сега предложението беше и доста изгодно от финансово положение. И все пак отивам в отбор, който е хегемон в родината си, спечелил е осем поредни титли, участва регулярно в евротурнирите и се представя повече от добре\", заяви Върба и коментира жребия на Лудогорец с Интер в Лига Европа.  \"Когато разбрах, че Лудогорец ще срещне Интер, се обадих на един приятел от Славия Прага (бел. ред. чешкият тим срещна \"нерадзурите\" в групите на Шампионската лига този сезон). Представих му се като Ромелу Лукаку. На него му трябваше известно време, за да се усети, че го будалкам.\" \"Беше хубаво да видя как Славия Прага играе срещу такъв именит съперник. В Милано \"червено-белите\" бяха страхотни, но в Прага италианците показаха невероятни качества, доказаха се като голям отбор. И в крайна сметка заслужено победиха\", заяви Върба и обясни, че няма да му е трудно да работи в интернационалната съблекалня на Лудогорец, защото има подобен опит.  \"Във Виктория работех само с чехи и словаци, но имам опит с ръководенето на много чужденци. В Махачкала, когато водех Анжи, имах 13 чужденци в отбора. После дойдоха и други в течение на сезона. Разликата между Лудогорец и Анжи е, че българският тим е в пъти по-организиран и стабилен.\" \"Изгледах подробно последните му шест двубоя и съм впечатлен. Сега ни предстоят два лагера в Турция и ще имам достатъчно време да опозная играчите си\", заяви Върба и накрая разкри какво може да се очаква, когато приключи договорът му с Лудогорец.  \"Сега беше време да изчезна от Чехия за няколко години. Имам договор до 2022 г. Ако успея да го изпълня докрай, ще видим какво ще стане после. Но ако се върна в родината си след това, няма да е във Виктория Пилзен. Мечта ми е да се върна в родния си Баник Острава\", заяви Върба. ", "date": "2020.01.02", "title": "Павел Върба: Лудогорец ме искаше отдавна"}
{"url": "https://standartnews.com/kultura/otvaryat-nay-starata-kamenna-piramida-410668.html", "text": "Стъпаловидната пирамида на Джосер, която е на възраст почти 5000 години и се счита за първото каменно съоръжение в света, се очаква в най-скоро време да бъде открита след дълго реставриране, съобщава списанието WTravel. Тов а е най-древната от съхранените каменни пирамиди, постпроена  за погребението на египетския фараон Джосер около 2650 години преди новата ера. За строежа й са използвани каменни блокове вместо обичайния кирпич. Има 11 погребялни камери в тунелите. 6-степенната пирамида е с размери 125 на 115 м и височина 62 м. Но с годините частично ерозира и сега размерите ѝ са 121 × 109 м, а височината е 61 м. Десетки работници сега я подготвят за повторно откриване след мащабната реконструкция, направена по най-съвременни технологии, въпреки че египетски археолози вече се опасяват дали съвременните части от фасадата не лишават пирамидата от историческата й стойност. В пирамидата вече ще може да се слиза до 28 метра под земята, където са разположени 7-метровите саркофази. Досега това не беше възможно заради лоша вентилация, повредено осветление и изпочупени фрески по стените. До 2011 години стените на пирамидата на Джосер периодично са били укрепвани, но след честите смени на властта тя е била доста занемарена. Правителството на Египет бе принудено да отдели 1 милион долара за реставрацията й след като ЮНЕСКО обяви, че най-старата гробница е на границата на разрушението.", "date": "2020.01.02", "title": "Отварят най-старата каменна пирамида"}
{"url": "https://standartnews.com/kultura/cherpyat-v-armiyata-za-ivanovden-410699.html", "text": "Армейската трупа ще черпи на Ивановден – именниците ще гледат без пари „Много шум за нищо“ на 7 януари, а техните придружители ще се забавляват на вечната шекспирова комедия с билети на половин цена. „Всеки, който носи името Иван, Иванка, Жана, Жан, Янко, Яна и техните производни, може да покани своите приятели в нашия театър. За всички гости на спектакъла ще има чаша вино от именика на сцената - Иван Радоев“, казват  домакините. Да припомним, че спектакълът „Много шум за нищо“ събира овации вече повече от 20 години на голямата сцена в храма на Мелпомена.", "date": "2020.01.02", "title": "Черпят в Армията за Ивановден"}
{"url": "https://www.standartnews.com/sport/grisho-shche-bde-predpazliv-otkv-turniri-v-nachaloto-na-godinata-410696.html", "text": "Григор Димитров и националите ни дадоха прескоференция преди старта на  ATP Cup в Сидни. Първата ни ракета обясни, че няма да се подлага на допълнително напрежение и \"да се хвърля\" във всички турнири още в началото на сезона. Григор още внимава заради тежката контузия в рамото, която месеци наред му пречеше да играе пълноценен тенис.  \"Ще бъде година, която ще си спомням до края на живота ми\", каза Гришо. \"Тялото ми се чувства доста добре сега. Все още наблюдавам под лупа много голяма част от работата ми и от това, през което преминавам. Определям ритъма си по правилния начин\", коментира първата ни ракета. \"Няма да прибързвам и да играя твърде много турнири в ранната фаза на сезона. Ще се грижа за тялото си. Това е приоритет номер едно\", сподели световният №20. \"Очевидно, не се състезавах пълноценно в първите четири месеца от 2019 година и това постави пред мен много съмнения, изпаднах назад в ранглистата. Но в същото време бях способен да се възстановя, колкото се може по-бързо и сега се надявам, че съм в позиция, от която мога само да се подобрявам. Наистина ще се съсредоточа върху това\", продължи Димитров. Гришо влиза в ролята на играещ капитан за България на ATP Cup, а Димитър Кузманов открива надпреварата за нашите с Великобритания с двубой срещу Камерън Нори утре (3 януари). Мачът между вторите ракети на двете страни в турнира ще започне в 8:30 часа българско време, а след 10 часа на корта излизат Гришо и водещият състезател на британците Кайл Едмънд. \"Няма съмнение, че това е предизвикателство. Винаги ми е било мечта да бъда от другата страна и мисля, че да си треньор никога не е лесно. Не знам дали ще бъда добър треньор. Мога само да споделям опита си и виждането си с другите момчета\", добави Гришо.", "date": "2020.01.02", "title": "Гришо: Ще бъда предпазлив откъм турнири"}
{"url": "https://www.standartnews.com/sport/natsionalite-s-prvi-trenirovki-za-2020-v-bansko-410697.html", "text": "Националите в алпийките ски направиха днес първите си тренировки за 2020. Най-добрите ни състезатели Алберт Попов, Камен Златков и останалите от А, В, С и женитге, имаха възможност да тренират при отлични условия в ски курорт №1 - Банско. Специално за тях още вчера треньорския щаб на националите воден от Ивайло Борисов, Сергей Комаров и екипа на домакините от \"Юлен\" АД подготвиха трасето като за световната купа. \r\nОт Банско Алберт пътува за Загреб, където на 5 януари ще кара в първия слалом за световната купа за календарната 2020. Камен Златков пък отива във Вожани (Франция), където на 4 и 5 януари ще кара в слаломите за Европейската купа. Попов и Златков ще се съберат в Мадона ди Кампилио за слалома за световната купа на 8 януари. фото Иван Обрейков", "date": "2020.01.02", "title": "Националите с първи тренировки за 2020 в Банско"}
{"url": "https://www.standartnews.com/sport/mach-pulev-dzhoshua-shche-ima-potvrdi-edi-khrn-410700.html", "text": "Колкото и да увъртат и да се правят на недостъпни, от лагера на Антъни Джошуа няма да имат друга опция за следващ мач, освен да е с Кубрат Пулев. Това стана ясно от изказване на промоутъра на британеца Еди Хърн.  В навечерието на 2020 г. импресариото в доста нагъл стил нападна Кобрата, а също така обяви, че ако той не играе по техните правила, сделка за мач няма да има. Мениджърът досега винаги излизаше с аргумента, че за клиента му има и друга опция за двубой, ако не се разбере с Пулев, който е задължителен претендент за световната титла във версия IBF.  Хърн винаги е твърдял, че Джошуа може да се бие с Олександър Усик, който пък е задължителен претендент в WBO. Там нещата се улесняват драстично, защото импресариото се грижи за правата и на двамата боксьори. И, както го бъзикат в боксовия свят, \"няма да му е трудно да се разбере със себе си\".  Сега обаче става ясно, че самият украинец предпочита да проведе още един двубой на професионалния ринг, преди да се срещне с британския доминант в тежка категория. Затова Хърн е принуден от клиента си да му договори мач с Дерек Чисора в средата на март, а чак след това ще се мисли за мач с Джошуа.  Това ограничава драстично опциите пред британеца, който не може да проведе двубой с друг опонент, докато има заложени задължителни претенденти пред себе си. За да се бие с друг, той трябва да оваканти титлите си, а въпреки всички заплахи от импресариото, това засега не стои на дневен ред, защото графикът на другите големи имена в категорията е запълнен. И така Джошуа, иска или не иска, ще трябва да се бие с Кубрат.  \"Олександър Усик е много трезвомислещо момче. Той иска да има още един голям двубой, преди да се изправи срещу Джошуа. Затова сега му редим мач с Дерек Чисора. Все пак не трябва да мислим, че мач Усик-Джошуа е гарантиран. Все пак Антъни може да падне от Пулев, може да се контузи, може да освободи колана си, така че има много вероятности.\" \"Но съм сигурен, че един ден ще видим двубой между двамата. Това би било велик мач, колосално събитие, между двама от най-великите боксьори в момента. Вярвам, че няма да се стигне до овакантяване на титлите на Антъни и ще видим очакваните битки\", заяви Хърн. ", "date": "2020.01.02", "title": "Мач Пулев - Джошуа ще има, потвърди Еди Хърн"}
{"url": "https://standartnews.com/regionalni/v-sidni-nauchikha-kde-e-dupnitsa-410734.html", "text": "Братя Галеви остава синоним на Дупница само за нас, българите. Оказа се, че градът е станал популярен из целия свят с различни имена, защотко 20% от новите дупничани са родени от Австралия до Канада. 449 са новите жители на община Дупница през 2019 година, показва справката на администрацията. 86 от тях са родени в чужбина, като най-много са проплакали в Италия – 22, следвани от Великобритания - 19, САЩ - 14, Германия - 9, другите са от Белгия, Испания, Кипър и Канада. За първи път има родено дупничанче в Австралия – Оливия. Малката принцеса е първо дете на родителите си – Йордан и Мария Коцеви. \"Оливия се роди на 8 март миналата година в Сидни. Доколкото зная, няма друго бебе, което е записано като жител на Дупница и раждало се поне последните 30 години в Австралия\", коментира общинският съветник Йонко Гергов, на който Оливия е племенничка. Изглежда, че най-новото поколение, дори засега да живее в Дупница, се готви да поема по широкия свят. Зяатова и най-популярни са имената Моника, Емили, Ейми, Мелани, Таная, Анибал и Дилара. Радва тенденция е, че сватбите в Дупница далеч превишават разводите, а първото бебе за тази година е Василен и това е най-новият жител на община Сапарева баня.", "date": "2020.01.02", "title": "В Сидни научиха къде е Дупница"}
{"url": "https://standartnews.com/regionalni/panika-za-voda-i-v-sliven-410711.html", "text": "Снимки и видеа с социалните мрежи, показващи, че и язовир \"Асеновец\" е почти пресъхнал, паникьосаха сливналии. В Града под сините камъни започнаха да говорят, че най-късно през март ги чака съдбата на перничани – режим.  \r\n \r\nОсобено шокиращо е въздействието на снимка на язовира преди и паралела със сегашното ниво на водата, документирани от Даниел Рундев. Хората се възмущават от пустинния пейзаж, обвиняват държавата в безхаберие и в същото време си \"честитят\" новите цени на водата от 1 януари, обявени от местното водоснабдително дружество, предаде Дарик радио. От вчера водата за битовите потребители струва 2,77 лв. за кубик, което е повишение с 15 стотинки. \r\n \r\nДиректорът на ВиК-Сливен инж. Севдалин Рашев обаче коментира, че  \"Гледам снимките, те са некоректни, снимано е от опашката на язовира, а по-нагоре е водното езеро. До воден режим няма да се стигне. До май месец няма никакъв проблем\", заяви инж. Рашев за DarikNews. Той лично е бил преди обед в първия работен ден на инспекция на язовира и уточни, че над 500 м надморска височина, над водосбора, в момента има много хубав сняг, който напролет ще се стопи и ще възстанови нивото на язовирните води. \"Язовир \"Асеновец\" е пълен на 1/3, което означава, че имаме достатъчно вода, за да изчакаме снежните пролетни води, които попълват обема. И тъй като тази година започна с малък приток, сме включили и алтернативно водоснабдяване, то е включено още от началото на 2019 г., за да можем да пестим водата в язовира\", обясни инженерът. Според него водоснабдителните системи са обезпечени, всеки кладенец има резервна помпа. \r\n \r\nВодоснабдяването на сливналии в момента се осигурява наполовина от язовира и наполовина от помпените станции. Язовирът се намира високо в планината и се попълва от река Въгленска, която после се слива с Беленска река. \r\n \r\n\"Ако дори снежинка или капка не падне, има как помпените станции да поемат алтернативното водоснабдяване\", гарантира още шефът на ВиК-Сливен. Инж. Рашев обаче твърди, че почти винаги по това време на годината е такова състоянието на язовирното ниво с малки изключения. А след това от януари до май водоемът вдига нивото си, за да започне след това отново да спада.", "date": "2020.01.02", "title": "Паника за вода и в Сливен/СНИМКИ и ВИДЕО/"}
{"url": "https://standartnews.com/kultura/1000-kontserta-v-godinata-na-betoven-410708.html", "text": "2020 е обявена за годината на великия композитор Лудвиг ван Бетовен. 1000 концерта ще отбележат 250-годишнината от рождението на гения, като централно място в честванията ще заемат Бон и Виена, предаде БТА. Бон е родното място на композитора, а Виена - градът, в който Бетовен е живял и творил. В Бон вече започна юбилейната година с изпълнение на Бетовеновия оркестър в операта на 16 декември, ден преди рождената дата на композитора. \"И до днес неговата музика докосва, вълнува, вдъхновява и свързва хората през границите\", каза министърът на културата Моника Грютерс в речта си преди концерта. Около 1000 концерта, опери, изложби и конференции са планирани в Германия през юбилейната година. Много са в Бон, където е роден Бетовен на 17 декември 1770 г. Очаква се за тях да бъдат похарчени повече от 42 милиона евро. На 1 февруари е премиерата на операта \"Фиделио\" във Виена, където композиторът е живял в началото на 19-и век. На 25 и 26 април ще се състои \"маратонът Бетовен\" в Берлин. За него Берлинската филхармония ще изпълнява творби на композитора 24 часа. На 28 април в Бон екип от музиколози и компютърни специалисти ще представи резултатите от опита си да довърши незавършената 10-а симфония на Бетовен с помощта на изкуствен интелект. \r\nНа 16 май групата за електронна музика \"Крафтверк\" ще изнесе на открито в Бон концерт в памет на Бетовен. На 17 декември 2020 г. годината на Бетовен ще приключи в пленарна зала в Бундестага в Бон.  ", "date": "2020.01.02", "title": "1000 концерта в годината на Бетовен"}
{"url": "https://www.standartnews.com/sport/koi-sa-v-top-10-na-transferniya-pazar-vv-futbola-410743.html", "text": "Януарският трансферен прозорец започва с пълна скорост и големите клубове в цяла Европа търсят подходящите играчи, които да им помогнат в борбата за европейските купи или за шампионските титли във вътрешните първенства. В навечерието на Нова година Борусия Дортмунд се пребори за една от най-апетитните хапки на пазара. Немският клуб привлече 19-годишния Ерлинг Хааланд от РБ Залцбург срещу 20 млн. евро. Младият норвежки нападател вкара осем гола в Шампионска лига през есента и за подписа му се изви голяма опашка. Пред нас е една изключително интересна зима, в която някои от най-големите футболни суперзвезди ще сменят отборите си. Кои са те и колко струват? Пазарната стойност на играчите е определена от transfermarkt.com.     Чилийският халф многократно даде да се разбере, че не е доволен от престоя си в Барселона. Видал иска да играе повече и няма да е изненада, ако си тръгне още през зимата. Твърди се, че преди Ел Класико дори е напуснал тренировката, след като е разбрал, че няма да е титуляр. Каталунците са готови да го пуснат да си ходи, но срещу 20 милиона евро. Интер и Манчестър Юнайтед вече зявиха интерес към него.     През лятото талантливият полузащитник дойде в Ювентус със свободен трансфер от ПСЖ. Той обаче не успя да влезе в основния състав и е недоволен от статута си на резерва. Барселона се интересува от него, има и вариант за завръщане в родната му Франция, където най-сериозната опция е Лион.     Нападателят от Кот д'Ивоар вече има неуспешен опит в европейски  топ отбор, след като преди шест сезона премина от Кристъл Палас в Манчестър Юнайтед. След престой в Кардиф той се завърна в лондонския клуб и през последните години се превърна в едно от най-добрите крила на Висшата лига. През лятото бе ухажван от  Евертън, Арсенал и Наполи, но в крайна сметка не се стигна до трансфер. Въпреки това Заха не се отказва от мечтата си за промяна. Най-сериозният кандидат засега е Челси, но Арсенал също дебне от втора позиция. А цената? От Кристъл Палас искат между 75 и 80 милиона паунда, но може да го продада и за по-малко.     Дълги години уругвайският нападател беше основното оръжие на ПСЖ, но този сезон загуби водещата си роля в отбора и започна да говори за напускането си. Треньорът на парижани Томас Тухел твърди, че Кавани все още е ключов играч за него, но едва ли ще търпи сърцераздирателните му изявления. Кавани е най-близко до трансфер в Атлетико Мадрид през януари, а като алтернатива е САЩ, където ЛА Галакси се интересува от него.     В йерархията на новия треньор Челси Франк Лампард френският световен шампион е паднал до позицията на трети нападател и е много вероятно да напусне Лондон. Смяната на отбора беше препоръчана и от треньора на \"петлите\" Дидие Дешан. Антонио Конте и Интер Милано се интересуват от услугите на Жиру. Именно под ръководството на Конте нападателят се възроди в Челси през 2018 г. Пред тарана има и други интересни опции - Атлетико Мадрид и завръщане във Франция, където Лион и Бордо не крият интереса си.     Датчанинът е играч от световна класа, но Тотнъм едва ли ще успее да го задържи. Основната причина е фактът, че договорът му с \"шпорите\" приключва след шест месеца. На опашката за Ериксен вече са редица от топ клубовете в Европа. От Реал Мадрид отдавна са си го заплюли, а Зинедин Зидан вижда в негово лице идеалния заместник на 34-годишния Лука Модрич. Кандидат е и Ювентус, който обича да се насочва към играчи, чиито договори изтичат след шест месеца. Байерн Мюнхен и Интер също следят ситуацията около Ериксен.     19-годишният англичанин се представя много силно в Бундеслигата след преминаването си от Манчестър Сити, като през есента блесна с 12 гола и 13 асистенции във всички мачове на Борусия Дортмунд. Изявите му привлякоха вниманието на няколко отбора от родината му - Манчестър Юнайтед, Челси и Ливърпул. Твърди се, че и желанието на Санчо е да се завърне на Острова. На този етап най-добрите финансови условия предлага Челси.     Френският полузащитник лекува травма в глезена от два месеца, а последните информации са, че ще се наложи и операция. Въпреки това спекулациите за негов трансфер не спират, като се говори най-вече за продажбав Реал Мадрид или Ювентус.  Мениджърът на Юнайтед Оле-Гунар Солскяер заяви, че Погба не се продава, но никога не може да бъде сигурен за клиентите на футболния агент Мино Райола.      Досега шестте години на Бейл в Реал бяха успешни, но и противоречиви. Спасителният вариант за уелския бързак може да дойде от новия треньор на Тотнъм Жозе Моуриньо. Трансфер в  Манчестър Юнайтед, за който се говореше няколко пъти в миналото, също не е изключен. Както и при Погба обаче, въпросът е дали заминаването ще се извърши сега или през лятото.      Безспорно едно от най-интересните имена на пазара е носителят на \"Златната топка\" за 2018 година Лука Модрич. Хърватинът все още не е подписал ново споразумение с Реал Мадрид и вече е свободен да преговаря с други тимове и да напусне \"Сантяго Бернабеу\" срещу символична сума през зимата, или без трансферна сума през лятото. Още през лятото Модрич бе пред трансфер в Милан, но тогава не се стигна до споразумение. Италианците обаче не са загубили интереса си към хърватина.", "date": "2020.01.02", "title": "Кои са в топ 10 на трансферния пазар във футбола"}
{"url": "https://www.standartnews.com/sport/zlatan-si-izbra-21-v-milan-410741.html", "text": "Новото попълнение на Милан - Златан Ибрахимович, сподели първите си впечатления от завръщането си в италианския клуб. Нападателят преди това защитаваше цветовете на \"росонерите\" от 2010 до 2012 г. \"Винаги съм казвал, че Милан е моят дом и накрая се върнах. Ще накараме Сан Сиро да ликува отново. Спомням си как се озовах тук преди много години. Основното е, че най-накрая съм тук. Щастлив съм. Ходих в много други клубове, но все пак се върнах\", заяви Златан Ибрахимович пред \"Football Italia\". Същевременно шведът избра да играе с номер 21. 38-годишният нападател никога не е носил екип с този номер. В първия си период в Милан той бе с № 11, а в останалите си отбори е бил с фланелки с номера 8, 9, 10, 18 и 49.", "date": "2020.01.02", "title": "Златан си избра №21 в Милан"}
{"url": "https://standartnews.com/kultura/khitr-petr-i-nastradin-khodzha-ozhivyavat-v-300-anekdota-410719.html", "text": "„Най-голямата книга за Хитър Петър и Настрадин Ходжа” („Сиела”) е най-пълната колекция от истории за двамата герои, някога издавана у нас – с над 300 анекдота, събрани и преразказани от Слави Ганев и с прекрасните илюстрации на Дамян Дамянов. Кой не е чувал за Хитър Петър - или Итар Пейо, за когото от 400 години се трупат истории в златната книга на българския фолклор? Пословичните му хитрост и находчивост често успяват да го измъкнат от какви ли не заплетени ситуации – а често и да разрешат споровете на неговите съселяни. Но какво би бил Хитър Петър без своя приятел, понякога съперник Настрадин Ходжа? Прочут съдия, мъдрец, чиято слава се носи от Балканите, та чак до Китай. Запознали се двамата хитреци, сприятелили се, заживели тук и настанали времена на смях: разгромили строгостта на управниците, наказали с хитрост скъперниците, оборили фанатиците и мошениците, обезоръжили самата омраза. Защото хуморът не търпи нищо лошо и го прокужда надалеч.", "date": "2020.01.02", "title": "Хитър Петър и Настрадин Ходжа оживяват в 300 анекдота"}
{"url": "https://standartnews.com/regionalni/spirat-vodata-v-shumen-veliki-preslav-i-trgovishche-na-14-yanuari-410733.html", "text": "Планираното поетапно спиране на водата за Шумен, Велики Преслав и Търговище ще е на 14 януари. Това съобщиха за БНР от ВиК дружеството. Заради извършването на ремонтни дейности по довеждащия водопровод от яз. \"Тича\" водоподаването ще бъде преустановено в 1 ч. на 14 януари. От водното дружество уточниха, че ремонтът ще се извърши само при благоприятни метеорологични условия, които да позволяват на екипите да работят нормално. За началото на ремонтните дейности всички ще бъдат своевременно уведомени. \r\n \r\nДо тази дата водата ще бъде спирана само в случай на мащабна авария, допълват от ВиК-Шумен. За предстоящото спиране с писма са уведомени председателят на Асоциацията по ВиК проф. Стефан Желев и кметовете на Шумен, Търговище и Велики Преслав. \r\n \r\nОт ВиК дружеството съобщиха, че ще спрат водоподаването само на 14 януари. \r\n \r\n ", "date": "2020.01.02", "title": "Спират водата в Шумен и Търговище на 14 януари"}
{"url": "https://www.standartnews.com/sport/kuzmanov-otkriva-macha-s-velikobritaniya-410742.html", "text": "Отборът на България ще започне участието си в новия отборен турнир по тенис на ATP в петък. Съперник на националите ни в Сидни ще бъде отборът на Великобритания, в чийто редици не присъства контузената звезда Анди Мъри. Първи на корта от нашите ще излезе втората ни ракета Димитър Кузманов, който ще премери сили с Камерън Нори. Двубоят е с начален час не преди 08:30 сутринта българско време. Веднага след тях на корта ще излязат и първите ракети - Григор Димитров и Даниел Евънс. Дуелът ще приключи с мач на двойки, в който се очаква за България да играят Александър Лазаров и Адриан Андреев, а срещу тях да излязат Джейми Мъри и Джо Салсбъри. Мачовете: \r\nНе преди 08:30 часа: Камерън Нори - Димитър Кузманов \r\nНе преди 10:00 часа: Даниел Евънс - Григор Димитров \r\nСлед тях: Мъри/Салсбъри - Лазаров/Андреев МАКС Спорт ще излъчва пряко двубоите на България от ATP Cup България попадна в група \"С\" с Великобритания, Белгия и Молдова.", "date": "2020.01.02", "title": "Кузманов открива мача с Великобритания"}
{"url": "https://standartnews.com/kultura/daniel-kreyg-e-kato-poaro-vv-vadi-nozhovete-410722.html", "text": "Райън Джонсън -  сценарист и режисьор на „Вади ножовете“ – прави дълбок поклон пред крими кралицата Агата Кристи с отличния филм, издържан напълно в традицията и атмосферата на британската законодателка в жанра. Актьорите са му се доверили напълно и са перфектни - Даниел Крейг, Ана де Армас, Крис Евънс, Тони Колет,  Майкъл Шанън, Джейми Лий Къртис, Катрин Лангфорд, Кристофър Плъмър, Дон Джонсън, Франк Оз, Лакийт Стенфийлд. Джеймс Бонд от време на време досущ като Поаро казва Voila с доста ръбат британски акцент, но Крейг е достатъчно чаровен и никой не му връзва кусури. И както се случва в историите на великата Агата Кристи, никой не е невинен. Или почти никой. Крейг е в ролята на детектива Беноа Бланк, който разследва самоубийството на патриарха на ексцентрична и войнствена фамилия. Когато известният автор на криминални романи Харлан Тромби (Кристофър Плъмър) е намерен мъртъв в имението си непосредствено след 85-годишния му рожден ден, любознателният и елегантен Бланк е извикан да води следствието, без да уточнява кой му е платил за това. В разпадналото се семейство Тромби ченгето отсява мрежа от лъжи, за да достигне до истината за ненавременната смърт на писателя. Всеки изглежда виновен за убийството, но за никого няма директни улики. Или почти за никого.", "date": "2020.01.02", "title": "Даниел Крейг е като Поаро във „Вади ножовете“"}
{"url": "https://standartnews.com/regionalni/dva-reyska-se-sblkakha-v-plovdiv-ranikha-zhena-snimki-410724.html", "text": "Пешеходка пострада тежко след инцидент с два автобуса на градския транспорт в Пловдив. Те се движили един зад друг по булевард \"Руски\". Шофьорът на първия автобус видял в последния момент пресичащата на пешеходна пътека жена, след което спрял рязко.  Шофьорът на втория автобус не успял да спре и се ударил в първия.  Пострадалата  пешеходка е  закарана от медицински екип в болница \"Свети Георги\" във видимо тежко състояние.  При инцидента е пострадала и пътничка в единия от автобусите. При рязкото спиране тя наранила лицето си. Алкохолните проби на водачите са отрицателни.", "date": "2020.01.02", "title": "Два рейса се удариха в Пловдив,раниха жена/СНИМКИ/"}
{"url": "https://standartnews.com/regionalni/460-000-lv-za-ukrepvane-na-svlachishcheto-pod-asenova-krepost-410746.html", "text": "С 460 000 лв. укрепват свлачището под Асенова крепост, съобщи БНТ. Средствата са осигурени от държавата, което дава надежда на хората от трите планински села Лясково, Яврово и Добралък. Заради свлачища в този участък хората са били откъснати от света с дни.  Преди същинската работа обаче трябва да се изработи проект и да бъде избран изпълнител. С подпорна стена, с анкери, които стигат чак долу до скалата, която е отдолу, да се укрепи езика на свлачището, отгоре е предвидена мантинела и ограда, поясни зам.-кметът на Асеновград Стоян Димитров. От двете страни на свлачището предстои да бъдат поставени светофарни уредби, с които да се регулира движението. Укрепителните работи ще започнат най-рано напролет.", "date": "2020.01.02", "title": "460 000 лв. за укрепване на свлачището под Асенова крепост"}
{"url": "https://standartnews.com/sport/izbrakha-noviya-kral-na-amerika-po-futbol-410679.html", "text": "Нападателят Габриел Барбоса (Фламенго) бе обявен за \"Крал на Америка\" по футбол. 23-годишният бразилец спечели приза за играч на годината от спортните журналисти на южния континент в анкета, организирана традиционно от уругвайския вестник \"Ел Паис\". Барбоса бе водещ голмайстор в шампионския сезон на отбора от Рио де Жанейро, който записа и златен дубъл с Копа Либертадорес. \"Габигол\" се разписа 43 пъти през 2019-а и с това изравни най-добрите сезони на Неймар от 2010-а и 2012-а. Той вкара и в последната минута във финала на Копа Либертадорес срещу Ривър Плейт, с което донесе първата титла на Южна Америка за Фламенго от 38 години насам. Габриел има 25 гола в първенството и девет в Копа Либертадорес. Той обаче не се разписа срещу Ливърпул във финала на световната клубна купа. Нападателят е собственост на Интер и играеше под наем за Фламенго, който предложи 16 милиона на италианците за неговите права.", "date": "2020.01.02", "title": "Избраха новия \"Крал на Америка\" по футбол"}
{"url": "https://standartnews.com/sport/lafovete-v-bg-futbola-za-2019-godina-410687.html", "text": "2019 година не мина без големи бисери и закачки в българския спорт. Разбира се, сред най-колоритните влизат фигури като Венцеслав Стефанов, Димитър Пенев, Христо Крушарски, Валери Божинов, Кубрат Пулев, Любослав Пенев, Велислав Вуцов и др. Ето и някои от най-запомнящите лафове на 2019 година:   \"Младите момчета са един вид доста по-млади\" \"Левски е голям, защото е голям отбор\" \"Венци като види микрофоните, все едно вижда печено прасе\" \"Локомотив (Пловдив) се готви за световен шампион\" \"Кръчмата ще я прекръстят на \"Пътят на Левски минава през Пловдив\" \"Манчестър Юнайтед няма никакъв шанс срещу Локо Пловдив\" \"Ще докарам Локомотив до нивото на Манчестър Сити\" \"Взел съм Чавдар Цветков, защото е спец по бирата\" \"Прeди мача с Дунав говорих с момчетата в кабината\" \"Целият отбор игра като отбор, което е най-важното за футболен отбор\" \"Виждаш ми се интелигентно момче, но перчемът ти е от времето на Рузвелт\" \"Има спусната директива от Хасан Чинчири\" \"Нямам цел да стана премиер-министър\" \"Ние създадохме Левски – дадохме им мрежи и греди\" \"Копърфийлд, Тръмп и Путин да дойдат тук, няма да оправят нищо\" \"Търсим четвъртия съдия – няма го, може да се е качил да пие едно кафе\" \"Гледам, че публиката започва да се завръща на терена\" \"Първо, добър вечер на всички...\" \"Съживявам мъртъвци\" \"Бях притеснен, защото тия паркират \"рейса\" отпред\" \"С Венци Стефанов имаме цивилизационни разминавания\" \"I'm another different ниво\" \"За 90 минути имаха 80 атаки\" \"Докато ние вкараме VAR, другите ще играят футбол на Марс\" \"Ще напиша съобщение на Интер да ме вземат\" \"Римската империя и Левски пропаднаха заради съветници\" \"Централният нападател, циганчето, беше вкарал пет гола онзи ден\" \"Ние сме императорите на Пловдив\" \"Диего Фабрини игра миналия сезон в Ботушари\" \"Езе вдигна крак да убие комар и така Славия вкара гол\" \"Излизаме винаги за победа! Това е в ЕГН-то на ЦСКА\" \"Няма да ставам треньор, съпругата не е съгласна\" \"Иска ми се да вземем халфа на Англия и Магуайър, ама не може\" \"На мача с Англия очаквах на терена да излезе Апостол Карамитев\" \"Повече се нервирам от футболистите, вкъщи ще строша някоя чаша от яд\" \"Който е междинен – да играе тото кой ще спечели мача\" \"Ако увеличим охраната, имаме право да бием Унгария\"", "date": "2020.01.02", "title": "Лафовете в БГ футбола за 2019 година"}
{"url": "https://standartnews.com/sport/pavel-vrba-ludogorets-me-iskashe-otdavna-410686.html", "text": "Привличането на Павел Върба в Лудогорец изглежда съвсем не е импулсивен ход, а напротив. Самият специалист разкри в интервю пред изданието sport.cz в родината си, че първият опит \"орлите\" да го вземат е бил още преди три години и половина.  Тогава той беше отново начело на Виктория Пилзен, а тимът му спореше именно с родния шампион за място в групите на Шампионската лига. И в този случай разградчани успяха да преодолеят чешкото препятствие, но явно са останали очаровани от работата на Върба.  \"Първият контакт с Лудогорец беше по времето, в което се срещнахме в Шампионската лига. Не мисля обаче, че тогава имаше как да напусна, защото бяхме в подем. Сега ситуацията беше друга и затова предпочетох да приема офертата.\" \"Сега предложението беше и доста изгодно от финансово положение. И все пак отивам в отбор, който е хегемон в родината си, спечелил е осем поредни титли, участва регулярно в евротурнирите и се представя повече от добре\", заяви Върба и коментира жребия на Лудогорец с Интер в Лига Европа.  \"Когато разбрах, че Лудогорец ще срещне Интер, се обадих на един приятел от Славия Прага (бел. ред. чешкият тим срещна \"нерадзурите\" в групите на Шампионската лига този сезон). Представих му се като Ромелу Лукаку. На него му трябваше известно време, за да се усети, че го будалкам.\" \"Беше хубаво да видя как Славия Прага играе срещу такъв именит съперник. В Милано \"червено-белите\" бяха страхотни, но в Прага италианците показаха невероятни качества, доказаха се като голям отбор. И в крайна сметка заслужено победиха\", заяви Върба и обясни, че няма да му е трудно да работи в интернационалната съблекалня на Лудогорец, защото има подобен опит.  \"Във Виктория работех само с чехи и словаци, но имам опит с ръководенето на много чужденци. В Махачкала, когато водех Анжи, имах 13 чужденци в отбора. После дойдоха и други в течение на сезона. Разликата между Лудогорец и Анжи е, че българският тим е в пъти по-организиран и стабилен.\" \"Изгледах подробно последните му шест двубоя и съм впечатлен. Сега ни предстоят два лагера в Турция и ще имам достатъчно време да опозная играчите си\", заяви Върба и накрая разкри какво може да се очаква, когато приключи договорът му с Лудогорец.  \"Сега беше време да изчезна от Чехия за няколко години. Имам договор до 2022 г. Ако успея да го изпълня докрай, ще видим какво ще стане после. Но ако се върна в родината си след това, няма да е във Виктория Пилзен. Мечта ми е да се върна в родния си Баник Острава\", заяви Върба. ", "date": "2020.01.02", "title": "Павел Върба: Лудогорец ме искаше отдавна"}
{"url": "https://standartnews.com/sport/grisho-shche-bde-predpazliv-otkv-turniri-v-nachaloto-na-godinata-410696.html", "text": "Григор Димитров и националите ни дадоха прескоференция преди старта на  ATP Cup в Сидни. Първата ни ракета обясни, че няма да се подлага на допълнително напрежение и \"да се хвърля\" във всички турнири още в началото на сезона. Григор още внимава заради тежката контузия в рамото, която месеци наред му пречеше да играе пълноценен тенис.  \"Ще бъде година, която ще си спомням до края на живота ми\", каза Гришо. \"Тялото ми се чувства доста добре сега. Все още наблюдавам под лупа много голяма част от работата ми и от това, през което преминавам. Определям ритъма си по правилния начин\", коментира първата ни ракета. \"Няма да прибързвам и да играя твърде много турнири в ранната фаза на сезона. Ще се грижа за тялото си. Това е приоритет номер едно\", сподели световният №20. \"Очевидно, не се състезавах пълноценно в първите четири месеца от 2019 година и това постави пред мен много съмнения, изпаднах назад в ранглистата. Но в същото време бях способен да се възстановя, колкото се може по-бързо и сега се надявам, че съм в позиция, от която мога само да се подобрявам. Наистина ще се съсредоточа върху това\", продължи Димитров. Гришо влиза в ролята на играещ капитан за България на ATP Cup, а Димитър Кузманов открива надпреварата за нашите с Великобритания с двубой срещу Камерън Нори утре (3 януари). Мачът между вторите ракети на двете страни в турнира ще започне в 8:30 часа българско време, а след 10 часа на корта излизат Гришо и водещият състезател на британците Кайл Едмънд. \"Няма съмнение, че това е предизвикателство. Винаги ми е било мечта да бъда от другата страна и мисля, че да си треньор никога не е лесно. Не знам дали ще бъда добър треньор. Мога само да споделям опита си и виждането си с другите момчета\", добави Гришо.", "date": "2020.01.02", "title": "Гришо: Ще бъда предпазлив откъм турнири"}
{"url": "https://standartnews.com/sport/kralev-za-futbola-sami-vlyazokhme-v-kapana-410681.html", "text": "Спортният министър Красен Кралев, който празнува рожден ден днес, коментира проверката, която държавата прави за разходваните от Българския футболен съюз средства. Той сподели, че проверката е много детайлна и в края на януари ще има резултати. \"Във футбола се случиха много неприятни неща, най-вече за мен е случилото се на България-Англия. Ние сами влязохме в капана. Дълго време английските медии подготвяха обществеността, че ще има расизъм и няколко човека подготвиха провокация, която доведе до сътресения\", заяви Кралев за bTV. \"За проверките в полицията не мога да коментирам. Нашата проверка е изключително мащабна, две седмици след България-Англия започнахме проверка на всички средства, отпускани от държавата към футболния съюз за една програмата, която бе много успешна. Очаквам да приключи в края на януари. Проверяваме детайлно всичко, дали са произведени всички артикули, дали са били доставени на клубовете. Правим срещи на наши екипи с клубовете. Проверяваме абсолютно всичко. В чии хотели са били, то се знае, то е публична информация.\" \"Не можем да коментираме това нещо - дали е законно и дали е морално. Ако има нормално проведена процедура, значи е законно. Ако не е, значи не е законно. Друг въпрос е, дали е морално.\" \"Ние оценяваме процедурата и дали в момента на процедурата са били изрядни. Полицията също прави разследване. Не мога да коментирам преди да са приключили проверките. До момента сме проверили над 300 клуба, имаме още поне 200.\" Относно очакваното съдружие между министерството и ЦСКА за стадион \"Българска армия\", министърът коментира: \"Ние сме готови, когато ЦСКА са готови, дружеството ще бъде учредено.\" Кралев говори и за другата федерация, в която има сътресения в ръководството - волейболната, както и за шансовете на двата ни национални отбора в олимпийските квалификации: \"Битката започва, и двата ни отбора имат шансове, но ще е много трудно. За съжаление срещу Бразилия бяхме на точка от класиране, сега ще е по-трудно с Франция и Сърбия. Имаме доста по-големи сравнения в сравнение с 2016.\" \"Добър знак е (завръщането на Георги Братоев б.р.). Ние нямаме чак толкова много световни звезди, за да се лишаваме от най-добрите си волейболисти. Така че всеки човек може да допринесе в тази битка за класиране.\" \"Надявам се тази смяна на ръководството да не се отрази. С оглед на последните събития има насрочен вече конгрес, ще се проведат демократични избори. Господин Лазаров каза, че няма да се кандидатира, така че там мисля, че промяната ще стане факт. Промяната беше предизвикана от клубовете. Те прецениха, че искат да бъдат управлявани по нов начин. За кратко успяха да постигнат тази своя цел.\" \"Любо Ганев е човек с много модерни виждания, има изключителни контакти, които ще бъдат полезни за българския волейбол. Той е човек, който живее с волейбола. Там има особеност, че нов президент може да е само член на Управителния съвет.\" Спортният министър говори и затова какво ни очаква в спорта през 2020 с оглед на големите родни спортисти и предстоящата Олимпиада.  \"Григор (Димитров) може да победи всеки и може да загуби от всеки. Дано стигне тези върхове, които стигна като спечели Мастърса в Лондон. Има всички шансове.\" \"На Кубрат Пулев може би му предстои финален сблъсък за световна титла, така че освен Олимпийските игри ще има още много спортни събития.\" \"Спрямо Игрите в Рио, имахме представители в 14 спорта, сега очаквам да имаме в 18. Имахме 41 квоти, пратихме 45 състезатели. Сега очакваме между 51 и 55 квоти. Има спортове, в които бележим много сериозен напредък.\" \"Оценката и очакванията ни са на базата на тази година. Във вдигането на тежести очакваме медал на Божидар Андреев. В борбата също имаме много шансове за медали, особено в женската, най-вече Тайбе Юсеин. Художествената гимнастика този път не само ансамбълът, а и Боряна Калейн. В бокса стартираме с големи очаквания. \"Тази година нямаме световен шампион, но това не значи, че отиваме в по-лошо състояние спрямо миналите Игри. Промяна в спорта не може да стане за 2-3-4 години.\"", "date": "2020.01.02", "title": "Кралев за футбола: Сами влязохме в капана"}
{"url": "https://standartnews.com/sport/natsionalite-s-prvi-trenirovki-za-2020-v-bansko-410697.html", "text": "Националите в алпийките ски направиха днес първите си тренировки за 2020. Най-добрите ни състезатели Алберт Попов, Камен Златков и останалите от А, В, С и женитге, имаха възможност да тренират при отлични условия в ски курорт №1 - Банско. Специално за тях още вчера треньорския щаб на националите воден от Ивайло Борисов, Сергей Комаров и екипа на домакините от \"Юлен\" АД подготвиха трасето като за световната купа. \r\nОт Банско Алберт пътува за Загреб, където на 5 януари ще кара в първия слалом за световната купа за календарната 2020. Камен Златков пък отива във Вожани (Франция), където на 4 и 5 януари ще кара в слаломите за Европейската купа. Попов и Златков ще се съберат в Мадона ди Кампилио за слалома за световната купа на 8 януари. фото Иван Обрейков", "date": "2020.01.02", "title": "Националите с първи тренировки за 2020 в Банско"}
{"url": "https://standartnews.com/sport/zlatan-si-izbra-21-v-milan-410741.html", "text": "Новото попълнение на Милан - Златан Ибрахимович, сподели първите си впечатления от завръщането си в италианския клуб. Нападателят преди това защитаваше цветовете на \"росонерите\" от 2010 до 2012 г. \"Винаги съм казвал, че Милан е моят дом и накрая се върнах. Ще накараме Сан Сиро да ликува отново. Спомням си как се озовах тук преди много години. Основното е, че най-накрая съм тук. Щастлив съм. Ходих в много други клубове, но все пак се върнах\", заяви Златан Ибрахимович пред \"Football Italia\". Същевременно шведът избра да играе с номер 21. 38-годишният нападател никога не е носил екип с този номер. В първия си период в Милан той бе с № 11, а в останалите си отбори е бил с фланелки с номера 8, 9, 10, 18 и 49.", "date": "2020.01.02", "title": "Златан си избра №21 в Милан"}
{"url": "https://standartnews.com/svyat/salvini-se-vrshcha-dzhonsn-uspyava-410727.html", "text": "По традиция в края на декември  и очаквания за най-важните събития през следващата година. Ето и тазгодишните: Това е неговата цел и той има добри шансове да я постигне. Проблемът е, че не му остава много време. Той на няколко пъти е посочвал, че иска да няма мита и квоти в търговията с всякакви стоки. А ЕС-27 също има интерес от подобна сделка. . Германската канцлерка ще има проблем да запази непокътната своята голяма коалиция заради завой вляво на социалдемократите. Новите лидери на ГСДП Норберт-Валтер Борянс и Саския Ескен бяха с избрани въз основа на план за напускане на коалицията и тяхното обещание за увеличаване на разходите ще се сблъска с финансово консервативния Християндемократически съюз на Меркел. ГСДП може да реши да избегне предсрочни избори и да остави управлението на правителство на малцинството до оттеглянето на Меркел от политиката през 2021 г.  След неуспешния опит за предсрочни избори през август и отстраняването му от властта лидерът на крайнодясната националистическа „Лига“ Матео Салвини отново води в проучванията. Коалицията, която взе властта пред 4 месеца се оказа неефективна, подобно на тази, която Салвини ликвидира.  През 2016 г. Хилари Клинтън взе почти 3 млн. гласове повече от Тръмп, но въпреки това изгуби изборите. Тази разлика може да се увеличи още повече, но все пак Тръмп пак да бъде преизбран. Битката отново отива към по-малките щати от Средния запад, които донесоха победата на Тръмп последния път.  Опасенията за конфликт между САЩ, арабските им съюзници и Иран се увеличиха през последните месеци, след като администрацията на Доналд Тръмп обяви стратегия за максимален натиск над Ислямската република. Но въпреки войнствената реторика Тръмп е демонстрирал неохота към силови действия. Основните причини за гнева – слаб растеж, сериозна неравнопоставеност и схващане, че правителствата игнорират нуждите на хората, няма да изчезнат. Недоволството през 2019 г. не зачита политически окраски, удари правителства в Чили, Колумбия и Еквадор, но свали и левия президент на Боливия. Проблеми може да очакват и Аржентина, и Мексико. Френският лидер Макрон предприе амбициозна инициатива да върне Русия обратно в групата. Но пътят към всяко по-мащабно рестартиране минава през мирна сделка с Украйна, която не е особено вероятна. Украинският президент бе избран с обещание да сложи край на конфликта в Донбас. Но той не може да се съгласи с искането на Москва за специален статут за региона.  ", "date": "2020.01.02", "title": "ПРОГНОЗИ: Салвини се връща, Джонсън успява"}
{"url": "https://standartnews.com/svyat/erdogan-250-000-siriytsi-byagat-km-turtsiya-410705.html", "text": "Турският преиздент Реджеп Тайип Ердоган заяви, че близо 250 хил. мигранти бягат от северозападната сирийска провинция Идлиб към Турция. Той добави, че Анкара се опитва да им попречи да преминат границата, пише турското издание Yeni Safak, предаде Агенция \"Фокус\". \r\n \r\n„Точно сега 200 до 250 хил. мигранти се движат към нашите граници. Ние се опитваме да ги спрем с някои методи, но не е лесно. Трудно е, и те са хора“, заяви Ердоган на пресконференция в столицата Анкара. \r\n \r\nВ сирийската провинция Идлиб се провежда военна офанзива, водена от президента на страната Башар Асад срещу въоръжената опозиция в региона, който е и нейния последен бастион в страната. В момента в Турция се намират около 3,7 млн. сирийски бежанци, част от които Ердоган по-рано заяви, че възнамерява да настани в зоната за сигурност, установена от Анкара в Северна Сирия след военната операция „Извор на мира“, въпреки страховете, че това може да доведе до изменение на етническия състав на населения с кюрди регион.", "date": "2020.01.02", "title": "Ердоган: 250 000 сирийци бягат към Турция"}
{"url": "https://standartnews.com/svyat/masova-evakuatsiya-v-avstraliya-zaradi-pozharite-410702.html", "text": "Масова евакуация в Австралия. Хиляди хора напускат, заради горските пожари и предупреждението, че в следващите дни огънят ще се разрастне. Евакуацията вече започна по брегове на щата Нов Южен Уелс и беше определена като  най-голямата в региона, случвала се някога. Дълги опашки от коли задръстиха магистралите за Сидни и Канбера. На бензиностанциите пък се е чака повече от час. До момента, горските пожари  отнеха живота на 18 души, други 17 се водят за изчезнали. Изпепелени до основи са 1200 къщи.", "date": "2020.01.02", "title": "Масова евакуация в Австралия заради пожарите"}
{"url": "https://standartnews.com/svyat/sheft-na-genshchaba-na-tayvan-zagina-s-blek-khouk-410694.html", "text": "Началникът на генералния щаб на армията на Тайван и бивш шеф на Военновъздушните сили загина при катастрофа с хеликоптер, съобщи Министерството на отбраната, само няколко дни преди островът да отиде до урните, за да избере нов президент. Шен И-минг е бил сред 8 други главнокомандващи - включително трима топ генерали - загинали, когато техният хеликоптер \"Блек Хоук\" се разби в планините край Тайпе. 62-годишният генерал и неговият антураж са били на рутинна мисия за посещение на войници в североизточен окръг, когато инцидентът се случил. \"Петима са оцелели, докато останалите осем на борда са загинали. Ние сме дълбоко опечалени и изказваме съболезнованията на техните семейства\", заяви командирът на ВВС на Тайван. Кабинетът на президента Цай Инуън обяви, че ще отмени всички кампании в период от три дни след трагедията. \"Както президентът Цай, така и екипът на кабинета ще се съсредоточат върху спасителните операции, както и в изясняване на причината за инцидента\", се казва в изявление.", "date": "2020.01.02", "title": "Шефът на Генщаба на Тайван загина с \"Блек Хоук\""}
{"url": "https://standartnews.com/sport/mach-pulev-dzhoshua-shche-ima-potvrdi-edi-khrn-410700.html", "text": "Колкото и да увъртат и да се правят на недостъпни, от лагера на Антъни Джошуа няма да имат друга опция за следващ мач, освен да е с Кубрат Пулев. Това стана ясно от изказване на промоутъра на британеца Еди Хърн.  В навечерието на 2020 г. импресариото в доста нагъл стил нападна Кобрата, а също така обяви, че ако той не играе по техните правила, сделка за мач няма да има. Мениджърът досега винаги излизаше с аргумента, че за клиента му има и друга опция за двубой, ако не се разбере с Пулев, който е задължителен претендент за световната титла във версия IBF.  Хърн винаги е твърдял, че Джошуа може да се бие с Олександър Усик, който пък е задължителен претендент в WBO. Там нещата се улесняват драстично, защото импресариото се грижи за правата и на двамата боксьори. И, както го бъзикат в боксовия свят, \"няма да му е трудно да се разбере със себе си\".  Сега обаче става ясно, че самият украинец предпочита да проведе още един двубой на професионалния ринг, преди да се срещне с британския доминант в тежка категория. Затова Хърн е принуден от клиента си да му договори мач с Дерек Чисора в средата на март, а чак след това ще се мисли за мач с Джошуа.  Това ограничава драстично опциите пред британеца, който не може да проведе двубой с друг опонент, докато има заложени задължителни претенденти пред себе си. За да се бие с друг, той трябва да оваканти титлите си, а въпреки всички заплахи от импресариото, това засега не стои на дневен ред, защото графикът на другите големи имена в категорията е запълнен. И така Джошуа, иска или не иска, ще трябва да се бие с Кубрат.  \"Олександър Усик е много трезвомислещо момче. Той иска да има още един голям двубой, преди да се изправи срещу Джошуа. Затова сега му редим мач с Дерек Чисора. Все пак не трябва да мислим, че мач Усик-Джошуа е гарантиран. Все пак Антъни може да падне от Пулев, може да се контузи, може да освободи колана си, така че има много вероятности.\" \"Но съм сигурен, че един ден ще видим двубой между двамата. Това би било велик мач, колосално събитие, между двама от най-великите боксьори в момента. Вярвам, че няма да се стигне до овакантяване на титлите на Антъни и ще видим очакваните битки\", заяви Хърн. ", "date": "2020.01.02", "title": "Мач Пулев - Джошуа ще има, потвърди Еди Хърн"}
{"url": "https://standartnews.com/svyat/kak-evropa-shche-se-nagodi-km-novata-dekada-410730.html", "text": "Големият проблем на Европа е времето: \"До каква степен Европа ще успее през следващите 3-4 години да се препозиционира в един свят, който е доста по-различен от света, който беше в 2010 година\". Това каза пред БНР политологът Иван Кръстев - ръководител на Центъра за либерални стратегии и изследовател в Института по хуманитарни и социални науки във Виена. \r\n \r\nТой уточни, че предстоят ключови избори в различни страни в света и посочи като особено важен избора на президент на САЩ. \"Има и конфликти - като този в Близкия изток - Иран и Ирак, който ни напомниха последните няколко дни, които могат да променят света по драматичен начин\", каза още Кръстев. \r\n \r\nСпоред него изключително важно за 2020-а година ще е и дали светът ще влезе в нова икономическа криза. В предаването \"Преди всички\" по програма \"Хоризонт\" политологът коментира и предстоящите избори за президент на САЩ: \"С президент демократ тонът по отношение на Европа най-вероятно ще бъде променен, отношението към ЕС ще бъде по-позитивно. Но да се предполага, че изборът на когото и да било ще превърне Европа отново в най-важния стратегически регион за САЩ, според мен е илюзия. Който и да бъде президент на САЩ, Европа няма да бъде приоритет на Америка. Американската политика от тази гледна точка е рязко променена. Отношенията между САЩ и Китай са това, което ще формира американската политика през следващото десетилетие\". Той посочи голямата поляризация на американското общество: \"Става дума за едно общество, което е в гражданска война със себе си\". \r\n \r\n  \r\n \r\n ", "date": "2020.01.02", "title": "Как Европа ще се нагоди към новата декада"}
{"url": "https://standartnews.com/svyat/turtsiya-reshi-prashcha-voyski-v-libiya-410729.html", "text": "Турският парламент прие проекторезолюция на президентството за изпращане на турски войски в Либия, съобщава турският телевизионен канал НТВ. Проекторезолюцията е била подкрепена от 325 депутати, а 184 са гласували против. Тя дава пълномощия на правителство за изпращане на турски войници в Либия за срок от една година. Броят на войниците, които ще бъдат изпратени, както и районът, в който ще бъдат изпратени, ще се определят от президента. По-рано Кемал Кълъчдароглу, лидерът на основната турска опозиционна партия - Народнорепубликанската партия, отправи предупреждение, че миротворчески сили на ООН трябва незабавно да бъдат изпратени в Либия с цел прекратяване на гражданската война и кръвопролитието в страната, съобщава турският телевизионен канал НТВ. Турция трябва да има водеща роля за осигуряване на стабилност в района, трябва да съсредоточи в тази посока всички свои дипломатически усилия, е посочил Кълъчдароглу.", "date": "2020.01.02", "title": "Турция реши, праща войски в Либия"}
{"url": "https://standartnews.com/svyat/amerikanka-rap-zvezda-umrya-na-21-godini-410752.html", "text": "Известната американска рап изпълнителка Лексия Алиджай умря в новогодишната нощ на 21 години, съобщи Metro. Информацията бе потвъдена и от сестра й Рейза Кларк, която написа в социалните мрежи: Отиде си истинска легенда, сестра ми беше с голям талант и душа, отиде си твърде млада. Не е ясно каква е причината за смъртта. Певицата стана известна, изпълнявайки кавърверсиите на \"Girls love Beyonce\" и \"Exchange\", а през 2017-та година пусна първия си албум - \"Growing pains\".", "date": "2020.01.02", "title": "Известна рап звезда умря на 21 години"}
{"url": "https://standartnews.com/svyat/an-12-se-razbi-v-sudan-410757.html", "text": "Военният самолет Ан-12 се разби в провинцията Западен Дарфур в Судан, предава РИА Новости, като се позовава на информация на телевизионния канал „Ал-Арабия“. Самолетът е катастрофирал 5 минути след излитане от летище Ал Генейна. 18 са загинали, включително екипажа и 8 граждански лица, съобщава суданската агенция SUNA. Тя припомня, че в този регион от февруари 2003 година има граждански конфликт, който е донесъл смъртта на от 300 000 до 500 000 човека, а над 2,5 милиона са станали бежанци.", "date": "2020.01.02", "title": "Ан-12 се разби в Судан"}
{"url": "https://standartnews.com/svyat/prekratikha-izdirvaneto-na-dvamata-ni-moryatsi-410758.html", "text": "Норвежкият Съвместен спасителен координационен център (ССКЦ), ръководещ спасителната операция в Норвежко море, уведоми тази вечер посолството ни в Осло, че прекратява издирването на двамата моряци – български граждани, паднали от борда на товарния кораб „Стара планина“. Това съобщиха от Министерството на външните работи. Според ССКЦ при настоящите климатични условия няма шанс падналите във водата да оцелеят толкова дълго време. Операцията няма да бъде подновявана в утрешния ден. Норвежката полиция поема разследването на случая.  Корабът се намира на 400 км югозападно от град Будьо. Спасителната операция с два хеликоптера започна днес в ранния следобед, но дейностите бяха силно затруднени поради лошото време – силен вятър и високи, 8-метрови вълни.  Сигналът към норвежките власти за инцидента бе подаден от капитана на „Стара планина“. Екипажът на товарния кораб „Стара планина“ е в състав 19 души – 18 български граждани и един гражданин на Украйна.  ", "date": "2020.01.02", "title": "Прекратиха издирването на двамата ни моряци"}
{"url": "https://standartnews.com/svyat/blumbr-e-pokharchil-155-mln-dolara-za-kampaniyata-si-410732.html", "text": "Президентската кампания на Майкъл Блумбърг досега е закупила телевизионно време на стойност 136,8 милиона долара, сочат данни на Advertising Analytics, които проследяват политическите разходи за реклама, съобщи MSN. Освен това милиардерът е похарчи допълнителни 10,8 милиона долара за цифрови реклами и 7,7 млн. долара за други медии. \r\n \r\nБившият кмет на Ню Йорк е похарчил 70,6 милиона долара повече от Том Стайър, който също разчита на личното си богатство, за да финансира кампанията си. Бърни Сандърс, следващият най-голям купувач сред демократите, закупи време в платени медии на стойност 19,3 милиона долара. Президентът Доналд Тръмп досега е похарчил около 30,3 милиона долара, предимно за цифрови реклами. За разлика от своите съперници, Блумбърг не харчи в Айова и Ню Хемпшир, а вместо това се съсредоточи върху щатите, провеждащи своите номинационни конкурси по-късно през годината. Кампанията е направила седемцифрени покупки на програмно време на пазари в богатите на делегати щати Калифорния, Ню Йорк, Тексас, Илинойс и Флорида. Блумбърг е основател и мажоритарен собственик на Bloomberg LP, компанията майка на Bloomberg News. \r\n \r\n ", "date": "2020.01.02", "title": "Блумбърг е похарчил 155 млн. долара за кампанията си"}
{"url": "https://standartnews.com/sport/kuzmanov-otkriva-macha-s-velikobritaniya-410742.html", "text": "Отборът на България ще започне участието си в новия отборен турнир по тенис на ATP в петък. Съперник на националите ни в Сидни ще бъде отборът на Великобритания, в чийто редици не присъства контузената звезда Анди Мъри. Първи на корта от нашите ще излезе втората ни ракета Димитър Кузманов, който ще премери сили с Камерън Нори. Двубоят е с начален час не преди 08:30 сутринта българско време. Веднага след тях на корта ще излязат и първите ракети - Григор Димитров и Даниел Евънс. Дуелът ще приключи с мач на двойки, в който се очаква за България да играят Александър Лазаров и Адриан Андреев, а срещу тях да излязат Джейми Мъри и Джо Салсбъри. Мачовете: \r\nНе преди 08:30 часа: Камерън Нори - Димитър Кузманов \r\nНе преди 10:00 часа: Даниел Евънс - Григор Димитров \r\nСлед тях: Мъри/Салсбъри - Лазаров/Андреев МАКС Спорт ще излъчва пряко двубоите на България от ATP Cup България попадна в група \"С\" с Великобритания, Белгия и Молдова.", "date": "2020.01.02", "title": "Кузманов открива мача с Великобритания"}
{"url": "https://standartnews.com/sport/voleybolistite-trgvat-s-pobeda-za-berlin-410676.html", "text": "Мъжкият ни национален отбор по волейбол надигра Египет с 3:0 (25:15, 25:23, 25:22) във втората контрола в столичната зала \"Христо Ботев\". След това се изигра още един допълнителен гейм, който бе спечелен от гостите с 25:21. Така отборът ни записа втори успех в двубоите с Египет след 3:1 на 31 декември, които са последни и единствени проверки преди олимпийската квалификация в Берлин (5-10 януари). С най-голям актив за победата на България бе Мартин Атанасов със 17 точки (4 аса). Виктор Йосифов добави 15 точки за успеха (3 аса, 4 блока). За Египет Ахмед Салах бе най-резултатен с 13 точки. Олимпийската квалификация в Берлин започва в неделя. Първият мач на нашите е в понеделник срещу тима на Франция. Останалите съперници са отборите на Сърбия и Холандия, а в другата група са Германия, Белгия, Словения и Чехия. Само крайният победител се класира на олимпиадата.", "date": "2020.01.02", "title": "Волейболистите тръгват с победа за Берлин"}
{"url": "https://standartnews.com/kultura/drakula-se-zabavlyava-v-london-410739.html", "text": "„Доктор Кой“ влезе в поредния си сезон. Джоди Уитакър все така пори времето и пространството. На всичкото отгоре се появява и Стивън Фрай. Ето и другите очаквани сериали от началото на годината. „Дракула“ на Нетфликс е най-новата екранизация на романа от Брам Стокър. Този път в изпълнение на авторите, подписали „Шерлок“ – Марк Гетис и Стивън Мофат. Те са решили да не осъвременяват оригинала – графът вампир се забавлява във викториански Лондон по най-класическия за него и за сюжета начин. Вторият сезон на „The New Pope“ започва на 10 януари по Sky Atlanti – сега с Джон Малкович. Един от най-нашумелите сериали през последните години, режисиран от Паоло Сорентино, започна с Джуд Лоу, който влизаше в ролята на Светия отец в предишните епизоди. „AJ and the Queen“ стартира на 10 януари по Нетфликс – резултат от сътрудничеството на най-известния в света мъж в женски дрехи РуПол, който води шоуто „Кралските гонки“, и режисьора Майкъл Патрик Кинг, познат от „Сексът и градът“. Алтернативната и много успешна версия на РуПол и 11-годишно сираче обикалят из Америка, а по пътя си получават любов и разбиране.  „The Outsider“ тръгва на 12 януари по HBO. Екранизацията по Стивън Кинг е за убийството на 11-годишно момче, с което се заема детективът Ралф Андерсън. Мрачният трилър събира пред камерите Бен Менделсон, Джейсън Бейтман и Синтия Ериво. Сценарият е на самия Стивън Кинг. Вторият сезон на „Sex Education“ гледаме от 17 януари по Netflix. Тийнейджърите продължават да осъзнават своята сексуалност, да се влюбват и ревнуват. Но настъпва епидемия... В първия сезон на „Avenue 5“ от 19 януари по HBO капитан Хю Лори лети из космоса на туристически лайнер, който се поврежда. Режисьор и сценарист на сериала е Армандо Ианучи, подписал „Смъртта на Сталин“. В „Звезден път: Пикар“ – от 23 януари по CBS All Access – капитан Жан-Люк Пикар се развихря 20 години след събитията във „Възмездие“. Патрик Стюарт отново е впечатляващ. Третият сезон на „Chilling Adventures of Sabrina“ от 24 януари по Netflix е за трагичните последици за героите след финала на предишната част от поредицата.  Николас е в плен на самия Луцифер, а младата вещица трябва да защити и себе си, и да се справи с езичниците, които искат да възкресят древното зло. „Miracle Workers: Dark Ages“ – втори сезон от 28 януари по TBS. Вместо в безумното Средновековие Даниел Радклиф и Стив Бушеми сменят позициите на героите си.", "date": "2020.01.02", "title": "Дракула се забавлява в Лондон"}
