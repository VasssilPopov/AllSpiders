{"url": "http://standartnews.com/mneniya/pingpongat_na_phenyan_i_vashington-372580.html", "text": "Президентът на САЩ Доналд Тръмп и лидерът на Северна Корея Ким Чен-ун проведоха историческа среща в Сингапур. Ако погледнем една година назад какви бяха отношенията между двете страни, то те бяха на ръба на открита война. Имаше не само словесни престрелки, но и твърди закани на президента Доналд Тръмп да засипе Северна Корея \"с огън и ярост\". За една година промяната в отношенията между двете държави се случи не само благодарение на усилията на двамата лидери. Тук трябва да отбележим огромните усилия, които положиха Китай и президентът Си Дзинпин за това да има такава среща. В Китай бяха проведени разговори на Ким Чен-ун с китайския президент, които не бяха много дълбоко и пространствено огласявани, но те бяха основополагащи да промяната на политиката на Северна Корея. А също така не е за подценяване  и фактът, че Ким Чен-ун всъщност пристигна в Сингапур с правителствен самолет на Пекин. Т. е. самолетът, който превозва китайския президент, беше предоставен, за да направи този полет до Сингапур, което допълнително показва ангажираността на Китай. Защо Китай иска да има по-добри отношения между двете държави? Китай всъщност беше единствената държава, която подпомагаше икономически Северна Корея и имаше най-голям интерес за нормализиране на отношенията и за намаляване на напрежението. Така че освен усилията на двамата президенти, тук за отрегулиране на отношенията и за промяна изцяло на тона, който беше заложен преди една година. Разбира се, не трябва да подценяваме и усилията на президента Тръмп, защото той не използва само типичната американска тояга в разговорите, т.е. реални заплахи за военни действия спрямо Северна Корея. И в сегашните разговори, и преди това, той даде индикации, че е готов не само да гарантира сигурността на севернокорейския лидер и продължаване на неговото управление, но и икономически просперитет на страната му, т.е. нейното отваряне към чуждестранни пазари и премахване на тежкото ембарго, което унищожава севернокорейския народ. И тук вече опираме до интереса на Ким Чен-ун и неговото желание за постигане на споразумение. То е изцяло икономическо, защото за последните години, в които е на власт, той успя, в началото с репресии, да се утвърди като лидер. Това утвърждаване премина и през премахване на съмишлениците на неговия баща и неутрализирането на всякаква възможност за противодействие на режима му. И оттук-нататък за него е жизненоважно да повиши жизнения стандарт на населението си, защото наистина на Ким Чен-ун му предстоят поне 30 години още управление на държавата. Сега той започна да води преговори като равностоен партньор на САЩ. Преди, ако беше започнал да води тези разговори, той щеше да ги води от положението на губещ. Така че той успя за това време да си извоюва позиция и в родната си страна, и в международен план. И се изправи лице в лице с Тръмп като равностоен партньор. Така че всички разговори и коментари за емоционална, за непредсказуема среща, изобщо не са правилни, защото това беше една много премерена и много добре предварително подготвена среща, която доведе до това подписано споразумение. Тази декларация сама по себе си е успех. Тя, разбира се, не е конкретна и не може да бъде конкретна като първи стъпки, защото докато Ким Чен-ун не получи наистина абсолютна сигурност, а той едва ли ще получи такава, за запазването на властта си, той при всички положения няма да достигне до крайна стопроцентова денуклеаризация на страната. Така че това, което той предлага е частично намаляване на ядрения потенциал на Северна Корея срещу намаляване на военния потенциал на САЩ. За момента Вашингтон не проявява желание да направи подобни отстъпки. Така че тепърва ще има още много преговори, но при всички положения няма да стигнем до рязко освобождаване от ядрения потенциал на Северна Корея. Но това пък, което е много важно, е икономическото отваряне на  Северна Корея към света. И тук отново ролята на Китай и на Южна Корея е много важна, защото в момента на границата между Северна и Южна Корея съществува индустриален център, който работеше и даваше възможност за работа на севернокорейци и обучението им по технологии. Неговата работа беше преустановена поради тежките отношения между двете държави. Така че в Северна Корея е от голямо значение. Другото е продължаването на отварянето на търговските отношения с Китай. Всъщност Северна Корея, въпреки че е много бедна държава, разполага с огромни ресурси на желязо, на злато, на други благородни метали, които по неофициални изчисления, се равняват на 6 трилиона долара. Т.е., ако се подпомогне севернокорейската икономика и минно дело и се даде възможност за износ на суровини най-вече към Китай и Южна Корея, много бързо може да се достигне до подобряване на нивото на живот на Северна Корея и съответно - утвърждаване на властта на Ким Чен-ун.", "date": "2018.06.12", "title": "Пинг-понгът на Пхенян и Вашингтон"}
{"url": "http://standartnews.com/lyubopitno/ucheni_otkriha_klyuch_kam_udalzhavane_na_zhivota-372559.html", "text": "Учени от Калифорнийския университет в Лос Анджелис идентифицираха възпрепятстващ скъсяването на теломерите механизъм на действие на ензима теломераза, съобщи Лента. Теломените са окончанията на хромозомите. Те предотвратяват загубата на гени при процеса митоза, при който генетичният материал на майчината клетка се разпределя равномерно в две дъщерни клетки. Когато теломерите станат прекалено къси, клетките стареят и умират. Ензимът теломераза възстановява теломерите, но прекалената му активност допринася за поява на рак, при който злокачествените клетки на практика стават безсмъртни. В рамките на изследването е използвано ресничестото едноклетъчно Tetrahymena thermophila. С помощта на криоелектронен микроскоп учените са разкрили структурата на ензима. Теломеразата съдържа особен клас протеини, известни като обратна транскриптаза или ревертаза. Вместо да копира участъци от ДНК в РНК, обратна транскриптаза използва РНК, за да създаде ДНК. Учените открили голяма, неизследвана досега област в ревертаза и я кръстили TRAP. Тя играе решаваща роля за добавянето на малки фрагменти ДНК в окончанията на хромозомите. При това взаимодейства с друга област, кръстена TEN, чиито мутации нарушават активността на ензима. Учените смятат, че опознаването на структурата му ще намери приложение в борбата с раковите болести. За да може раковите клетки да продължат да се репродуцират, трябва ензимът теломераза да е активен. Следователно ще е от полза да се знае как активността му да бъде потисната. Получените резултати доближават учените до постигането на тази цел, като разкриват кои негови части да бъдат взети за мишена. Резултатите от изследването са качени на сайта MedicalXpress.", "date": "2018.06.12", "title": "Учени откриха ключ към удължаване на живота"}
{"url": "http://standartnews.com/kultura/boil_banov_predstavya_bg_artisti_iz_evropa-372577.html", "text": "Министърът на културата Боил Банов се срещна с македонския премиер Зоран Заев и ресорния си колега Асаф Адеми в Скопие. Министър председателят на съседите изтъкна добрите икономически отношения между двете страни и посочи, че с поставянето на специален акцент върху културата,  младежта, образованието и спорта се прави още една позитивна стъпка в приятелството между нас. Заев благодари за голямата подкрепа, която оказва България за пълноправното членство на Македония в ЕС и НАТО. В момента се работи по продължаването на спогодбата за сътрудничество в областта на културата.  До края на седмицата военният театър е на турне във всички големи градове на Македония с хитовия си спектакъл „Железният светилник\" на големия режисьор Асен Шопов по великия роман на Димитър Талев. Боил Банов снощи трябваше да представи още наши звезди пред публиката на Европа. Прочутият камерен ансамбъл  „Йоан Кукузел – Ангелогласният\" гостува в катедралата „Свети Стефан\" във Виена.  За първи път след повече от век в „Свети Стефан\"  има събитие от друга държава.  Хорът печели овации с най-красивите творби на Йоан Кукузел - „Полиелей на българката\", „Терирем\", „Хвалите господа с небес\",  както и с класическите „Отче наш\", „Господи, помилуй\" и „Достойно есть\". Повече от пет десетилетия камерният ансамбъл „Йоан Кукузел – Ангелогласният\" е първият, изнесъл на концертния подиум у нас и в чужбина старинните православни песнопения. Негови изълнения са звучали под куполите на „Нотр Дам\" в Париж, базиликата „Санта Мария Маджоре\" в Рим и много други храмове по целия свят.", "date": "2018.06.12", "title": "Боил Банов представя бг артисти из Европа"}
{"url": "http://standartnews.com/biznes/aces_europa_preporachaha_varna_i_albena-372578.html", "text": "Делегацията на Асоциацията на европейските столици и градове на спорта (ACES Еuropa), водена от генералния секретар на организацията  Хуго Алонсо одобри кандидатурите на Варна и Албена. Морската ни столица е кандидат за Европейски град на спорта за 2019, а водещия ни летен курорт Албена за Европейски курорт на спорта за догодина. Окончателните решения ще се вземат до седмица. Ден след като бе в к.к. \"Албена\" делегацията на ACES Europa посети и Варна, където бе посрещната лично от кмета на града Иван Портних. Присъстваха още Кристиян Димитров, директор на дирекция „Спорт\" и директорът на общинското предприятие „Спорт – Варна\" Венцислав Младенов. „Младежкият дух и енергия са неразривно свързани със спорта, затова съвсем логично е, след като бяхме Европейска младежка столица през 2017 г.,  да бъдем и кандидат за титлата Европейски град на спорта. Варна е град с богати спортни традиции, гордеем се не само със своите олимпийски и световни шампиони, но и с активния масов спорт, в който се включват хиляди граждани\", заяви кметът пред гостите. Градоначалникът припомни, че през годините Варна е била домакин на шахматна олимпиада, на 28 световни и 36 европейски първенства, на стотици международни турнири, ралита, регати. Спортните клубове, регистрирани на територията на община Варна, са 275 с около 30 000 картотекирани състезатели. По време на срещата кметът Портних запозна накратко делегатите с политиката на общината за развитие на спортната база. „Впечатленията ми са, че Варна е прекрасно място. Нашата организация търси градове, които инвестират в спорта за младите хора\", заяви Хуго Алонсо, след срещата. Делегатът Лукас Ворел посочи, че титлата Европейски град на спорта за 2019-а ще донесе позитиви като реклама на града и популяризиране на спорта след младите хора.  В програмата на експертите от ACES са включени посещение в спортните бази и басейни в града, в Двореца на културата и спорта. След срещата с кмета на Варна делегацията инспектира спортните съоръжения и комплекси в града. В следобедните часове в Юнашкият салон бе направена презентация на кандидатурата на Варна за град на спорта. Историята на спорта на града бе разказана от журналиста Румен Генов, а презентация бе дело на Данчо Илиев, главен експерт в дирекция „Спорт\".", "date": "2018.06.12", "title": "ACES Europa препоръчаха Варна и Албена"}
{"url": "http://standartnews.com/svyat/tramp_za_sreshtata_s_kim_premina_mnogo_mnogo_dobre-372547.html", "text": "Историческата първа среща между американския президент Доналд Тръмп и лидера на Северна Корея Ким Чен-ун продължи около 48 минути, съобщава AFP. Двамата лидери се срещнаха насаме, единствено с преводачите си, и са провели разговор \"лице в лице\". След това Тръмп и Ким се преместиха на маса за преговори със своите екипи. В екипа на Доналд Тръмп са външният министър Майк Помпео и съветникът по национална сигурност Джон Болтън. След преговорите президентът Доналд Тръмп нарече срещата си лице в лице с лидера на Северна Корея Ким Чен-ун „много добра\". Излизайки от библиотеката, където се проведе срещата на четири очи, американският президент заяви пред журналисти, че срещата е преминала \"много, много добре\". На свой ред южнокорейската агенция „Yonhap\" съобщи, че американският президент е отбелязал, че отношенията му със Северна Корея са отлични и те ще решат „големи проблеми и дилеми\". \"Мисля, че ще можем да решим проблемите от миналото и да проведем успешни преговори. Уверен съм, че ако работим заедно, ще постигнем много\", заяви Тръмп. От своя страна лидерът на Северна Корея Ким Чен-ун заяви след срещата си с президента на САЩ Доналд Тръмп, че се интересува от тясното сътрудничество с американския лидер, съобщи сингапурският вестник „The Strait Times\". \"Преодоляхме всички видове скептицизъм и спекулации в отношенията за тази среща и считам, че това е добре за света\", заяви Ким. \"Ким Чен-ун заяви, че се интересува от тясното сътрудничество с Доналд Тръмп. Ще бъде трудно, но той е заинтересован от това\", пише вестникът. Лидерът на Северна Корея Ким Чен-ун не е дал отговор на въпроса на журналист за възможността за ядрено разоръжаване на страната, предават кореспонденти на Белия дом, цитирани от РИА Новости. След разговора на четири очи между Тръмп и Ким, двамата лидери излязоха на терасата на втория етаж на хотел \"Капела\", откъдето поздравиха представителите на медиите. \"Ким бе попитан три пъти дали ще се откаже от ядрените ракети, но той не отговори\", предава един от американските кореспонденти. Тръмп на свой ред заяви пред репортери, че между него и Ким Чен-ун има \"много, много добри и отлични отношения\".", "date": "2018.06.12", "title": "Тръмп за срещата с Ким: Премина много, много добре"}
{"url": "http://standartnews.com/sport/legendi_meryat_sili_na_korta_v_plovdiv-372572.html", "text": "ТК\"Локомотив\" (Пд) прие поредния кръг от тенис турнирите на НТЛ, подкрепяна от СПИДИ. Тон за атмосферата на целия турнир дадоха  с прекрасното си поведение две от легендите на българския спорт: Румен Теодосиев (еврошампион по щанги) и Ангел Бабанов (шампион от борбата). Те  изиграха чудесен мач още в първи кръг, като Теодосиев би с 2:1 сета. В отделните групи първенци станаха: Десислав Димов /18-40/; Тодор Митев/40+/; Иван Запрянов/55+/. В двойковите формати най-убедително бе представянето на Христо Боянов /Илия Петров (до 45 г, и на Пейчо Пейчев и Евелин Гърбачков (45+). Наградите за най-добрите, осигури \"Мултиспорт\". НТЛ продължава  на 16-17 юни на кортовете на ТК\"Дема\".", "date": "2018.06.12", "title": "Легенди мерят сили на корта в Пловдив"}
{"url": "http://standartnews.com/svyat/tramp_bez_yadreni_raketi_severna_koreya_ima_neveroyatno_badeshte-372571.html", "text": "Президентът на САЩ Доналд Тръмп изрази оптимизъм, че премахването на ядрените оръжия от Корейския полуостров ще стане \"бързо\" и че севернокорейският лидер Ким Чен-ун ще помогне \"да бъде отворена нова глава в двустранните отношения\". Тръмп каза това само часове след историческата среща с Ким, предаде ДПА. \"Както историята е показала, противници могат да стават приятели\", каза Тръмп пред репортери в Сингапур след ден на разговори с Ким. Като незабавен жест Тръмп каза, че американската армия ще спре насочените срещу КНДР военни учения. Тези учения, които САЩ редовно извършват заедно с армиите на Южна Корея и други страни, изострят напрежението между Вашингтон и Пхенян, каза Тръмп. Той добави, че със спирането им \"ще бъдат спестени огромни финансови средства\". Северна Корея обеща да унищожи свой голям ракетен полигон, каза Тръмп, както и че \"няма предел на това, което КНДР ще може да постигне, когато се откаже от ядрените оръжия\". Санкциите срещу Пхенян, които през последните години бяха силно затегнати заради ракетно-ядените изпитания на Северна Корея, ще бъдат отменени \"само ако се знае, че атомните бомби вече не са фактор\". \"Председателят Ким има възможност, каквато не е имал никой друг: да бъде запомнен като лидерът, който донесе нова ера на благоденствие за народа си\", каза Тръмп. \"Тя (Северна Корея) има огромен потенциал\", заяви Тръмп. \"Ким има шанс да осигури невероятно бъдеще за своя народ.\"", "date": "2018.06.12", "title": "Тръмп: Без ядрени ракети Северна Корея има невероятно бъдеще"}
{"url": "http://standartnews.com/svyat/mey_zove_svoite_za_edinstvo_predi_reshavasht_vot_za_brekzita-372554.html", "text": "Британската министър-председателка Тереза Мей настоява враждуващите законодатели консерватори да се обединят и да предотвратят загуба на правителството при ключовото гласуване на главния законопроект за Брекзита, предаде Асошиейтед прес. Законопроектът за оттегляне от Европейския съюз, с който трябва да се извърши излизането на Великобритания от общността, премина трудно парламентарни обсъждания. Камарата на лордовете внесе 15 поправки, за да смекчи условията на британското напускане на ЕС. Във вторник и сряда британското правителство ще се опита да отмени тези промени при гласуване в Камарата на общините. Кабинетът обаче е изправен пред потенциален бунт на някои депутати консерватори, които искат да запазят тесните връзки с ЕС, след като Великобритания го напусне през март 2019 г. На среща с парламентарната група на консерваторите в Камарата на общините Мей прикани съпартийците си да проявят единство и да гласуват против промените в нейния план за Брекзита, като предупреди депутатите, че тези промени биха затруднили преговорите й с ЕС, предаде Ройтерс. Британското правителство е най-уязвимо по въведената от Камарата на лордовете поправка за промяна на т. нар. \"смислен вот\" по окончателното споразумение за Брекзита, с която на долната камара на парламента се дават повече правомощия да определи \"насоката\" на правителството при отхвърляне на споразумението. По тази поправка ще има дебати във вторник. В сряда пък Мей ще бъде подложена на изпитание от бунтовниците в партията си по ангажимента за излизане от общия пазар и митническия съюз на ЕС, което ще се отрази на бъдещите търговски отношения на Великобритания за дълги години. \"Трябва да мислим за посланието, което парламентът ще изпрати на ЕС тази седмица. Опитвам се да договоря най-добрата сделка за Великобритания. Уверена съм, че мога да постигна сделка, при която ни се разрешава да сключваме собствени търговски споразумения и имаме граница с ЕС, водеща до възможно най-малко търкания. Ако поправките от Камарата на лордовете обаче се запазят, тази преговорна позиция ще бъде подкопана\", е казала Мей на депутатите според изявление на канцеларията й.", "date": "2018.06.12", "title": "Мей зове своите за единство преди решаващ вот за Брекзита"}
{"url": "http://standartnews.com/svyat/robart_de_niro_naruga_donald_tramp_publichno-372558.html", "text": "След срещата на Г7 и преди разговорите му с Ким Чен-ун, Тръмп е в центъра на новините по света. Актьорът Робърт де Ниро изненада присъстващите на церемонията за наградите \"Томи\", като откровено наруга американския президент. Големият актьор беше поканен на сцената, за да представи музикално изпълнение в програмата. Реакцията на присъстващите в залата на думите му за Тръмп беше красноречива – всички станаха на крака и дълго аплодираха думите на Де Ниро.", "date": "2018.06.12", "title": "Робърт де Ниро наруга Доналд Тръмп публично"}
{"url": "http://standartnews.com/svyat/tsipras_i_zaev__krastnitsi_na_severna_makedoniya-372565.html", "text": "Премиерите на Гърция и Македония - Алексис Ципрас и Зоран Заев, са се договорили за новото име на Македония, но ще го съобщят едва след нов разговор и след \"уточняване на детайли\". Това съобщи външният министър на Гърция Никос Коциас, цитиран от агенция МИА и гръцки медии. Повечето от източниците, цитирани от македонски и гръцки медии, казват, че името, което е избрано, е \"Северна Македония\". Този вариант, избран между общо три \"финални\" и приемливи за Ципрас и Заев, беше многократно споменаван от медиите и в двете страни в последните месеци. Коциас също така каза вчера за гръцката телевизия \"Контра\", че ако договорът бъде ратифициран, това ще даде \"зелена светлина\" на Македония още на срещата на министрите на външните работи на ЕС на 25 юни (три дни преди срещата на върха на 28-и) и ще оттегли ветото си за членство в НАТО.", "date": "2018.06.12", "title": "Ципрас и Заев - кръстници на \"Северна Македония\""}
{"url": "http://standartnews.com/kultura/enrike_iglesias_pak_idva_v_sofiya-372570.html", "text": "Енрике Иглесиас се завръща в София. Златното латино момче ще излезе на 6 ноември за грандиозен концерт в „Арена Армеец\" – 2 години след дебюта си там,  салютиран от аплаузите на 15 000 фенове. По-малкият син на великия Хулио Иглесиас идва по покана на Арт БГ и  радио Energy за 13-тия рожден ден на станция номер едно за любима музика от 90-те до днес.  След предишното си гостуване у нас Енрике издаде четири тотални хита -  Duele El Corazon, Subeme La Radio,  El Baño и Move To Miami, които не спират да доминират в световните класации. През ноември Енрике ще представи актуалната си програма All The Hits Live – освен латинохитове, в нея има 500 квадратни метра LED стена, два пъти по-мащабни светлинни и пироефекти и два пъти по-мощен саунд,  благодарение на техниката от най-ново поколение.  Това е шоуто,  с което Иглесиас направи серия от напълно разпродадени концерти - Прага, Будапеща, Любляна, Осло, Атина, Мюнхен, Копенхаген, Лисабон.  Преди седмица разпродаде и 45 000 билета за шоуто си в Тел Авив.  Първите 1000 за София са с 10 лв отстъпка.", "date": "2018.06.12", "title": "Енрике Иглесиас пак идва в София"}
{"url": "http://standartnews.com/biznes/tri_rodni_banki_i_maykata_na_poshtenska_iskat_pireos-372573.html", "text": "Три български банки, един капиталов консорциум и гръцката Eurobank искат да купят Пиреос банк в България. Подадени са общо пет обвързващи оферти за придобиването на кредитната институция, съобщи гръцкото финансово издание banks.com. gr. Не е ясно кои са трите български банки, които ще наддават за Пиреос и са преминали през последната фаза на процедурата.  За първи път гръцка банка има желание да изкупи дъщерното дружество на друга гръцка банка, отбелязва изданието. Плановете за реорганизация, внесени в европейския Единен надзорен механизъм (SSM) след завършването на рекапитализацията през 2015 г., практически не позволяваха изкупуването на дъщерни клонове между гръцките банки, отбелязва гръцкото издание. Eurobank притежава \"Пощенска банка\" у нас, а през 2015 година чрез своята дъщерна кредитна институция у нас Пощенска банка, придоби клона на \"Алфа банк\" в България. Впоследствие той бе погълнат от Пощенска банка. Логично е сега Eurobank да продължи да консолидира гръцкия финансов бизнес в страната ни под шапката на Пощенска банка, като придобие \"Пиреос България\", коментират експерти. Неназован е и консорциумът от фондове, който е подал оферта. Според \"Банкер\", най-вероятно става дума за група инвеститори, водени от американския фонд \"Apollo Global Managment\", за които се говори, че проявяват интерес и към покупката на българската \"Сосиете Женерал Експресбанк\". За продажбата на активите на \"Пиреос\", която най-голямата гръцка банка, в България, Сърбия и Румъния, се заговори преди около година. Причината за продажбата е намаляване на портфолиото от лоши кредити. \"Нашата визия е да се превърнем в най-надеждната банка в Гърция\", посочи тогава главният изпълнителен директор Христос Мегалу. В края на октомври 2017-а \"Пиреос\" продаде сръбското си звено Direktna Banka, припомни investor.bg. Дни преди Коледа \"Пиреос\" влезе в cпopaзyмeниe c инвecтициoннaтa ĸoмпaния Ј.С. Flоwеrѕ & Со зa пpoдaжбaтa нa бизнecа си в Pyмъния. Oчaĸвa ce cдeлĸaтa зa бъдe зaвъpшeнa до края на юни. Piraeus Bank e пoлyчилa 2,72 млрд. eвpo дъpжaвнo финaнcиpaнe oт нoeмвpи 2015 г., a гpъцĸият cпacитeлeн фoнд пpитeжaвa нaд eднa чeтвъpт oт бaнĸaтa.", "date": "2018.06.12", "title": "Три родни банки и майката на Пощенска искат Пиреос"}
{"url": "http://standartnews.com/biznes/koka_kola_dava_06_ot_bvp_u_nas-372583.html", "text": "Стопанският ефект от дейността на \"Кока-кола\", нейните партньори и доставчици за българската икономика е над 500 млн. лв. за година, или 0,6 % от БВП на страната. Той се формира от заплатите, печалбите и данъците, генерирани в цялата стойностна верига на компанията. Данните са от доклада на „Стюърд Редкуин\" за социално-икономическото въздействие на системата на компанията у нас за 2017 г. Те показват още, че добавената стойност, генерирана от системата на Кока-кола в България през 2017 г., възлиза на 101 млн. лв., а ръстът между 2015 и 2017 г. е 9%. \", каза Теодора Ненова, старши консултант в „Стюърд Редкуин. Заетите в производствените предприятия и офисите на петте компании на Кока кола у нас през 2017 г. са 2 300 души.  Системата обаче поддържа още 17 500 допълнителни работни места по веригата – от производителите на суровини и съставки, до продавачите на напитки на Кока-Кола в заведения и магазини. „ . Тази сума се равнява на годишните разходи за образованието на 87 700 ученици\", каза Светослав Атанасов, изпълнителен директор на Кока-Кола ХБК България. По данни на Евростат, годишният разход на ученик в България е 1 376.20 евро. Светослав Атанасов обърна внимание на факта, че България става все по-важна държава в света на Кока Кола. \"Искаме да правим и бизнеса, и обществото по-добри\", коментира той. И добави, че очаква \"числата да продължат да се покачват\". Инвестиционните планове на компанията са за разширяване на завода в Костинброд с цел износ на напитките. \"България е първата държава в света, в която Кока-Кола е изписана на кирилица. Друг силен отпечатък, който остави страната ни върху историята на Кока-Кола, е лимитираната колекция от шест дизайнерски бутилки, облечени в мотиви от шевиците, характерни за шестте български етнографски области. Разширяваме портолиото си с негазирани напитки и с по-малко съдържание на захар\", допълни Елиза Грънчарова, изпълнителен директор на Кока-Кола България. Наскоро \"Кока-кола\" (The Coca-Cola Company) откри в София регионален развоен център за информационни технологии, който е втория по големина в света. Новото звено се занимава с разработки в областта на изкуствения интелект, киберсигурност, анализ на данни, електронна търговия, дигитален маркетинг, предоставя услуги за Европа, Близкия изток и Африка.", "date": "2018.06.12", "title": "Кока кола дава 0,6% от БВП у нас"}
{"url": "http://standartnews.com/biznes/e20_mln_za_lizingovi_sdelki_na_malkiya_biznes-372576.html", "text": "Райфайзен Лизинг България и Банката за Развитие към Съвета на Европа (БРСЕ) подписаха нова кредитна линия в размер на 20 млн. евро за финансиране на лизингови сделки на малки и средни предприятия в България. Със средствата от заема Райфайзен Лизинг ще отпуска на българските компании лизингово финансиране за покупка на машини и оборудване, транспортни средства, медицинска техника, оборудване за магазини, складове и производство, специализирани производствени линии, строителни машини. „Споразумението ще отблокира достъпа до финансиране за много български малки и средни предприятия и ще помогне за създаването на нови работни места\", коментира Ролф Венцел, гуверньор на БРСЕ. Това е шестата кредитна линия, отпусната на компания от Групата Райфайзен в България, като с нея общата сума на предоставеното финансиране от БРСЕ ще възлезе на 120 млн. евро.", "date": "2018.06.12", "title": "Е20 млн. за лизингови сделки на малкия бизнес"}
{"url": "http://standartnews.com/balgariya/borisov_uchastva_v_globalnata_konferentsiya_na_amerikanskiya_evreyski_kongres-372584.html", "text": "Mинистър-председателят Бойко Борисов участва в пленарната сесия на Глобалната конференция на Американския еврейски конгрес в Ерусалим. В българската делегация, която е на работно посещение в Държавата Израел, влизат още вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова. В своето изказване по време на форума, премиерът Бойко Борисов изтъкна, че на фона на динамичните глобални и регионални процеси, българо-израелските отношения се развиват устойчиво. „Тези отношения почиват върху ясни принципи на взаимодействие, върху изграденото взаимно доверие и споделените ценности, като в основата им е общата визия за бъдещето на двата съседни района\", посочи министър-председателят. Българският премиер напомни, че най-яркият израз на връзката между двата народа е спасяването на цялата българска еврейска общност от близо 50 000 човека в най-мрачните години на Втората световна война. Това се случва благодарение на категоричната позиция на българските граждани, на Българската Православна Църква, на видни общественици и интелектуалци. „Историята на спасяването на българските евреи е част от общата ни история, която ние не трябва да забравяме и трябва да предадем на децата си\", категоричен бе Бойко Борисов. Той подчерта, че днес наша мисия е да не допуснем връщането на ксенофобията и антисемитизма. Премиерът Бойко Борисов благодари на министър-председателя на Израел Бениамин Нетаняху за това, че призна заслугата на нашите предци за спасяването на българските еврео. „Много скоро ние ще имаме два идентични паметника в София и Тел Авив, посветени на този исторически факт и показвайки нашата съвместна признателност\", съобщи Борисов. „Като държава-член на ЕС, а още повече и като председател на Съвета на Европейския съюз, България остава ангажирана с регионалните и международните партньори в подкрепа на усилията за възобновяване на мирните преговори за намиране на решение на конфликта между Държавата Израел и Палестина\", заяви още българският министър-председател. Той отчете, че Близкоизточният мирен процес е в застой и не намира необходимия импулс да доведе двата народа до споразумението за окончателния статут. Премиерът Борисов посочи, че визията на Българското председателство за подобряването на свързаността на страните от Западните Балкани като основен инструмент за преодоляването на различията в региона, би могла да се приложи и тук. „Надявам се, този опит да даде резултат за народите и кураж на други региони за преодоляване на конфликтите\", сподели той. В заключение министър-председателят отбеляза, че Израел е важна и градивна част от съвременната архитектура на международните отношения. „Без Израел Европа и европейската цивилизация биха били в по-голяма опасност от надигащия се радикализъм и религиозен фундаментализъм в Близкия изток\", каза Бойко Борисов. По думите му откриването на шестия европейски офис на Американския еврейски конгрес в София е още едно изключително признание за активната и балансирана политика, която България провежда на Балканите и в Европа и доказателство за престижа и авторитета на нашата страна.", "date": "2018.06.12", "title": "Борисов участва в Глобалната конференция на Американския еврейски конгрес"}
{"url": "http://standartnews.com/biznes/a1_puska_45g_mrezha_i_v_letnite_kurorti-372567.html", "text": "Този сезон А1 разшири обхвата на 4.5G мрежата си и във всички летни курорти, за да осигури още по-бърз интернет на потребителите, които ще почиват на българското Черноморие. Към момента 4.5G мрежата на А1 покрива над 700 населени места от общо над 2000, които 4G мрежата на телекома обхваща. До 4.5G вече имат достъп всички хора в курортите Албена, Слънчев бряг, Златни пясъци, Несебър, Равда, Поморие, Дюни, Созопол, Приморско, Ахтопол, Синеморец, Китен, Варвара, Св. Св Константин и Елена, Свети влас и много други. Благодарение на нововъведението това лято всички туристи, включително и тези които посещават България, ще могат да се възползват от много по-бърз интернет със скорост на връзката до 150 Mbps. „С разширяването на 4.5G мрежата се стремим да осигурим на нашите клиенти още по-голям комфорт, когато планират своите почивки тази година. За нас е важно непрекъснато да развиваме инфраструктурата си, като така се отличаваме от конкурентите и гледаме напред към бъдещето и към още по-големи цели, каквато е 5G\", коментира Тодор Ташев, главен технически директор на А1. В края на миналата година телекомът стартира внедряването на 4.5G в зимните и спа курортите в България, с което осигури увеличение с 30% на скоростта на връзката спрямо досега. Технологията, която позволя това, се нарича „Обединяване на честоти\" (Carrier Aggregation) и генерира многократно по-бърз интернет в зависимост от използвания честотен спектър. A1 е водещ доставчик на дигитални услуги и телекомуникационни решения в България, част от A1 Group. Телекомът предоставя мобилни и фиксирани услуги, високоскоростен интернет, цифрова и сателитна телевизия, включително два собствени спортни канала – MAX Sport 1 и MAX Sport 2, cloud и IoT решения на 4,5 милиона клиенти. През 2017 г. A1 България отчита приходи от 431,2 милиона евро, а сравнимата EBITDA e 130,1 милиона евро.", "date": "2018.06.12", "title": "А1 пуска 4.5G мрежа и в летните курорти"}
{"url": "http://standartnews.com/balgariya/tsvetanov_za_vota_na_nedoverie_vmesto_pochit_nazhezhavame_naprezhenieto-372575.html", "text": "Мислех, че всички ще замълчим и ще отдадем почит на загиналите в трагичния инцидент в Крумово, но за голямо съжаление той предизвика политическо противопоставяне. Това каза председателят на ПГ на ГЕРБ Цветан Цветанов по време на брифинг в Народното събрание. \"Всичко това, което днес се изговори се цели нажежаване на политическото напрежение и остро противопоставяне на секторните политики\", посочи Цветанов. Той допълни, че си е помислил, че всички ще замълчат и всички отговорни институции ще отдадат почит на загиналите във вчерашния трагичен инцидент. „За голямо съжаление един такъв трагичен инцидент може да предизвика политическо противопоставяне. В тази посока преди да дадем отговор на всичко това, което беше зададено като дневен ред от опозицията и президента Радев изказваме съболезнования на близките на загиналите пилоти\", каза Цветанов. \"БСП нямат морално право да говорят за сектор „Сигурност\" - президентът и опозицията не могат да са алтеранатива на управлението, поясни той темата на вота. - Когато говорим за тема сигурност, нека знаят, че те нямат никакво морално право да се изказват по тема \"Сигурност\". Когато беше първият управленски мандат на премиера „Борисов\", колко бяха отвличанията, убийствата, нивата на контрабанда, които се осъществяваха под вещото ръководство на тогавашното управление на БСП\", каза Цветанов. Цветанов п орица и президента: \"Радев използва всяка една възможност, за да се позиционира чисто политически. За пореден път той доказа, че е президентът на БСП. Това, което се случва като позиция на БСП и позиция на президента Радев го отдалечава от конституционните му правомощия да бъде обединител на нацията. Ние не знаем какво ще прави президентът Радев след четири години, когато му изтече мандата, но ние знаем, че ние отново ще носим отговорност за решенията, които трябва да се взимат. \"Обединени патриоти\" и ГЕРБ са отговорни партии, които имат своята история. Те са се явявали на всички национални избори досега и са имали възможността да получат обществената подкрепа от българските избиратели\", каза Цветанов.", "date": "2018.06.12", "title": "Цветанов за вота на недоверие: Вместо почит, нажежаваме напрежението"}
{"url": "http://standartnews.com/balgariya/biser_petkov_ako_opravim_horata_s_uvrezhdaniya_shte_otseleya-372579.html", "text": "Надявам се да имам необходимата подкрепа от страна на правителството и на премиера, това е смисълът да остана и да продължа работа като министър, заяви Бисер Петков пред журналисти по повод на първоначално приетата му и след това отхвърлена оставка. Съдбата ми като министър зависи от това какво ще можем да направим за хората с увреждания, допълни социалният министър. Той посочи, че продължава работата по исканията на майките на деца с увреждания. По думите на Петков това е и искането на премиера, затова той ще продължи с още по-големи усилия да работи в тази посока. Резултатът обаче, според Петков, зависи не само от социалния министър, а и от финансовия и от премиера.", "date": "2018.06.12", "title": "Бисер Петков: Ако оправим хората с увреждания, ще оцелея"}
{"url": "http://standartnews.com/balgariya/rekordni_otsenki_na_maturite_po_matematika-372574.html", "text": "Учениците, участвали в изпита по математика на матурата, са постигнали най-високи резултати, сочат данните на МОН. В общо девет от 14 дисциплини децата са усвоили новата учебна програма и са достигнали по-високи оценки, подчерта Таня Михайлова, заместник-министър на образованието. Децата, които са се явявали на тест по математика, са изкарали поне 70 точки при максимален резултат сто, казаха от МОН. За първи път най-високи резултати са имали младите хора от столицата и Смолян. На челната позиция по традиция е  91-ва Немска езикова гимназия, следвани от Американския колеж. Резултатите на учениците са се увеличили през тази година, включително и по природните дисциплини, посочват специалистите. За първи път се увеличават оценките по литература. С две пълни шестици са 59 зрелостници, но няма нито един, който да е с изцяло сто точки.  Според преподавателите зрелостниците на практика са  преписвали стихотворението на Вапцаров \"Вяра\", за да получат високи оценки. Това разказа експертът по български език и литература Александър Трингов. Децата се опитали да преразкажат  стихотворението, твърди той. Направили са го 3 на сто от зрелостниците. Част от тях направо са преразказвали \"Вяра\". Близо 6500 са  отличните оценки по български език и литература. Слаба оценка са получили 3025 младежи. Просветното министерство предложи от 2022 година да се въведат промени в матурите. Те ще бъдат свързани с новите учебни програми, обясни Таня Михайлова. Вариантите за промяна са няколко. Учениците, които завършват, трябва да изкарат изпит по български език и литература по стандартния модел. Отделно от това, децата трябва да изкарат изпит и по профилиращия си предмет. Има и трети вариант, - младежът да изкара изпита си за третата матура на по-ниско или на по-високо ниво. Ако е учил български език и литература като профилиращ предмет, ученикът може да се яви и на трета профилираща матура, която вече задава въпроси на много по-високо ниво. Не е ясно обаче дали по-високият статут на изпита осигурява вход в университета с предимство. За първи път на този изпит ще се представят децата, които сега са в седми клас.", "date": "2018.06.12", "title": "Рекордни оценки на матурите по математика"}
{"url": "http://standartnews.com/balgariya/stopaninat_na_kravata_beglets_uspyahme_da_se_preborim_s_byurokratsiyata-372555.html", "text": "Собственикът на кравата беглец Пенка - Иван Харлампиев, смята, че ако случаят не е станал медийно достояние, животното е щяло да бъде убито. През май кравата от Кюстендилско избяга в Сърбия и прекара там няколко дни, преди собственикът й да я върне. Животното трябвало да бъде убито, понеже е пребивавало в страна извън Евросъюза. След като случаят стана световно известен и дори се полагаха усилия кравата да бъде спасена чрез петиция, стана ясно, че тя ще живее. Вчера, след като станаха ясни резултатите от всички изследвания, от Агенцията по храните съобщиха, че Пенка няма да бъде евтаназирана и до края на седмицата ще бъде върната на собственика й. Иван Харалампиев сам върна кравата от Сърбия и твърди, че още при пристигането й \"искали да я убият\". \"С цената на всичко мисля, че успяхме да се преборим малко от малко с бюрокрацията, която властва в България\", каза той. \"Сърбите го намериха, аз си го докарах, поех разходите за изследвания в Сръбско, всичко направих и накрая искаха да ми го убият в България\", каза Харалампиев по повод бягството на животното и защо се чувства обиден по случая. Единици сме животновъдите в Кюстендилско, рядкост, а навремето беше във всяка къща, казва стопанинът на Пенка. По повод статистиката, че фермерите у нас застаряват и ще се заемат ли според него с тази стопанска дейност млади хора, Харалампиев коментира:  \"Не мисля, няма с какво да се запалят младите хора, да знаят, че може с това да преживяват. Мисля, че държавата не се грижи за това\". Харалампиев призовава да бъде намалена бюрокрацията.", "date": "2018.06.12", "title": "Стопанинът на кравата беглец: Успяхме да се преборим с бюрокрацията"}
{"url": "http://standartnews.com/balgariya/karayancheva_uverena_sam_che_detaylite_okolo_intsidenta_shte_se_izyasnyat-372550.html", "text": "Председателят на Народното събрание Цвета Караянчева изразява своите най-дълбоки съболезнования и съпричастност към болката на семействата и близките на двамата загинали военни пилоти в района на авиобаза \"Крумово\". „Уверена съм, че всички детайли около трагичния инцидент ще бъдат разследвани и изяснени и ще бъдат взети необходимите мерки подобни инциденти да не се повтарят\", заяви Караянчева. Тя пожелава бързо възстановяване и оздравяване на третия член на екипажа.", "date": "2018.06.12", "title": "Караянчева: Уверена съм, че детайлите около инцидента ще се изяснят"}
{"url": "http://standartnews.com/balgariya/gen_sertov_srokat_za_razsledvaneto_na_aviokatastrofata_e_30_rabotni_dni-372548.html", "text": "Още е рано да се правят заключения за причините за авиокатастрофата в Крумово. Това каза пред журналисти в авиобаза Крумово бригаден генерал Борислав Сертов, директор на служба \"Военна полиция\". Той поясни, че ще се проверяват няколко версии. Срокът на разследването на такава авиокатастрофа е 30 работи дни, ако не се налага назначаването на допълнителни експертизи. \"Тук трябва да се прави разлика между разследването, което води Окръжна прокуратура, и разследването, което води отдел \"Авиационна безопасност\", каза Сертов. По думите му има вероятност причината за катастрофата да е техническа неизправност и тази версия ще бъде проверена. Но въпреки това е много рано, само няколко часа след катастрофата да се говори за причина. Командирът на 24 авиобаза в Крумово бригаден генерал Димитър Иванов поясни, че вертолетът е извършвал спасителна работа подхождайки над площадка от около 30 метра височина. При това положение той трябва да снижи и да спусне спасител по въже. Това е тренирано много пъти, а височината е нормална. Според него една такава машина е достатъчно сложна, за да може да се гадае за причини на неизправност. По думите на командира животът на един хеликоптер може да бъде удължаван, но не безкрайно. Има заводи, които правят това. През 2016 година този хеликоптер е бил ремонтиран и той е можел да лети още 200 часа, от общо 500. Периодично са били правени прегледи от различни оторизирани органи.", "date": "2018.06.12", "title": "Ген. Сертов: Срокът за разследването на авиокатастрофата е 30 работни дни"}
{"url": "http://standartnews.com/balgariya/tsvetanov_uvelichenieto_na_uchitelskite_zaplati_e_porednoto_izpalneno_predizborno_obeshtanie_na_gerb-372552.html", "text": "От 1 януари 2019 г. стартовата учителска заплата се увеличава от 760 на 920 лева. Възнаграждението за старши учителите и старши възпитателите ще бъде повишено на 955 лева, а за главен учител – над 1000 лева. Поредното изпълнено предизборно обещание на ГЕРБ. Този успех е плод на безпрецедентните усилия на Министерството на образованието и науката и на правителството на Бойко Борисов, което още в началото на мандата си определи образованието като свой основен приоритет. Това написа във Фейсбук председателят на ПГ на ГЕРБ и зам.-председател на партията Цветан Цветанов. \"Разбира се, работата ни не приключва дотук, като държавата ще продължи своята активна политика в сектор \"Образование\", целяща да направи учителската професия привлекателна за младите. Очаква се дори при добро изпълнение на бюджета, увеличението да влезе в сила още от началото на новата учебна година през септември\", пише Цветанов.", "date": "2018.06.12", "title": "Цветанов: Увеличението на учителските заплати е поредното изпълнено предизборно обещание на ГЕРБ"}
{"url": "http://standartnews.com/balgariya/rumyana_arnaudova_za_padnaliya_mi17_veroyatno_se_kasae_za_tehnicheski_problem-372561.html", "text": "\"Към настоящия момент продължават действията по разследването, ръководено от Военно-окръжна прокуратура. Колегите снощи бяха на място и извършваха оглед. Към този час можем да съобщим, че няма данни за човешка грешка\". Това съобщи пред БНТ Румяна Арнаудова, говорител на главния прокурор, по повод трагичната катастрофа с военния вертолет на летище Крумово. \"Вероятно се касае за технически проблем, който е възникнал по време на извършване на летателно-учебното занятие\", допълни тя. \"Това, което можем също да съобщим е, че е възникнал вероятно технически проблем и в рамките на 3 секунди вертолетът е паднал от 20 метра височина. С изключително тежки последици, със загинали двама пилоти. Съболезнования за близките им\", каза Арнаудова. Тя коментира и разпореденото от прокуратурата към министъра на МВР да се вземат спешни мерки за обезопасяването на съхранените стари боеприпаси в завод „Миджур\" в Горни Лом: „Според данните, с които разполага Върховната административна прокуратура, на територията на завод \"Миджур\" в общо 5 взривни склада се съхраняват огромно количество взривни вещества и прибори за взривяване - говорим за повече от 190 хиляди мини и за повече от 90 тона барут. Фактите, които накараха и прокуратурата да реагира, са липса на минимални изисквания по въоръжена охрана на тези взривни вещества, което се дължи от оператора и това е фирмата \"Видекс\", както и липса на договор за наем, например.\" По думите й, липсва и специална сигнализация за ранно оповестяване в случай на злополука на населението, на компетентните органи и на самите работещи в завода.", "date": "2018.06.12", "title": "Румяна Арнаудова за падналия Ми-17: Вероятно се касае за технически проблем"}
{"url": "http://standartnews.com/balgariya/roditeli_na_detsa_s_uvrezhdaniya_prodalzhavat_s_protestite-372549.html", "text": "Родители на деца с увреждания продължават с протестите си въпреки оставката на социалния министър Бисер Петков. В Русе родители излизат на демонстрация в подкрепа на Петков. Те настояват той да бъде върнат на поста, в противен случай ще искат оставката на цялото правителство. Остават и палатковите лагери, разпънати в София, Бургас и Варна. Според родителите приемането на оставката на Бисер Петков няма да реши проблемите им и те ще продължат с протестите, докато не се намери трайно решение на исканията им за достоен живот на хората с увреждания.", "date": "2018.06.12", "title": "Родители на деца с увреждания продължават с протестите"}
{"url": "http://standartnews.com/balgariya/razbiliyat_se_vertolet_razvyal_tribagrenika_nad_sofiya_na_parada_na_gergyovden-372551.html", "text": "Разбилият се тази нощ в Пловдив военен хеликоптер Ми-17 развя българския трибагреник над София по време на тазгодишния Гергьовденски парад. Според военния министър Красимир Каракачанов техническа неизправност е най-вероятната причина за катастрофата край летище Пловдив. На извънреден брифинг той изказа съболезнованията си към семействата на загиналите капитан Пламен Пантелеев на 48 години и капитан Стоян Неделчев на 45 години. Двамата са опитни пилоти, съответно с 600 и 500 летателни часа. Без опасност за живота е бордовият инженер Алексей Каменов, който е с травма на крака и със счупени ребра. Той е излязъл  сам от падналата машина и е успял да извърви около стотина метра. Хеликоптерът е бил в изправност. През целия ден на него са се изпълнявали тренировъчни полети от други екипажи. Пантелеев, Неделчев и Каменов били четвъртият екипаж и са тренирали спасителна мисия на ниска височина между 30 и 50 метра, когато машината е паднала на земята. Според министъра и командването на ВВС и базата при тази височина време за реакция на екипажите няма. Хеликоптерът се е завъртял на 180 градуса и е паднал, разказаха очевидци от летище София. Ми-17 е произведен през 1989 -та година, като през 2016-та му е направен ремонт в ТЕРЕМ в София. По данни на министъра е имал още 200 летателни часа. До изясняване на случая всички полети във ВВС са спрени, а разследването се води от Военно окръжната прокуратура и отделно от Авиационна безопасност.", "date": "2018.06.12", "title": "Разбилият се вертолет развял трибагреника над София на парада на Гергьовден"}
{"url": "http://standartnews.com/balgariya/ideya_darzhavata_da_plashta_vaksinite_sreshtu_grip_na_zhelaeshti_da_se_imunizirat-372556.html", "text": "Държавата да започне да покрива противогрипните ваксини за желаещите да се имунизират с тях. Това ще предложи държавният здравен инспектор д-р Ангел Кунчев, който уточни, че идеята е на първо време да се покриват ваксините за хора над 65 години. Оказва се, че сме единствената страна в Европа и на Балканския полуостров, в която хората си заплащат ваксината срещу грип. До края на годината предстои имунизационният календар да бъде променен, като от него ще бъде премахната реимунизацията срещу туберкулоза, която се прави на 11-годишна възраст. По последни данни ще се окаже, че всеки зимен сезон около 5000 души у нас умират заради грип, информира д-р Ангел Кунчев по време на конференция на Федерация „Български пациентски форум\" вчера. \"Целта ни е за противогрипната ваксина за някои групи от населението да бъде не задължителна, но за този, който желае, държавата да покрива стойността на ваксината. Останахме единствената страна не само в Европа, ами и на Балканите, която не го прави\", каза Кунчев и допълни, че страната ни не може да се позволи повече да не дава пари на желаещите тази ваксина. \"Трудно е да се прави статистика колко хора си отиват всяка година от грип и по наблюдения на Центъра по заразни и паразитни болести, изкарахме, че за между 2500 и 3000 души. Сега, не знам защо, но ДАНС се е заела да проучва въпроса и те посочват цифрата 5000 души. Всеки сезон февруари-март 5000 възрастни хора в България си отиват заради грип\", каза Кунчев. Доскоро страната ни е била единствена в Европа, в която се правят пет имунизации срещу туберкулоза, допълни д-р Кунчев, уточнявайки, че има държави, в които изобщо няма задължителни ваксини срещу това заболяване. \"Повечето западни страни изобщо не имунизират срещу туберкулоза. Ясно е защо, нямат го проблема, не ги е страх от туберкулозата. Ние, все още макар че е спаднал за последните години двойно, все още ни е проблем. Премахнахме преди две години единият прием - на 17 години, а сега ще премахнем и този на 11 години\", каза Кунчев.", "date": "2018.06.12", "title": "Идея: Държавата да плаща ваксините срещу грип на желаещи да се имунизират"}
{"url": "http://standartnews.com/balgariya/prepodavatel_ot_voennata_akademiya_vseki_ekipazh_e_beztsenen_za_balgarskata_aviatsiya_i_darzhava-372557.html", "text": "Пилотската професия е специфична и всеки екипаж с високо развитите си умения е безценен за българската авиация и българската държава. Това коментира в студиото на „Тази сутрин\" преподавателят от Военната академия полк. проф. Димитър Недялков. Той призна, че познава пилотите, които вчера загинаха при инцидент с Ми-17 в района на авиобаза Крумово и Летище Пловдив. Според него говорим за отказ на техниката: „Това е пределно малка височина, времето за реакция е изключително малко. При вертолетите изключително трудна ситуация е когато възникне отказ на стабилизиращия винт\". Според Недялков бордният инженер Алексей Каменов вероятно е успял да се спаси, защото в кабината е между пилотите, но малко по-назад от тях и така може би не е поел удара в земята. Той посочи, че вертолетът е на близо 30 години, но важното не е толкова възрастта на техниката, колкото нейната поддръжка: „Практиката в съюзни държави е на 10 години техниката да се възстановява и модернизира. Технологиите позволяват на такива по-стари платформи на база на смяна на оборудването да изпълняват задачите си\". Недялков отбеляза, че и по-новата техника в Крумово не се поддържа оптимално и затова част от нея не лети. По думите на полковника главният проблем на нашата авиация е че малко се лети: „Професионалното израстване, особено на младите хора, е свързано с достатъчно практика, достатъчно часове\". Той припомни, че вертолетите от Крумово се използват за спасяване и гасене на пожари и по този начин са полезни за цялата държава. Затова и са демотивиращи коментарите, че за авиацията не трябва да се заделят средства, смята полковникът. „Много е важно отношението на обществото към тази професия, тя е много рискова. От създаването на българските ВВС през 1912 г. досега са загинали 12% от българските бойни авиатори, по-голямата част – в мирно време. Средната продължителност на живота на българския боен пилот е 52 г. В българската авиация не се ходи за пари и за слава, но това, което е нужно на тези момчета е признание от обществото\", категоричен беше Недялков.", "date": "2018.06.12", "title": "Преподавател от Военната академия: Всеки екипаж е безценен за българската авиация и държава"}
{"url": "http://standartnews.com/balgariya/borisov_othvarli_ostavkata_na_biser_petkov_zasega-372564.html", "text": "Бойко Борисов отхвърли оставката на министър Бисер Петков, въпреки че вчера я прие. Премиерът обяви новината на летището в Измир, където беше на посещение. Борисов е наредил на Петков да се разбере с родителите на децата с увреждания. Оставката е пред мен, винаги мога да я задействам, добави той.", "date": "2018.06.12", "title": "Борисов отхвърли оставката на Бисер Петков, засега"}
{"url": "http://standartnews.com/balgariya/pozhar_v_uchilishte_v_shumen_po_vreme_na_uchebni_chasove-372560.html", "text": "Пожар в училище в Шумен. Огънят пламнал по време на учебните часове след обяд. По данни на полицията в сградата имало около 150 деца. Те били изведени веднага. Пламъците са тръгнали по време на строително-монтажни дейности. Към мястото на инцидента са насочени три противопожарни автомобила, а за съдействие са повикани екипи от Нови пазар и Велики Преслав.В училището се прави ремонт по оперативна програма „Региони в растеж\". Той включва и хидроизолация на покрива на училището.", "date": "2018.06.12", "title": "Пожар в училище в Шумен по време на учебни часове"}
{"url": "http://standartnews.com/balgariya/modernizatsiyata_na_balgarskata_armiya_e_zakasnyal_protses_prizna_karakachanov-372562.html", "text": "Модернизацията на Българската армия, за съжаление, е закъснял процес и то с много години. Това коментира в 24 авиобаза - Крумово министърът на отбраната Красимир Каракачанов след инцидента с военния вертолет Ми-17, при който загинаха двама пилоти. Според него \"много политици дрънкаха глупости и все още има такива, които говорят, че не ни трябва армия, не ни трябват средства за ново и модерно въоръжение и за ремонт на съществуващата техника\". Той е категоричен, че освен за превъоръжаване са необходими и средства за поддръжка на наличната техника, която носи и дежурствата, която изпълнява и задачите. Хеликоптерът Ми-17, който вчера аварира, е една от машините, които трябва да бъдат поддържани. Те са годни, здрави, но трябва да се отделят необходимите средства за поддръжката им, каза още министърът. Около 20.30 ч. снощи, при изпълнение на тренировъчен полет по аварийно-спасителна работа, вертолет Ми-17, с борден номер 417, катастрофира в района на авиобаза Крумово. При инцидента загинаха капитан Пламен Пантелеев и капитан Стоян Неделчев, а бордният техник - офицерски кандидат Алексей Каменов, е в болница с няколко фрактури.", "date": "2018.06.12", "title": "Модернизацията на Българската армия е закъснял процес, призна Каракачанов"}
{"url": "http://standartnews.com/balgariya/bsp_vnasya_samostoyatelen_vot_na_nedoverie-372566.html", "text": "„На съвместно заседание на Изпълнителното бюро на БСП и на ръководството на парламентарната ни група, взехме решение за внасяне на вот на недоверие срещу правителството на Бойко Борисов на тема „Сигурност\". Това каза на пресконференция в централата на партията зам.-председателят на ПГ на „БСП за България\" Драгомир Стойнев, съобщиха от пресцентъра на БСП. Той добави, че надали ще има изненада сред българското общество за темата на вота. „Това, което се случва през последните дни и месеци, минава всякакви граници и хората не се чувстват сигурни в страната си\", обясни той. „Вотът ще бъде внесен самостоятелно и се надяваме на успех. Хората смятат, че не може да се живее в държава, в която се разстрелват данъчни инспектори, бизнесмен от Търново намира смъртта си в центъра на София, през летището влизат непроверени граждани, а искаме да сме член на Шенген. А случаят в Ботевград показа, че правителството не е способно да гарантира сигурността на гражданите в България\", каза още Драгомир Стойнев.", "date": "2018.06.12", "title": "БСП внася самостоятелен вот на недоверие"}
{"url": "http://standartnews.com/balgariya/yaldaram_kam_borisov_nashite_otnosheniya_sa_spetsialni-372563.html", "text": "Започна срещата на Бойко Борисов с турския премиер Бинали Йълдъръм. Йълдъръм благодари, че Борисов е дошъл и е приел среща, а българският премиер от своя страна му казва, че икономическият министър Емил Караниколов ще остане на официалното откриване на тръбопровода ТАНАП. Борисов му разказа и за срещатата си с Владимир Путин, на която руският президент го е информирал за разговорите си с Реджеп Ердоган за отклонението на тръбата. Ще обсъдят и интерконектора, който България строи. Разширяването на газопровода за Турция в участъка между компресорна станция „Лозенец\" и очистно съоръжение Недялско е ключов за развитието на съществуващата междусистемна свързаност между България и Турция, му е казал Борисов и допълнил, че ще можем да открием в края на юни Изпълнени са всички строително–монтажни работи, предстои и въвеждането на строежа в експлоатация. С изграждането на лупинга ще се увеличи възможността за транзитиране на природен газ от България към Турция от 14 млрд. куб. м. до 15,7 млрд. куб. м. годишно. Наред с това ще може да се транзитира природен газ и в реверсивна посока - от Турция към България. Йълдъръм обяснил, че отношенията между България и Турция са специални, ние сме пример за добри съседи, които си помагат и се уважават. Йълдъръм изрази и съболезнованията си за загиналите пилоти в катастрофата с хеликоптера край Пловдив снощи. Турският премиер благодари на Борисов и за политиката му по отношение на мигрантския поток.Той отбелязва, че и миналата година на рождения си ден Борисов е бил в Турция /сега е ден по-рано/ и му пожела да бъде здрав. И двамата отбелязват и отношенията на толерантност и уважения между българи и мюсюлмани и в двете държави. Любопитното е, че на отиване самолетьт  едва побра ансамбьла на Николина Чакьрдькова , който ще весели утре българската общност в Тел Авив. С делегацията пьтуват митрополит Антоний и рьководството на \"Шалом\".", "date": "2018.06.12", "title": "Йълдъръм към Борисов: Нашите отношения са специални"}
{"url": "http://standartnews.com/balgariya/s_nova_digitalna_platforma_zapisvame_onlayn_chasove_pri_doktori_ot_tsyalata_strana-372553.html", "text": "С новата платформа Супердок само за минути избирате, сравнявате и запазвате час онлайн при най-добрите специалисти от цялата страна. До 30 юни можете да смените личния си лекар или педиатър и да спестите часове чакане пред кабинетите в болничните заведения. С помощта на Superdoc.bg може да намерите лекар по всяко време на най-удобната локация и да резервирате час за преглед от мобилното си устройство, докато пътувате в колата или в градския транспорт. Платформата предоставя детайлна информация на едно място, без да е нужно да се ровите по форуми и сайтовеи осигурява директна връзка с най-добрите лекарив различни специалности. Дигиталната платформа предлага възможност за търсене по специалност и местоположение, филтриране по пол, работа с НЗОК, обявени цени, като архивира минали резервации и разполага с информация за предстоящи часове. При желание от страна на потребителя напомня за предстоящ преглед чрез е-мейл и смс. Около 100 000 са вече регистрираните потребители на платформата, а до момента са направени над 250 000 онлайн резервации. Superdoc.bg улеснява връзката между лекари и пациенти,а след прегледа всеки пациентможе да остави мнение и да помогне на други потребители да направят своя избор. В днешно време повече потребители предпочитат онлайн услуги за резервации (хотели, полети, билети за събития). Услугата е удобна и лесна, икономисва време и средства.Така се спестяват часове чакане пред лекарските кабинети, а ако на лекаря му се наложи да отсъства, пациентът получава съобщение няколко часа по-рано. Над 600 лекари от цялата страна вече ползват платформата за приемане на резервации, по-голямата част от тях в София, Пловдив и Варна. Компанията се е разраснала и е осигурила работа и възможност за развитие на безработни лица чрез сключен договор за предоставяне на безвъзмездна финансова помощ за изпълнение на Проект BG05M9OP001-1.003-2858 „Осигуряване на възможности за заетост и обучение на безработни лица във фирма Супердок\" по процедура BG05M9OP001-1.003 „Ново работно място 2015\", финансирана от Оперативна програма „Развитие на човешките ресурси\" 2014-2020, съфинансирана от Европейския съюз чрез Европейски социален фонд. Общата стойност на проекта е 50 475,12 лв, от които 42 903,86 лв европейско и 7 571,26 лв национално финансиране.", "date": "2018.06.12", "title": "С нова дигитална платформа записваме онлайн часове при доктори от цялата страна"}
{"url": "http://standartnews.com/balgariya/za_lyubovta_tiho_i_na_ezika_na_dushata-372532.html", "text": "Когато ги виждам за първи път, те са седнали около голяма кръгла маса. За миг ми заприличват на гигантски часовник, в който всеки отмерва с тялото си някакво време. Настанявам се срещу Емил, мъжът в семейство Спасови, и ставам част от точно това отмерено време върху своеобразния циферблат, точно на шест часа. До мен е Албена, на шест и двайсет и пет минути, а между нея и съпругът й са двете им дъщери Габи и Рози, съответно за шест и десет минути и шест и петнайсет минути. \"Седнали сме като часовник - засмивам се - само че сме напълнили половинката за прибавяне на минути, а онази, в която те още липсват, ни е празна\". Сините като езера очи на Албена ме гледат с цялото внимание на света и се засмиват тихо на шегата ми. Прави ми знак, че има още хора, които ще седнат при нас. След секунда около другата половина на масата се настаняват двама души, важни в срещата ми със семейство Албена и Емил Спасови - председателят на фондация \"Заслушай се\" Ашод Дерандонян, който е тук в качеството си просто на приятел, и Силвия, която ще превежда. Така часовникът на нашата среща вече отмерва времето ни заедно и в пълен синхрон. Ще ми трябва малко време да разбера, че в подобни срещи на душите и сърцата преводачи не са нужни, но в началото, когато още не се познаваме, Силвия ни е безценна. Налага се да е там, за да превръща моя език на чуваща в жестове и мимики, които Албена, Емил и Габи разчитат на своя език – този на глухите хора. Най-малката от всички - дъщеричката им Рози, се чувства добре и от двете страни. Тя е напълно чуваща, говори български като всички нас, но знае и ползва и жестовия език. Забелязвам я колко съсредоточено следи разговора, как очите й улавят всеки детайл и детската й природа реагира на абсолютно всеки начин на общуване, независимо дали е с думи, звуци, жестове или очи. Липсва й онази разсеяност, която за части от секундата може да отвее вниманието на едно хлапе. Концентрира се светкавично, очичките й лепват за този, който в момента говори с ръце и изражение. И докато по детски поклаща увисналите си от стола крачета, а юмручетата й подпират бузките й, емоционално реагира на всяка дума и изразено чувство. Габи, по-голямата й сестра, скоро ще навърши петнайсет години. Смугла и екзотично красива, тя е в онази възраст, в която общуването с другите е притеснително, пък какво остава за такова с някаква си непозната журналистка, която се опитва да навлезе в света на семейството й чрез поредица от любопитни въпроси, зададени чрез преводач. Казвам й, че знам как се чувства, защото самата аз съм майка на дете със слухов проблем. Гледа ме все още леко подозрително, но дружелюбно и все по-усмихнато, а белите й зъби проблясват от време на време между типичните тийнейджърски брекети. Смигам й и тя ми отвръща със същото. \"Не се притеснявай, говори с Мария, както ти е приятно, с глас или с жестове - окуражава я Ашод. - Тя е наш човек!\" Наш човек! Чувала съм го толкова пъти за себе си в най-различна среда, но точно тук и точно сред тези хора ми е особено ценно да ме наричат така. Наш човек в света на нечуващите. Наш човек за тези, които изразяват себе си извън обичайния код на общуване с думи. Наш човек за Габи, Рози, Албена и Емил, които също вече са \"мои хора\". Една любовна история Началото е съвсем като на всички любовни двойки по света - хем красиво банално с любовните си трепети, хем само тяхно си, лично. Емо и Бени се срещнали в Пловдив, в приятелска компания. Очите на Емил веднага забелязали засмяното момиче с красивата, къдрава коса, която се стелела по рамената й като магическа завеса. Потънал в синия й поглед и още тогава бил наясно, че това си е дълбоко влюбване. За Албена нещата се случили по малко по-различен начин. Хвърлила око на Емил заради мъжествения му външен вид и усмивката, но това, което наистина я влюбило в него, бил характерът му. \"Той е много добър човек - ми казва тя - най-добрият на света!\". След това и двамата премълчават подробностите около първите признания в любов, но по погледите, които си отправят, ми става ясно, че не е нужно да питам, за да ги знам. Нали всички, имали щастието да изпитват любов в живота си, сме наясно, че тя може и да ползва думите, но не те са това, което може да я изрази най-добре. Затова преминавам към поредицата от последващи случки в живота на семейство Спасови, където първата истински тяхна е едно общо ходене на море. След него вече добрият човек и момичето със сините очи и водопадовата коса неофициално са двойка. После, преди шестнайсет години, любовта им придобива и легален характер чрез хубава, весела и много шумна сватба. За семейния си живот Емо и Бени говорят с особена почит и привързаност. Направили са всичко това, което всяко нормално семейство се стреми да постигне - имат дом, създали са и възпитават деца, работят и имат свои интереси, странности и списък от приемливи компромиси. Емил е автобояджия в сервиз, където има още двама нечуващи колеги. Не му пречи \"различието му\", само понякога му е по-трудно да разбере какво точно се изисква от него. Заобиколен е обаче от свестни колеги, които се стремят да му помагат всячески. \"Имам дори един приятел, който понаучи малко жестове от мен и след оперативка например ми обяснява кой от директорите какво е казал\", разказва ми Емил. „Това много ми помага и аз съм много благодарен, че прави това усилие за мен.\" В средата, в която работи от години, той се чувства оценен и на мястото си. Доволен е, че никой от обкръжението му не го приема като някаква ходеща странност, като извънземно или ментално несъвършен човек. Когато го питам кой е основният проблем, с който все пак се сблъсква в ежедневието си, Емил се замисля. През това време се включва Албена, която го формулира най-точно: \"Често хората предпочитат да не ни забелязват, да не ни отразяват, да не говорят с нас, защото смятат, че комуникацията е трудна, ние няма да разберем или просто е по-лесно да свършат те нещата вместо нас.\" Албена също работи. Тя е личен асистент в Академията за деца, създадена и работеща към фондация \"Заслушай се\", за да подпомага на децата със слухови проблеми да се социализират и да постигнат самостоятелност. Академията действа от година, но в това време е успяла да събира в различни дейности и събития както нечуващи хлапета с конвенционални слухови апарати или кохлеарен имплант, така и напълно чуващи деца, независимо дали имат някаква връзка със света на глухите хора, или не. Работата си сред децата Албена намира за вдъхновяваща и смислена, защото й дава основание да вярва, че така постепенно и обществото ни ще се отвори към глухите хора и ще започне да ги приема без обичайните резерви. Самата тя е наясно през какви трудности ще трябва да минава голямата й дъщеря Габи, затова е направила всичко възможно да я научи да разчита на себе си от малка. За първи път пътувала сама до училището си в квартал \"Люлин\", когато била в пети клас, точно както съучениците й. В момента учи в Професионалната гимназия по фотография и полиграфия, а в свободното си време усилено тренира бадминтон. \"Сигурна съм, че се карате за разни неща като родители, но предполагам, че поне у вас скандалите са много по-тихи\", казвам. \"Ами, ами! - контрира ме Емил - Ако знаеш как викат и крещят и Албена, и Габи, направо ще се изненадаш!\" Естествено, разбирам, че Албена играе лошото ченге в семейството. Когато питам кой е по-строгият от двамата родители, Рози еднозначно завърта черните си очета към майка си, а Габи дори скрито от нея ми я посочва с пръст. От зоркия поглед на Албена обаче нищо не може да убегне, така че тя веднага забелязва съзаклятническите ни смигвания и прихва да се смее. \"Караме се за обикновени неща - обяснява ми - че не си подреждат стаята, че могат още да учат, че не можеш само да искаш, без и ти да даваш...\" Колко познато, мисля си... За ограничеността на думите или кой е най-човешкият език И през ум не ми беше минавало, че срещата с едно три-четвърти глухо семейство може така да ми разтърбуши съзнанието, че да го накара да преосмисли езика на думите. Все пак го ползвам всеки ден, за всичко, как мога всъщност толкова да не го познавам и да си мисля, че е достатъчен, за да изкаже всичко на тази земя?! Докато си говорим с Албена и Емил, преводачката Силвия ми казва, че е чуващо дете в семейство на глухи родители. И че от този свой опит е разбрала, че думите не само често не казват всичко, но и направо понякога лъжат. В очите и лицата на хората обаче лъжата не може да се задържи дълго. Там й е хлъзгаво и опасно и затова тези, които четат другите повече извън езика, отколкото вътре в него, усещат истината подкожно...Искреността във връзката помежду им е толкова осезаема, че почти можеш да я пипнеш. Живеят в синхрон. Развиват се всеки в своята част, потопен в общия баланс от мечтите на останалите. Допълват мислите си и ги изразяват спонтанно и особено артистично. Албена ми споделя, че най-важното за нея ще е децата й да станат добри хора. На Габи ще й е по-трудно да е самостоятелна и уверена в себе си. На Рози също няма да й е леко. Това, че чува, не я прави привилегирована или пък пренебрегната в семейното възпитание. Самата тя по детски се гордее със семейството си. И ми разказва как едни приятелки в училище полюбопитствали какъв език говори майка й, а тя им обяснила, че всички, освен нея, не чуват и затова говорят с жестомимика. После им показала някои жестове, чрез които си говори с мама, татко и кака. Сега е горда, че на приятелките й им станало много интересно и сами поискали да понаучат малко от семейния им език у дома. \"Така са децата - те искат просто да знаят; ние, възрастните, сме тези, които съдим\", включва се Албена, а аз не се сещам за по-красив начин да изкажеш точно тази истина. Накрая си говорим за предстоящото лято. Габи ще заминава на Европейско първенство по бадминтон в Словакия. Първото й самостоятелно излизане от страната. Рози ще бъде с мама и татко, сигурно ще стигнат и до морето. Обикновено лято ще е, като на всички други семейства. \"А какво е това, което все пак крепи вашето заедно?\", питам. \"Ами, че се обичаме!\", веднага откликва Албена. \"Ами да\", допълва Емил с вдигане на рамена и широка усмивка. Даже не знам дали го чух с думи. Просто защото любовта за Бени, Емо и двете им деца е във въздуха около тях. И тази наша среща около масата часовник само отмери поредния час и половина от живота им, в който тя неизменно присъства.", "date": "2018.06.12", "title": "За любовта тихо и на езика на душата"}
{"url": "http://standartnews.com/balgariya/goreshtini_dazhd_na_zapad-372526.html", "text": "Днес времето ще се задържи горещо. Минималните температури сутринта ще са между 15 и 19 градуса. Ще е предимно слънчево. След обяд ще има временни увеличения на облачността и главно в планинските райони от западната половина на страната ще превали и прегърми. Ще духа слаб, в Източна България до умерен вятър от южната четвърт. Максималните температури ще са между 30 и 35 градуса. Атмосферното налягане е по-ниско от средното за месеца и още малко ще се понижи.", "date": "2018.06.12", "title": "Горещини, дъжд на запад"}
{"url": "http://standartnews.com/balgariya/borisov_se_sreshta_s_shefa_na_svetovniya_evreyski_kongres-372537.html", "text": "По време на визитата си в Израел премиерът Бойко Борисов ще участва в пленарната сесия на Глобалната конференция на Американския еврейски конгрес и ще разговаря с президента на Световния еврейски конгрес Роналд Лаудер. Една от темите ще бъде 75-ата годишнина от спасяването на българските евреи, която отбелязваме през 2018 г. Работното посещение на Борисов в Израел и в Палестина започва днес и ще продължи до четвъртък. За утре са предвидени разговорите на българския премиер в Ерусалим с израелския му колега Бенямин Нетаняху, с президента Реувен Ривлин и с лидера на опозицията Исаак Херцог. На тях ще бъде направен преглед на двустранните отношения в областите от взаимен интерес, включително в сферата на сигурността и борбата с тероризма, и ще бъдат обменени мнения по международни и регионални теми, съобщиха от правителствения пресцентър. Борисов и българската делегация, в която са включени вицепремиерът Томислав Дончев, просветният министър Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова ще бъдат приети и от патриарха на Ерусалим Теофилос Трети. Преди това, навръх 59-ия си рожден ден, Борисов ще се поклони на Божи гроб. Вечерта той ще има среща с българската общност в Тел Авив, на която концерт ще изнесе ансамбълът на Николина Чакърдъкова. При посещението си в Израел премиерът ще бъде придружаван и от представители на Българската православна църква и на еврейската общност в България. В четвъртък Бойко Борисов ще се срещне в Рамала с министър-председателя на Палестина Рами Хамдала. Преди посещението си в Израел Борисов ще се срещне в Измир с турския си колега Бинали Йълдъръм. Срещата е в отговор на поканата българският премиер да бъде гост на церемонията за откриването на трансанадолския газопровод ТАНАП, която ще се състои в Ескишехир. Тръбата ще докара от азерското находище \"Шах Дениз 2\" 16 млрд. кубика газ като десет от тях трябва да отидат за европейския пазар. България също очаква милиард кубика от ТАНАП, които трябва да получаваме през интерконектора с Гърция.", "date": "2018.06.12", "title": "Борисов се среща с шефа на Световния еврейски конгрес"}
