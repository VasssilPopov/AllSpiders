{"url": "http://standartnews.com/kultura/salon_na_muzeite_v_ndk_s_40_uchastnitsi_za_3_mart-368766.html", "text": "Над 40 регионални и национални музеи и няколко галерии от цяла България се представят в първия по рода си „Салон на музеите\". Инициативата е на Националния дворец на културата, а проектът е част от официалната национална културна програма на българското председателство на ЕС. От 3 до 5 март софиянци и гости на столицата ще могат да разгледат експозициите с вход свободен, като влизането и излизането от сградата ще става през вход А4. Целта на проекта е да спомогне популяризирането на богатото културно-историческо наследството на страната ни, като покаже важни щрихи от експозициите, характерни за различни региони на България. Събитието бе открито от Амелия Гешева –зам.-министър на културата, която отбеляза, че то е посветено не само на българското председателство, а и на Европейската година на културното наследство. „Благодаря на НДК за инициативата да събере под един покрив музеите на България и да си пожелаем през следващата година на втория Салон да има още повече музеи. В „Салона на музеите\" в НДК под една шапка ще могат да бъдат представени колекциите на музеите от страната и съм щастлива за това, че за нашия национален празник – 3 март, „Салонът\" ще бъде отворен за българската публика и за гостите, които ще бъдат тук по време на председателството\", каза Гешева и благодари на всички организатори и партньори. Борислав Велков – председател на Борда на директорите на НДК увери, че инициативата няма да остане единичен акт, а ще се превърне в една от добрите традиции в Двореца. „Салон на музеите\" е разположен на 3-я етаж в НДК.", "date": "2018.02.26", "title": "Салон на музеите в НДК с 40 участници за 3 март"}
{"url": "http://standartnews.com/sport/obzor_koreya_pokaza_kak_se_pravi_olimpiada-368770.html", "text": "Зимна олимпиада по корейски. За това вече ще си мечтаят както от МОК така и всеки дръзнал да организира зимни игри. Деветата по ръст икономика в света успя да организира олимпиадата така, че да вдигне високо летвата пред следващите домакини. Бюджетът на игрите мина 20 млрд. долара. От тях МОК осигури 3 милиарда. Всичко обаче бе направено с мисъл не само за самите игри, а и за напред. Инфраструктурата глътна по-голямата сума. На лице обаче е скоростен влак, който стига от Сеул до ПьонгЧанг само за 2 часа. Пистите бяха направени в курорти където височината на планините достига 1700 м, а тресатета на 90% са покрити с изкуствен сняг. За да станат като за олимпиада помагаха дори и български специалисти. Идеята на корейците обаче е след игрите ПьонгЧанг да стане ски дестинацията на Азия. С отличното представяне като домакини това със сигурност ще стане. Хората просто знаят, как с една зимно олимпиада да си постелят за поколения напред. Нещо от което в България трябва само да се учим, защото ние умираме да спорим 10 години да има ли един нов лифт у нас при нужни поне 20 или в противен случай 20-ете \"зелени\" ще блокират когато си искат \"Орлов мост\". Доброто отношение на корейците към игрите също няма как да остане незабелязано. От тези над 14 000 доброволци до екипите по съоръженията всички бяха максимално добронамерини към гостите. С поклоните за благодаря и необичайно любезното отношение на корейците бързо свикнахме. Роботите в стил R2D2 от Междузвездни войни, които обикаляха и чистеха пода или такива които ти прожектират на мокета прогнозата за времето и друга важна информация бяха нещо, което виждаме на такъв форум за първи път. Само това перо струваше на домакините 1,3 млр. долара. Всички обаче вече са напълно убедени, че Корея е един от лидерите в съвременните електронни технологии. Корейският гигант в автомобилостроенето \"Хюндай\" дори направи уникален болид за мъжкия си тим в бобслея и с него стигна до първи медал от зимна олимпиада. Отличните условия, които предоставиха домакините станаха предподставка и за максимална реализация на повечето от спортистите дошли на игрите. Мартен Фуркад спечели 3 титли в биатлона, Марсел Хиршер взе 2 злата в алпийските ски. Ски-бегачката Марит Бьорген пък е вече новата №1 по медали от зимни игри. Естер Ледецка влезе в историята, като шампионка в сноуборда и алпийските ски. И още поне дузина големи звезди, които се реализираха и благодарение на отличните условия предоставени им от домакините. Решаващата роля на Томас Бах за сближаването на двете Кореи допринесе много повече от колкото работата на политиците през последните години. Нищо чудно и след 2 години в Токио Корея да бъде с един отбор, а до тогава напрежението на полуострова да е спаднало максимално. Финансовите параметри на домакините също не бяха лоши. За всички стартове бяха продали над 1 300 000 билета. Друг е въпроса, че на повечето от стартовете включително и на финала на мъжкия хокей имаше доста празни места. Пред магазините с официалните продукти на игрите пък постоянно имаше опашки, независимо, че една химикалка с логото на игрите започваше от 5 долара нагоре, а маскотите от 10 и въпреки това се харчеха като топъл хляб. Последният ден пред най-големия мазагин за сувенири в олимпийския парк опашката бе над 1000 човека. Цените на хотелите в ПьонгЧанг също бяха на нивото на един добър европейски зимен курорт. Зимните олимпийски игри в ПьонгЧанг са вече история. България участва в тях с 21 спортисти. Всички те добили право за това след тежки стартове и квалификации в чужбина. Резултатът - едно шесто място на Сани Жекова в сноубордкроса, 14-о на Влади Зографски в ски скока от малка шанца, 28-о на Алберт Попов в гигантския слалом и добро представяне на Веско Цинзов в ски бягането, и донякъде на момичетата в биатлона. Останалите, сред които и звездата ни в сноуборда Радо Янков не успяха да защитят имената си с добро класиране. На пръв поглед доброто класиране на Сани не е изненада, защото и в Сочи преди 4 години тя бе във финала и само торпилирането и отзад от Микела Мойоли я лиши от медал и тя остана пета. Още тогава обаче всички отговорни държавни фактори за спорта и не само в един глас обещаха на Сани и нейния треньор и баща Виктор Жеков, че много скоро ще имат истински полигон за тренировки и състезания. Дойде ПьонгЧанг, а такъв все още няма. И на пук на това момичето отново бе на олимпийско ниво. Влади Зографски направи рекорд на България на олимпийски игри с 14-ото си място. И той обаче не мил не драг стои по цяла зима в чужбина, защото въпреки, че е световен шампион за младежи няма и детска шанца в България, където да тренира. Алберт вече втора година тренира в чужбина с Б отбора на Германия. И на него федерацията по ски помогна да се готви нормално, защото у нас всички писти са колкото в един средно голям австрийски курорт. Следователно няма как някой да затваря само за него и останалите национали писта на която да тренират нормално. Радо Янков само поддържа форма в България при редките си прибирания. Той също е от октомври до април в чужбина, където може да тренира нормално. На същия хал са и биатлонистите, но при тях освен нормална база трябва и психолог, който да работи с отбора, за да не се изложим и в Пекин, както това стана сега и преди 4 години в Сочи. Изводът какъв е? Не може без нормална инфраструктура за зимен спорт да чакаме големи успехи. Решението е просто. Без държавата да даде и една стотинка, а само да си оправи законите и да разреши и ще има още много писти, и нормални трасета. А наследниците на Радо, Сани, Влади и Алберт много скоро ще се появят и подбора ще е голям, защото децата обичат зимните спортове, но просто няма къде да ги практикуват. Инвеститори за нови писти и лифтове има и покрай тях освен, че ще се оправи зимния ни спорт, а и поминъка на хората в планинските региони ще бъде гарантиран. Банско е пример за това как от малко градче преди 15 години сега покрай рестарта на ски зоната стана световен ски център в който всеки иска да кара ски и да си почива не само през зимата. С други думи решим ли проблема със спортната инфраскрутура ще имаме качествени спортисти, а ще намалим и бюджета който ММС харчи всяка година, за да могат най-добрите ни състезатели да се потготвят навън. Не стане ли това за Пекин 2022 резултатите със сигурност ще са още по-лоши.", "date": "2018.02.26", "title": "ОБЗОР: Корея показа как се прави олимпиада"}
{"url": "http://standartnews.com/lyubopitno/kristali_oformyat_nov_moden_trend_v_pricheskite-368742.html", "text": "Сресаната на път коса, като по цялата дължина на пътя са поставени кристали, е най-новият моден тренд, пише в. \"Метро\". Тенденцията блеснала на Седмицата на модата в Лондон. Трендът бе кръстеа \"кристализирането на пътя\". За де се постигне това, косата трябва плътно да прилепне към главата. Това се постига или с лак за коса, или с кокосово олио. Прави се прав път по средата на прическата с помощта на гребен със заострен край. Направената по този начин пътечка в косата се посипва с кристали. Най-добре е да се използват тези, които временно залепват за кожата, но след това лесно се свалят. Другата опция е прикрепването на кристалите с помощта на течен латекс. Но преди това е препоръчително да се направи пробен тест върху ръката. В Ютюб могат да се намерят указания как се постига \"кристализирането\" на пътя.", "date": "2018.02.26", "title": "Кристали оформят нов моден тренд в прическите"}
{"url": "http://standartnews.com/biznes/ofshorki_na_gruzinets_zad_sdelkata_s_chez-368767.html", "text": "Офшорки на грузинеца Пато Гамгонешвили, който има бизнес у нас, изплуваха зад сделката с ЧЕЗ, според публикации в Чехия. Това стана почти едновременно с първата публична изява на Гинка Върбакова, чиято фирма \"Инерком\" беше одобрена като купувач на активите на CEZ Group у нас. В интервю по Нова тв, правено на запис в неин офис, бизнес дамата от Пазарджик увери, че зад нея няма офшорки и тя е краен собственик. Покупката на \"ЧЕЗ България\" ще стане с кредит от \"голяма международна банкова институция с добър кредитен рейтинг\", срещу който се залагат активите на компанията, разясни Върбакова. Според неофициална информация сделката е за 320 милиона евро. \"Почти половината от необходимите на \"Инерком\" пари за закупуването на активите на ЧЕЗ в България са осигурени от кредити, свързани с офшорни фирми\", съобщи във вчерашния си брой чешкото издание \"Лидове новини\", опровергавайки Върбакова. Вестникът е част от бизнес империята на милиардера и настоящ премиер Андрей Бабиш. Статията за сделката е озаглавена „Фирма на милиардер от „Парадайз Пейпърс\" ще плати за ЧЕЗ\". В нея се посочва,  че „Инерком\" ще получи част от нужните милиони за закупуването на електроразпределителното дружество от компании, свързанш с милиардера Паата (Пато) Гамгонеишвили, замесен в аферите с Paradise Papers и Offshore Leaks за глобално изтичане на пари в данъчни убежища. Сред тях са офшорната компания \"Скор Трейд\" (Score Trade), която ще предостави 67 милиона евро (1.7 милиарда корони). Неин собственик е Гамгонешвили. Тази фирма пък е свързана и с \"Евро Стар\" ООД, която гарантира 180 милиона евро (4.5 милиарда корони) по банков заем на \"Инерком\", допълва \"Лидове новини\". Изданието припомня изявлението на говорителя на ЧЕЗ Кржиж, че Надзорният съвет на дружеството е проверил финансовите източници на българския „Инерком\", но подчертава, че съмненията не изчезват след подписването на сделката. \"Фирмата купувач - според информациите, които има на разположение Надзорният съвет на ЧЕЗ в Прага, е предложила комбинирано финансиране от няколко източника  - първо, става дума за собствени средства на фирмата, след това за банкови гаранции и накрая  - почти половината от цената, е финансирана чрез кредит от офшорни фирми\", обясни пред БНР Веселин Вачков, директор на \"Лидове новини\". Той потвърди, че според информацията на вестника част от кредиторите на сделката са свързани с международното разследване за укриване на данъци \"Парадайз пейпърс\". За бизнесмена Гамгонеишвили се посочва, че според документи на ICIJ е притежател на групата Floremzane Limited, регистрирана на Британските Вирджински острови и остров Maн. Паата Зурабиевич Гамгоинешвили е роден на 28 август 1955 г. в Кутаиси, Грузия. През 1986 г. е завършил Московския институт за инженери по кадастъра. След като се дипломира, остава на работа в института. През 1988 г. започва частна дейност, като основава кооператив „Системи и програмиране\", който се занимава с продажбата на компютри и програмно осигуряване. През 1991 г. учредява акционерното дружество „Гепард\", а през 1994 г. създава търговската банка „Славянский кредит\", където е председател на директорския борд. Гамгоинешвили участва активно в изпълнението на много строителни проекти в Москва. Притежава верига търговски центрове под името „Золотой Вавилон\", които започва да продава на западни компании. През септември 2011 г. руското издание \"Коммерсантъ\" в статия със заглавие \"Преселението на \"Златния Вавилон\", съобщава, че собствениците на компанията \"Патеро девелопмент\" Паата Гамгонеишвили, Роланд Исаев и Теймураз Хихинашвили строят в центъра на София търговския център \"Парадайс\". През лятото фирмата „Булфелд\" ЕООД продаде „Парадайс\" на южноафриканския фонд NEPI за рекордна сума от 252,9 млн. евро. Според публикации „Булфелд\"  през няколко други компании е собственост на Паата Гамгонеишвили и Роланд Исаев, с малко участие на техни съдружници. Същите се явяват притежатели и на стоков базар \"Илиянци\" в София.", "date": "2018.02.26", "title": "Офшорки на грузинец зад сделката с ЧЕЗ"}
{"url": "http://standartnews.com/kultura/transseksualna_aktrisa_vrachva_oskari-368755.html", "text": "Демонстрациите в сексуална коректност продължават на бързи обороти в Холивуд. Даниела Вега от Чили е първата трансджендър актриса, която е избрана да връчва \"Оскар\" на 4 март. За Вега се заговори, когато стана ясно, че чилийската драма с нейно участие \"Фантастична жена\" е сред номинираните за най-добър чуждоезичен филм. ЛГБТ общността възторжено коментира успеха на лентата, режисирана от Себастиан Лелио. Най-смелите се надяваха, че Даниела ще е първата трансджендър актриса с номинация. Историята е за транссексуална сервитьорка и певица в нощен клуб, чиито живот се променя драстично, когато по-възрастният й приятел умира в ръцете й. \"Отворихме вратата към неизследван свят\", споделя за \"Венити феър\" Даниела Вега, която в родината се изявява и като оперна дива. Междувременно стана ясно, че Американската филмова академия ще похарчи 43 милиона долара за 90-та церемония на 4 март. Само червеният килим, по който ще потропват с 12-сантиметрови токчета някои от най-красивите жени в света, струва 30 000 долара. Не се знае официално и категорично какво се случва със самите статуетки на вуйчо  Оскар. Минали години те са гълтали около 15 000, като всяка от тях е измайсторявана за по 630. Напоследък обаче и те са ширпотреба за по няколко долара.", "date": "2018.02.26", "title": "Транссексуална актриса връчва Оскари"}
{"url": "http://standartnews.com/svyat/studat_zalya_i_evropa_snyag_zatvori_kolizeuma-368769.html", "text": "Най-известният паметник на Рим и всички училища в града бяха затворени вчера, след като падна първият сняг от 2012 г., съобщи ДПА. Колизеумът - най-посещаваният туристически обект в Италия, беше затворен наред с намиращия се наблизо Римски форум и Палатинския хълм, а властите призоваха хората да не излизат от домовете си, ако не се налага. В резултат улиците бяха необичайно тихи, а хората снимаха необикновената метеорологична обстановка. Снегът засегна градския транспорт в столицата и наруши движението на влаковете. Властите и католически благотворителни организации оставиха отворени през нощта срещу понеделник няколко черкви, метростанции и жп гари, където да могат да се подслонят бездомници. Сняг и студ скова и Балканите. Голяма част от училищата в Северна Гърция бяха затворени вчера, децата ще бъдат в принудителна ваканция и днес. Хората бяха призовани да излизат навън добре облечени. Мобилизирани са сили за почистването на основните пътни артерии. Затворени бяха и училищата в румънската столица Букурещ. Температурите бяха около минус 10 градуса, но с ледения вятър се усещаха като минус 20. Властите предупреждават и за обилни снеговалежи. Лошото време се очаква да се задържи до края на седмицата. В Македония само в неделя снежната покривка достигна над 80 см в района на Маврово, където термометрите паднаха до минус 11 градуса. В тази част на страната е забранено движението на тежкотоварни автомобили. Охрид е единственият град в Македония, където вчера сутринта не валеше сняг. Черногорските синоптици пък съобщават, че в Жабляк снежната покривка е 97 см. Сняг вали и в столицата Подгорица, както и в градовете Цетине, Колшин, Шавник, Рожай, Бйело Поле и др. В Хърватия бе обявен жълт код. Снежната покривка в Завижан достигна 2,32 м., в Делнице - 1,49 м., а край Плитвишките езера - 1,15 м. В Бйелашница в Босна и Херцеговина снежната покривка вече е почти 2 метра. Термометрите паднаха до минус 16 градуса в Хан Пйесак и минус в Тузла в нощта срещу понеделник.", "date": "2018.02.26", "title": "СТУДЪТ ЗАЛЯ И ЕВРОПА: Сняг затвори Колизеума"}
{"url": "http://standartnews.com/mneniya/nishto_pohubavo_ot_loshoto_vreme-368764.html", "text": "Като заваля сняг, та цели два дни. Тихо, кротко, ден и нощ. Вали, трупа и носи сума ти ползи – от отмяната на платеното паркиране до радостта за децата, разпуснати във ваканция. Зимата се завърна с пълна сила, но пък само доказа, че наистина няма нищо по-хубаво от лошото време. Песимистите веднага ще опонират, че снегът носи куп проблеми – катастрофи, неизчистени улици, студ и изпочупени в поледицата ръце и крака. Това са обаче само малка част начумерени и вечно недоволни граждани. Оптимистите могат да им опонират с далеч повече аргументи. Първо, софиянци със сигурност трябва да са доволни, че наваля толкова сняг, защото цял ден паркираха наволя където и както си поискат, при това без пари. Заради сложната метеорологична обстановка в столицата бяха отменени синята и зелената зона. Черногледите пак ще кажат: ами, то е невъзможно да си изкараш колата, камо ли да намериш изчистено място да паркираш. Те обаче трябва да замълчат пред фактите – че паркирането през целия вчерашен ден беше напълно безплатно. С други думи Да не говорим за положителния ефект за околната среда – колкото по-малко коли по пътищата, толкова по-малко замърсяване. Вярно, че студът кара печките на дърва и въглища да бумтят още по-силно. По този въпрос трябва обаче да призовем гражданската съвест на софиянци да не мислят само за собственото си благо, а за всеобщото и да не мърсят въздуха с прекомерно потребление. Зимата донесе неочаквана ваканция не само на учениците в много градове и села, но и на работниците. Почти всички строежи в страната спират за няколко дни заради обилните снеговалежи и сибирския студ. Главната инспекция по труда предупреди фирмите да вземат мерки за опазване на живота и здравето на своите работници. Така строителите, вместо да зъзнат на открито, кротко ще си седят до прозореца, ще отпийват ракийка със салатка и ще гледат как снегът навън навява. Единствено дискомфорт може да създават отрочетата им, които но няма пълно щастие. Неоспорим плюс на завърналата се зима е, че поне за малко ни отърва от злободневните теми и скандали на деня. Така вечер, докато и ние като работниците в зимна ваканция си седим в топлата кухня, няма да сме принудени да  слушаме дали Гинка или офшорки са сложили ръка на ЧЕЗ, какъв капан крои опозицията за да препъне европредседателството ни и къде джендърите и душманите на Истанбулската конвенция пак са се хванали за гушите. Те ще бъдат изместени от водещата новина за червен и оранжев код, затворени пътища и броя на снегорините, изкарани да чистят улиците в градове и села. Ще цъкаме с език, ще се чудим защо точно нашата махала все още си стои затрупана, а по-старите с пренебрежение ще махнат с ръка: „Това сега зима ли е? Едно време какви зими имаше....\". Ние обаче и от сегашната не се оплакваме  - донесе ни повече повече ползи, отколкото бели.", "date": "2018.02.26", "title": "Нищо по-хубаво от лошото време"}
{"url": "http://standartnews.com/svyat/pochitat_s_kontsert_zhertvite_ot_hodzhala-368717.html", "text": "------- Ходжалъ и сега продължава да е окупиран от Армения. Там се намираше единственото летище в този район, градът беше важен стратегически комуникационен център. През октомври 1991 г. той бе напълно обкръжен от арменските въоръжени сили и техните поделения, като по този начин бе прекъснат всякакъв достъп на транспорт, доставки, електричество. Градът беше подложен на бомбардировка. В нощта на 25 срещу 26 февруари 1992 година въоръжените сили на Армения при подкрепа на незаконните въоръжени групировки и с непосредственно участие на 366-ти пехотен полк на бившия СССР завладяха град Ходжалъ и извършиха безпрецедентни зверства срещу азербайджанци. Ходжалинската трагедия е най-мащабният и кървав епизод в арменско-азербайджанския конфликт. Окупаторите не пощадиха нито жени, нито деца, нито стари хора. В онази кървава нощ в града бяха убити повече от 613 мирни граждани, включително 8 семейства бяха напълно унищожени, 25 деца   изгубиха и двамата си родители, а 130 малчугани останаха с по един родител. 487 души бяха ранени, 1275 бяха взети за заложници. 150 се водят безследно изчезнали. Само единици успяха да достигнат до разположения наблизо азербайджански град Агдам, който тогава още не беше окупиран от въоръжените сили на Армения. Клането в Ходжалъ се случи две години преди геноцида в Руанда и 3 години преди геноцида в Сребреница. Ходжалинската трагедия влезе в световната история като едно от най-тежките престъпления срещу човечеството. Масовите нарушения на правата на човека, извършени при превземането на Ходжалъ, бяха потвърдени от независими доклади на Центъра за правата на човека „Мемориал\" (Русия) и Human Rights Watch (предишен Helsinki Watch). Позовавайки се на многочислените съобщения от независими източници, Европейският съд по правата на човека в решение от 22 април 2010 г. посочва, че \"... по време на превземане на Ходжалъ в нощта на 25 срещу 26 февруари 1992 г. стотици цивилни граждани от азербайджански произход бяха убити, ранени или взети за заложници по време на опита им да напуснат окупирания от арменските бойци град\". Зверствата, извършени в Ходжалъ, са определени от съда като \"актове с особена тежест, или престъпления срещу човечеството\" (параграф 87). Безнаказанността на тези престъпления пречат на постигането на дългоочаквания мир и примирение между Армения и Азербайджан. Да се приключи с безнаказанността е важно не само за установяване на отговорността на страните на конфликта и конкретните виновници, но и за осигуряването на траен мир в региона на Южен Кавказ. През последните години международната общност е постигнала значителен напредък към установяването на истината по отношение на сериозните нарушения на международното хуманитарно право и правата на човека, извършени по време на конфликта, за да се предотврати повторение на такива нарушения. Кървавото клане, извършено върху невинните жители на Ходжалъ, беше осъдено и признато като акт на геноцид от 16 държави и 19 щати в САЩ.", "date": "2018.02.26", "title": "Почитат с концерт жертвите от Ходжалъ"}
{"url": "http://standartnews.com/svyat/eksploziya_v_lestar_ima_raneni-368739.html", "text": "Шестима души са ранени при експлозия, причинила срутване на двуетажна сграда в Лестър, Великобритания. Полицията информира за инцидент след съобщения за експлозия в Лестър, Централна Англия около 19.00 часа местно време. Експлозия и пожар довели до разрушаването на магазин в града. Снимки и видеа, качени в Туитър, показваха пламъци, издигащи се в небето над Лестър. Бяха изплатени пожарни и линейки, районът около срутилата се двуетажна сграда бе отцепен. Шестима души са ранени, двама от които са в критично състояние, съобщи Би Би Си. Няма данни експлозията и пожарът да са свързани с терористичен акт. Причините за инцидента се изясняват от местната полиция и пожарна в съвместно разследване.", "date": "2018.02.26", "title": "Eксплозия в Лестър, има ранени"}
{"url": "http://standartnews.com/svyat/borisov_reklamira_proekti_za_balkanite_pred_britanski_polititsi-368762.html", "text": "Министър-председателят Бойко Борисов се срещна с представители на правителството на Обединеното Кралство. Разговорите на българския премиер се състояха след участието му в Инвестиционния форум на Европейската банка за възстановяване и развитие, посветен на Западните Балкани. Това саъобщиха от правителствената информационна служба. Пред министъра на финансите Филип Хамънд премиерът Бойко Борисов представи инфраструктурните проекти в региона на Западните Балкани. Той подчерта, че макар Великобритания да излиза от Европейския съюз, тя продължава да е част от Европа, чиято сигурност зависи от сигурността и просперитета на всеки един регион на континента. Борисов обърна специално внимание върху изграждането на трансевропейските транспортни коридори, на проектите за развитие на дигиталната и на енергийната инфраструктура, които ще подобрят свързаността в Европа, ще доведат до повече инвестиции и ще създадат работни места в страните от Западните Балкани. Финансовият министър на Обединеното Кралство поздрави българския премиер за изведените приоритети на Българското председателство и успешното фокусиране на международното внимание върху тях. В разговора си с държавния секретар на Обединеното Кралство Великобритания и Северна Ирландия Дейвид Дейвис българският премиер отбеляза, че въпреки процеса на Брекзит, Европа трябва да остане обединена и силна. Двамата бяха единодушни, че България и Великобритания ще запазят добрите си партньорски отношения в политиката, икономиката, туризма и сигурността.", "date": "2018.02.26", "title": "Борисов рекламира проекти за Балканите пред британски политици"}
{"url": "http://standartnews.com/svyat/trima_skiori_zaginaha_pri_lavini_v_shveytsarskite_alpi-368744.html", "text": "Трима скиори загинаха и четирима бяха ранени при няколко лавини в Швейцарските Алпи през уикенда, съобщи Франс прес, като се позовава на полицейски източници. Двама швейцарци бяха пометени в неделя следобед от голяма лавина в скалиста зона на община Шато д'Оекс. Единият от скиорите, жена на 55 години, загинала на място, докато другият - мъж на 61 години, бил ранен, без опасност за живота, и евакуиран с хеликоптер. В събота четирима швейцарски скиори били затрупани от лавина в кантона Вале. Спасителните екипи, изпратени с хеликоптер, успели да ги измъкнат, но 40-годишна жена по-късно починала от раните си в болницата. Полицията в кантора Берн съобщи, че двама скиори били затрупани в събота от лавина в Лауенен. Единият от двамата мъже, чиято възраст и националност не бяха уточнени, починал от раните си в болницата.", "date": "2018.02.26", "title": "Трима скиори загинаха при лавини в Швейцарските Алпи"}
{"url": "http://standartnews.com/mneniya/obrechenata_borba_sreshtu_ikonomikata_na_spodelyaneto-368758.html", "text": "Икономиката на споделянето и непосредствените сделки между собственици и потребители не се нравят нито на традиционния бизнес, нито на повечето правителства. Традиционният бизнес ги разглеждат като активна и силна конкуренция, която се побеждава най-лесно като бъде заклеймена като нелоялна; на правителства пък не се нравят тъй като успяват все по-умело да се измъкнат от опитите за регулация и облагане са данъци. По тази причина, традиционният бизнес и правителствата опитват, най-често чрез регулация или съдебно преследване, да отстранят платформите за споделена икономика. Неслучайно в градовете, където Uber е забранен, това най-често става след масови протести от страна на таксиметрови шофьори и компании, не че местните власти обикновено се дърпат прекалено много. Платформите за краткосрочно отдаване на квартири също често стават обект на подобни акции – не е изненадващо, че тази седмица министърът на туризма Николина Ангелкова предложи по-строга регулация на туристическите платформи на европейски равнище, която явно се ползва и с подкрепата на други министри на туризма в ЕС. Мотивацията също е тривиална – наемането на квартири онлайн, направо от собствениците им се представя като сива икономика и се допуска, че предлаганите в онлайн платформи квартири не отговарят на стандарти и критерии за качество и безопасност. Решението на тези „проблеми\" обаче идва с големия чук – според министъра онлайн платформите трябва да рекламират само такива квартири, които са регистрирани според местното законодателство, а в противен случай да понесат санкции. Подобна идея обаче е не само трудноизпълнима, но и вредна. Трудноизпълнима е най-вече защото онлайн платформите играят единствено ролята на посредник, който сам по себе си не извършва никаква услуга освен посредничеството, а и често развиват тази си дейност в рамките на друга юрисдикция (Европейската централа на Airbnb например е в Дъблин, и фирмата оперира в рамките на ирландското законодателство). Дори и да допуснем, че хармонизация на законодателството на европейско ниво е възможна, следенето и контролът ще стават все по-скъпи и трудни с развитието на технологиите, а платформите ще намират все по-нови и усъвършенствани подходи за задоволяване на нуждите на клиентите си. Вредна е, тъй като по своята същност представлява опит за възпиране на развитието на туристическия бранш, което влиза в разрез с интересите на потребителите. Причината, поради която онлайн платформите за наемане на квартири съществуват е, че потребителите ги предпочитат пред традиционните хотели и туристически агенции, защото им предлагат много по-богат избор. От значение тук са и цените –тъй като неурегулираният пазар оперира в условия на много по-голяма конкуренция, то онези които предлагат жилищата си онлайн за временно ползване се виждат принудени да предлагат все по-конкуренти цени и условия не само от традиционните хотели, но и от останалите потребители на платформата. Това става възможно именно тъй като не са обременени с всички регистрационни, разрешителни и контролни режими, които важат за традиционния бизнес. Характерен аргумент е, че регулацията на онлайн платформите се прави именно в защита на интересите на потребителите. Регулирането на традиционните услуги за настаняване е до известна степен оправдано, най-вече заради ограничените възможности на потребителите да контролират качеството на услугите, които получават. При онлайн платформите обаче този контрол се извършва не чрез твърди регулации и стандарти, а чрез мнението и оценката на останалите потребители. В крайна сметка, опитите за регулация на онлайн платформите са преди всичко реакция на традиционния бизнес – за него е по-евтино и по-лесно да лобира в посока забрана на алтернативите от сферата на споделената икономика, вместо да се конкурира с тях и да се адаптира към новите условия, за сметка на интересите на потребителите. Това обаче надали е в състояние да спре развитието на икономиката на споделянето, особено в дългосрочен план, тъй че е в интерес и на властите, и на бизнеса да привикват към новата конкуренция.", "date": "2018.02.26", "title": "Обречената борба срещу икономиката на споделянето"}
{"url": "http://standartnews.com/sport/balgarskite_taekuondisti_prevzeha_afrika_s_dva_zlatni_i_edin_bronzov_medala-368763.html", "text": "Невероятен успех и за тримата ни национални състезатели  по таекуондо, които повече от достойно представиха страната ни на  най-престижния турнир по таекуондо с ранг G2. Турнирът се проведе в Алексанрия, Египет и е най-рангкинговия турнир преди Гран При. Два златни и един бронзов медал завоюваха нашите бойци, след като премериха сили с най- силните в таекуондисти света. Уникална игра и невероятен боен дух показаха Калоян Бинев, Владимир Далаклиев и Митко Джорджев. Златните отличия на Калоян и Влади ги направи сигурни участници в сериите на Гран При, и им дава сериозни заявки за предстоящите олимпийски игри. Калоян Бинев в кат. до 63кг. показа световна класа в боя и по пътя към златото елиминира вицеолипийски, световен и вицесветовни шампиони. В първата си  среща Кало отстрани представителя на Саудитска Арабия с 16:10, след което се срещна с германец, който също нямаше шанс пред нашето момче. В третата среща световният шампион от Белгия – Жуад Ачаб също бе неутрализиран и загуби от Бинев с 13:15. На полуфинала  Калоян игра със старият му съперник  вицесветовният шампион Симоне Кресчензи, който Калоян не пожали и отстрани по пътя към финала. Там младият Бинев влезе в бой срещу олимпиеца от Казахстан – Серикбайе и го победи с безапелационното 23:7. Медалистът от Световното в Корея през 2017г.  Владимир Далаклиев премина през 4 срещи до златото. В първата той категорично показа своето превъзходство срещу представителя ня Ирак, като го победи с 11:3. Още по-голяма разлика в резултата Влади направи срещу втория си противник , който бе елиминиран  с 24:8. На полуфинала, Влади победи Самба Нанг от Мали, което го изпрати директо на финал, където дори и световният шампион от Италия- Давиде Спиноза не можа да надделее над нашето момче. С 9 :7 Далаклиев победи протевника си  в кат. до 68кг. спечели златото за България. В същата категория Митко Джорджев премина през представителя на Египет в първа среща и спечели с 14:7. Тази победа го изпрати при вицесветовният шампион Мохамед Кетби, който Митко победи с 17:15. Лоша травма на коляното на Джордев наложи спирането на мача в третата среща срещу Давиде Спиноза, по пътя към полуфинала. Така Митко грабна бронза и застана 2 стъпала по-надолу от Влади на почетната стълбичка. Този невероятен успех, мъжка игра и отборен дух , затвърдиха категорично таекуондото, като доминиращ спорт в страната, след като няма и седмица без националите ни да завоюват медали. След Европейското този месец , това е най – престижният таекуондо турнир на който българските национали твърдо наложиха България на световната таекуондо карта.", "date": "2018.02.26", "title": "Българските таекуондисти превзеха Африка с два златни и един бронзов медала"}
{"url": "http://standartnews.com/biznes/zarnoproizvoditelite_si_izbraha_nov_shef-368761.html", "text": "Националната асоциация на зърнопроизводителите избра своя нов председател на проведеното Общо събрание. Костадин Костадинов оглави Асоциацията, като пое поста от Светослав Русалов. Костадинов е председател на Добруджанския съюз на зърнопроизводителите и през последните две години бе заместник-председател на НАЗ. Стопанството на новия ръководител на управителния съвет отглежда зърнени и маслодайни култури на площ от 11 000 дка в област Добрич.", "date": "2018.02.26", "title": "Зърнопроизводителите си избраха нов шеф"}
{"url": "http://standartnews.com/svyat/edi_rama_borisov_e_merkel_na_balkanite-368747.html", "text": "Борисов е Меркел на Балканите! Това сравнение с германския канцлер направи премиерът на Албания Еди Рама, впечатлен от изказването на българския министър-председател Бойко Борисов на инвестиционния форум за Западните Балкани. Конференцията се провежда в Лондон. Инвестиционният форум е в централата на Европейската банка за възстановяване и развитие (ЕБВР) в Лондон. Той бе открит от председателя на ЕБВР Сума Чакрабарт и българския премиер Бойко Борисов. В конференцията участват лидери от всички страни от региона. В словото си Борисов изтъкна, че ако Балканите нямат добра инфраструктура и добър и бърз интернет, инвеститорите няма да дойдат в нашия регион. Борисов показа на картата на Балканате основните инфраструктурни проекти, свързани с транспортните коридори с номера 4, 8 и 10. И пресметна, че за реализирането им са необходими 30 милиарда евро. \"Всичко, което е необходимо, го има на Балканите. Те са райско място\", заяви Бойко Борисов. „Крайно време е да говорим с цифри и срокове за транспортните коридори. Цялата сума на инвестициите в инфраструктура на Балканите ще струва 30 милиарда евро\", изтъкна българският премиер. И отбеляза, че за войните в региона са похарчени 50 милиарда. Точно това изявление на българския министър-председател впечатли силно неговия албански колега.", "date": "2018.02.26", "title": "Еди Рама: Борисов е Меркел на Балканите!"}
{"url": "http://standartnews.com/biznes/chez_ubedena_che_inerkom_shte_e_dobar_sobstvenik-368759.html", "text": "Чешката държавна компания ЧЕЗ е напълно убедена в способността на \"Инерком\" да плати активите и да управлява добре електроенергийното дружество. Това заяви за БНР говорителят на ЧЕЗ Алис Хоракова. Тя отказа да назове цената на сделката и с помощта на кои финансови институции се извършва. \"Всички компании, включени в процеса по продажбата, преминаха през проверка за изпълнението на критериите, която беше направена от ЧЕЗ. Също така, банките, които са ангажирани в процеса, направиха свои проверки, както изисква законодателството. Надзорният съвет на ЧЕЗ получи няколко независими доклада, свързани с плащанията на \"Инерком\"\", каза Хоракова. Говорителката на ЧЕЗ е категорична, че сделката ще бъде окончателно приключена, когато се получи разрешение от Комисията за защита на конкуренцията: \"Цялата процедура преминава според българското законодателство и ние не очакваме спиране или връщане на сделката\". Междувременно Националната агенция за приходите /НАП/ е започнала проверка по сделката между ЧЕЗ и \"Инерком\", съобщи националното радио. От НАП отказаха да уточнят детайли около самата проверка, докато тя не приключи. Тъй като е данъчно-осигурителна информация, от приходната агенция не коментираха и дали има запори върху сметки или имущество на собственика на \"Инерком\" Гинка Върбакова и съпруга й Славчо Върбаков. Премиерът Бойко Борисов поиска НАП и ДАНС да проверят случая.", "date": "2018.02.26", "title": "ЧЕЗ убедена, че \"Инерком\" ще е добър собственик"}
{"url": "http://standartnews.com/svyat/premierat_v_london_aets_belene_mozhe_da_e_balkanski_proekt_video-368752.html", "text": "Дали не бихме могли да помислим за общо финансиране, един балкански проект за електропреносната ни система. Днес ми дойде идея, че това би било чудесно решение за АЕЦ „Белене\". Това каза премиерът Бойко Борисов на пресконференция с лидерите на страните от Западните Балкани в рамките на Инвестиционния форум, организиран от Европейската банка за възстановяване и развитие в Лондон. „Електропреносните ни системи биха могли да се свържат\", посочи той и допълни, че така би могло да се постигне истинска диверсификация на Балканите. „Имаме 2 платени нови ядрени реактори за 2200 мегавата, платили сме ги и стоят в кашони\", коментира Бойко Борисов. „На 1 март сте добре дошли в София. Надявам се да си напишем домашните, да си наложим така схемите, за да привлечем инвеститори\", изтъкна премиерът. „Народите ни да могат да се движат и да се опознават\", каза още той. \"Решили сме да опитаме да докажем, че можем да бъдем отличници в ЕС, увери Борисов по адрес на бъдещето на Западните Балкани. „Интересът на всяка една страна в региона е пряко обвързан с този на другите. Когато имаме дори една държава не член на ЕС веднага възниква проблем\", коментира той. „Европа е достатъчно спокойна, че балканските страни имат лидери, които не само са изградени, но и са доста силни, доказани и проевропейци, за това нашият регион от най-беден и изостанал да стане на необходимото ниво за ЕС\", посочи премиерът.", "date": "2018.02.26", "title": "Премиерът в Лондон: АЕЦ \"Белене\" може да е балкански проект /ВИДЕО/"}
{"url": "http://standartnews.com/biznes/ginka_ne_poznavam_boyko_borisov_samo_temenuzhka_petkova-368765.html", "text": "Продажбата на ЧЕЗ не изисква одобрението на комисията за енергийно и водно регулиране (КЕВР). Това стана ясно от отговорите на бизнесдамата Гинка Върбакова в интервю за bTV. Върбакова отрече да познава премиера Бойко Борисов, нито бизнесмена Христо Ковачки, каквито спекулации се появиха. Според Гинка Върбакова министърът на енергетиката в оставка Теменужка Петкова е \"приятелка и позната\", но не е знаела за намеренията на „Инерком\" да купи бизнеса на ЧЕЗ в България. Оказва се, че ако комисията за защита конкуренцията одобри сделката - няма пречка за финализирането й. От комисията за енергийно и водно регулиране потвърдиха за bTV, че ако става въпрос за прехвърляне на акции между ЧЕЗ и „Инерком\" няма основания за доказване на опита на компанията и промяна на лиценза. Подобна процедура би се наложила единствено, ако като обезпечения към банката, която финансира сделката се заложи част от електроразпределителната мрежа. Пред bTV Гинка Върбакова обясни, че това няма да се прави и сделката ще е по същия ред, по който преди шест години „Енерго Про\" купи активите на немската „Еон\" в Североизточна България. „Аз съм крайният собственик, вижда се от Търговския регистър. Не работим с офшорни компании\", посочи Гинка Върбакова - собственик на \"Инерком България\". Върбакова заяви, че ще бъде направено прехвърляне на акции и електроразпределителната мрежа няма да бъде залог по кредита и само ще бъде сменена собствеността. Тя отрече да има намерение да продава ЧЕЗ в близките година-две. Пламен Младеновски от дирекция \"Електроенергетика и топлоенергетика\" към КЕВР посочи, че, ако продажбата стане по-същата схема, по-която беше продаден „Еон\" преди години, тогава, като залог за привлечения капитал се използваха акциите на дружеството, и тогава КЕВР няма правомощия по сега действащото законодателство да се произнася по сделката. Той добави, че промяна на името на дружеството не е основание за промяна на лицензията, т.е. за преразглеждане на лицензията.", "date": "2018.02.26", "title": "Гинка: Не познавам Бойко Борисов, само Теменужка Петкова"}
{"url": "http://standartnews.com/balgariya/tsvetanov_ne_sam_chovek_koyto_shte_vzrivi_koalitsiyata-368775.html", "text": "\"Аз не съм човек, който ще взриви коалицията. Аз съм човек, който гради мостове, за да могат да имаме 4-годишен управленски мандат. Тази търпимост, която проявявам, е задължение за мен, защото всички ние се обединяваме зад това, че България е над всичко\". Това заяви зам.-председателят на ГЕРБ Цветан Цветанов в предаването \"Лице в лице\" по БТВ по повод последния му конфликт с лидера на \"Атака\" Волен Сидеров, който приключи след разговор на кафе. \"Ако обръщаме толкова внимание на междуличностни разминавания, можем да развалим коалицията. А коалицията днес е стабилна\", увери Цветанов. Той съобщи, че коалиционният съвет, който ще реши съдбата на енергийния министър Теменужка Петкова, ще се събере в сряда или четвъртък. Цветанов е убеден, че скандалите около сделката за ЧЕЗ няма да разклатят коалицията. \"Всичко зависи от проверките, които ще бъдат направени. Аз вярвам в българските институции, които са независими и взимат решения далеч от политическите въпроси. Теменужка Петкова подаде оставка, защото беше персонално атакувана. Държавата реално няма отношения в договора. Госпожа Петкова е изключително отговорна и коректна\", допълни още вторият човек в ГЕРБ.", "date": "2018.02.26", "title": "Цветанов: Не съм човек, който ще взриви коалицията"}
{"url": "http://standartnews.com/balgariya/obzor_shte_kupuvame_vinetka_kato_samoleten_bilet-368757.html", "text": "След въвеждането на тол системата винетките стават електронни, но цените им се запазват. Покупката на е-стикер ще прилича на покупка на самолетен билет, съобщи Борис Марков, представител на фирмата, която ще изгражда системата, пред Нова тв. В специални автомати шофьорите ще въвеждат регистрационния номер на колата и желания период. След това ще плащат кеш или с банкова карта. Автомати за винетки ще има по бензиностанциите в страната, ще има и над 500 терминала на самообслужване. Винетки ще могат да бъдат купени и в пощите или онлайн от страницата на Агенция „Пътна инфраструктура\" (АПИ). „Няма да има повече лепене или фалшиви стикери\", увери Борис Марков, цитиран от investor.bg. Дали са купени винетките, ще установяват специални камери, монтирани на рампи. Информация ще се подава в реално време към контролен център. Така, ако данните на колата не са в системата, шофьорът ще бъде глобен, но само ако го спре патрулка. В контрола освен пътна полиция ще се включат и 50 коли с мобилни екипи на АПИ. Шофьорите на камиони ще плащат за изминати километри, а не за време, както досега. Таксуването ще става чрез специални устройства, монтирани в кабината. Друга възможност е да се ползват маршрутни талони. Ще се ползват основно сателитни устройства, всеки ще има право да ги закупи или да ги ползва под наем, обясни Борис Марков. В следващите месеци започва изграждането на 100 тол портала, 100 пункта за засичане на тежести и габарити, също и на център за управление. За разлика от Гърция и Сърбия, където плащането става на гишета, монтирани на магистралите, в България бариери и гишета няма да има. У нас шофьорите ще бъдат сканирани от устройства на метални рампи. Върху карта ще се визуализира къде се намира камионът. Ще се изчислява изминатото разстояние и ще се начислява сметка, която превозвачът ще заплаща. Очакванията са пътните такси за тежкотоварните автомобили да скочат 6–7 пъти. Сега винетка за ден за тях струва 23 лева. С плащането й тежкотоварните автомобили преминават пътя от Калотина до Капитан Андреево. За сравнение, в Сърбия от Ниш до Пирот за магистрала с дължина 90 км от януари се плаща около 20 лева. Световната банка препоръчва такса от 20 ст/км за камионите. Тарифите трябва да бъде одобрени и от Брюксел. По първоначален план системата ще обхваща 16 хил. км от пътната мрежа. Превозвачите настояват пътните такси да скочат едва когато пътищата са по-добри. Ремонти обаче ще се правят с парите, които се очакват от новите такси. Прогнозите за приходи от 1 млрд. лева от винетки и тол такси при сега събираните от винетки 352 млн. лева годишно. Маршрутите, които ще бъдат обхванати от тол системата, тепърва ще се прецизират. Обхватът на таксуване ще се разширява поетапно. Таксите ще бъдат съпоставими с нивата на таксуване в съседни на България държави.", "date": "2018.02.26", "title": "ОБЗОР: Ще купуваме винетка като самолетен билет"}
{"url": "http://standartnews.com/balgariya/nayhubaviyat_hram_v_berkovsko_nyama_sveshtenik-368753.html", "text": "Най-хубавият храм в берковските села - „Свети Георги Победоносец\", е построен в село Песочница. Това е станало през 1861 – 1862 година. Вдигнали го върху основите на по-стар храм, за който никой не знае от кога е бил. Църквата има уникална архитектура и заради дългия си живот е свидетел на много събития, ставали в селото. Но и тя последвала съдбата на Песочница – рухвала заедно през годините. Документи за съществуването на селото има от 1560 година. След освобождението имало 315 жители, а през 1946 година  - 730 души. Днес са само 24 – 25. Избиратели с постоянен адрес са само 14, останалите са се върнали в родните къщи, но си пазят регистрацията в Берковица и други градове. Западнала е и църквата, след като в нея влизали все по-малко хора. Тъй като гробището се намира на друго място и при погребения и помени не влизали вътре. Днес дори няма свещеник, който да отговаря за нея. Ключът държи кметът Венета Тодорова. Хората палят свещи, молят се Богу и толкоз\", обяснява жената. През 2014 година десетина  ентусиасти решили да ремонтират запустяващия храм. Общината отпуснала 8000 лв., с които доброволци  поправили покрива. Важно е било да не тече и да не съсипва стенописите. Общината изпратила и машини, които да разчистят пътя от центъра до църквата. Бил буренясал, обрасъл с храсти и дървета. Ремонтите траяли два месеца. Изгонили свилите гнезда птици и белки от храма, сменили счупените витражи, изчистили иконите и иконостаса от натрупаната патина на времето. Разчистили както вътре, така и отвън. Същата година Събрал се народ от близките села – Мездрея, Бокиловци, Замфирово, Рашовица, Драганица, Слатина, от  Берковица и Монтана. Това било на Димитровден. Литургията оглавил тогавашният викарий на видинския митрополит епископ Поликарп. Помагали му отците Петър и Димитър от Берковица. Свещеникът на Вършец Петко Балджиев довел своя църковен хор. Станало голямо и благословено от Бога църковно тържество. Но ремонтът спрял до тук. За него били нужни 100 000 лв., а толкова пари не можели да съберат. Председателят на настоятелството Борислав Тодоров – Резбаря, заминал на гурбет в Австрия. Друг от инициаторите за възраждането на храма – бвшият кмет Васил, починал, а адвокатът Даниел Каменов се върнал в София. Храмът е свързан с името на първия председател на учредителното народно събрание – дядо Анто Стогодишни. Като жител на Песочница е участвал в градежа му през 1861 година. Бил избран за депутат, а митрополит Милетий Софийски го предложил за председател на първото Народно събрание. Тогава Анто Цветанов бил на 100 години.  Според някои, бил необразаван и затова избрали екзарх Антим Първи. Но историята не е такава. Той ръководил няколко заседания и сам се отказал от този пост. На тази си възраст усетил, че е неспособен за такова високо дело. Преди да стане от председателския стол, предложил депутатите една година да не получават пари за работата си, за да богатее държавата. А дядо Анто не бил неграмотен. Той е възпитаник на руска духовна семинария, радетел за църковна свобода  и национално освобождение. Дядо Анто Стогодишни бил избран за депутат и в следващото събрание. Тогава князът му пратил файтон, за да пътува до София с него, но той отказал. Ходил на заседанията на събранието с коня си. Когато мъдрецът умира на 102 години, съселяните му решават, че той е свят човек и трябва да бъде погребен в двора на храма, който  построил. Изпратили го с почести. Днес гробът му е близо до входа, а паметната плоча е реставрирана преди няколко години. Красивия храм посетил и известният историк проф. Божидар Димитров. Той му дарил икона, която е една от най-новите.", "date": "2018.02.26", "title": "Най-хубавият храм в Берковско няма свещеник"}
{"url": "http://standartnews.com/balgariya/karadaya_razryaza_torta_za_28_g_dps_v_pirinsko-368776.html", "text": "Цялото ръководство на ДПС, начело с Мустафа Карадайъ, гостува в гоцеделчевските села Брезница, Корница и Лъжница, за да отпразнуват заедно с местното население 28-ия рожден ден на областното ръководство на ДПС в Пиринския край. Близо 600 активисти и симпатизанти на партията се събраха в спортната зала в Брезница, за да вдигнат тост за хубавия повод. На тържеството присъстваха още зам.-председателят на ДПС Ахмед Ахмедов, народните представители Елхан Кълков, Сергей Кичиков и Хайри Садъков, областният председател на ДПС Благоевград Ведат Хюсеин, Айруш Хаджи-бивш народен представител от ДПС, Радослав Ревански-кмет на община Белица, Арбен Мименов-кмет на община Сатовча. Преди това лидерът на ДПС Мустафа Карадайъ се срещна с жителите на трите гоцеделчевски села. Хората приветстваха гостите и настояха представителите на партийния елит да бъдат по-близо до избирателите си и да се срещат по-често с тях.", "date": "2018.02.26", "title": "Карадайъ разряза торта за 28 г. ДПС в Пиринско"}
{"url": "http://standartnews.com/balgariya/zatvaryat_sinya_i_zelena_zona_v_sofiya_zaradi_snega_-368740.html", "text": "„Синя\" и „зелена зона\" се затварят заради тежките метрологични условия, съобщават от Столична община. Центърът за градска мобилност  ще почиства с приоритет паркингите пред училища, детски градини и обществени сгради. Системата за есемес паркиране няма да приема съобщенията за плащане, а талоните няма да се проверяват от контрольорите на ЦГМ. От Столичната община призовават гражданите да се съобразят с тежките зимни условия за деня и да не използват личните си автомобили, ако имат тази възможност.", "date": "2018.02.26", "title": "Затварят „синя” и „зелена зона” в София заради снега"}
{"url": "http://standartnews.com/balgariya/borisov_e_v_london_za_da_otkrie_investitsionen_forum_na_ebvr-368741.html", "text": "Министър-председателят Бойко Борисов е в Лондон, за да открие Инвестиционен форум на Европейската банка за възстановяване и развитие (ЕБВР). Сума Чакрабарти, президент на Европейската банка за възстановяване и развитие, открива в Лондон бизнес конференция в главните квартири на банката и ще бъде домакин на министър-председатели от шест западноевропейски страни - на Сърбия Ана Бърнабич, на Черна Гора Душко Маркович, на Албания Еди Рама и на Република Македония Зоран Заев, на Косово Рамуш Харадинай и председателстващият председателството на Босна и Херцеговина Денис Звиздич. В третото издание на форума, което днес ще бъде официално открито и от българския премиер Бойко Борисов, отново акцент ще бъдат привличането на инвестиции от света за реализиране потенциала на страните. След откриващите думи на шестимата премиери ще има дискусионна част, а веднага след нея и съвместна пресконференция на Сума Чакрабарти и Бойко Борисов. Основна част от обсъжданите теми са транспортните връзки, привличането на повече средства за стратегически инфраструктурни проекти и създаването на устойчив енергиен модел за региона.", "date": "2018.02.26", "title": "Борисов е в Лондон, за да открие Инвестиционен форум на ЕБВР"}
{"url": "http://standartnews.com/balgariya/borisov_poiska_ot_ebvr_30_miliarda_evro_za_infrastrukturata_na_balkanite_video-368746.html", "text": "30 милиарда евро поиска министър-председателят на България Бойко Борисов от ЕБВР за инвестиции в инфраструктурата на Балканите - транспортни коридори, жп пътища и дитигални връзки. Това стана на Инвестиционния форум в централата на банката в Лондон, който бе открит от председателя на на Европейската банка за възстановяване и развитие (ЕБВР) Сума Чакрабарт и българския премиер. В конференцията участват лидери от всички страни от региона. Борисов се беше подготвил сериозно, показа картата на Балканате и инфраструктурните проекти и изказването му предизвика значителен интерес. В българската делегация са министърът на транспорта, информационните технологии и съобщенията Ивайло Московски и председателят на парламентарната комисия по енергетика Делян Добрев. „Трябва да има ясна перспектива за държавите от Западните Балкани. ЕБВР остава основен инвеститор в региона. От дълги години сме приятели на региона\", каза Сума Чакрабарти при откриване на форума. „Трябва да съумеем да се справим с конкуренцията. Трябва да направим всичко необходимо, за да отключим още повече инвестиции в региона, за да има повече ефективност. Но за да стане това, са нужни и структурни реформи – по-голям достъп до пазара на труда, повишаване на квалификацията на хората\", подчерта шефът на ЕБВР. \"Всичко, което е необходимо го има на Балканите. Те са райско място\", заяви Бойко Борисов на Инвестиционния форум. \"Ще се борим, колкото може по-бързо страните от Западните Балкани да се присъединяват към Европейския съюз\", поясни той. „Крайно време е да говорим с цифри и срокове за транспортните коридори. Цялата сума на инвестициите в инфраструктура на Балкани ще струва 30 милиарда евро\", заяви българският премиер. „На политическо ниво вече имаме успехи. Косово и Сърбия се срещат. Всички знаем, че ако регионът иска да просперира, трябва да си оправим инфраструктурата и да привлечем инвестиции, посочи българският премиер. Борисов представи на картата коридори 8, 4 и 10 и добави, че всеки един от балканските премиери ще представи своята визия за коридорите в четвъртък в София на среща, на която ще присъства и председателят на ЕК Жан-Клод Юнкер. „Коридор №8 е изключително важен коридор, който свързва Азия с Адриатическо море\", каза българският премиер. Той посочи, че дигиталната структура ще струва 5 милиарда евро. „Ако нямаме бърз интернет, инвеститорите дори няма да говорят с нас\", каза Борисов. Цялата сума на инвестициите в тези проекти ще бъде 30 милиарда евро, а за войните в бивша Югославия похарчихме 50 милиарда евро. „Всички тези проекти ще са от изгода на всички балкански страни, които ще бъдат свързани с модерни магистрали и интернет\", подчерта премиерът Борисов. Той цитира британската премиерка Тереза Мей, която е казала, че Великобритания излиза от ЕС, но не и от Балканите. „Политическите срещи е редно да приключат, от тук нататък трябва да се разберем за лотовете и кой и как ще ги финансира. Време е хибридното финансиране от различните банки да го реализираме и да почнем да строим\", подчерта Борисов и обеща да се бори за бързото присъединяване на страните от Западните Балкани към ЕС. „Интересът към Балканите е огромен отвън – Русия, САЩ, Саудитска Арабия, но този регион е част от нашата Европа\", каза Борисов. В конференцията участват лидери от всички страни от региона – премиерите на България Бойко Борисов, на Сърбия Ана Бърнабич, на Черна гора Душко Маркович, на Албания Еди Рама и на Република Македония Зоран Заев, на Косово Рамуш Харадинай и председателстващият председателството на Босна и Херцеговина Денис Звиздич. Основна цел на Инвестиционния форум е да събере лидерите от региона с потенциални инвеститори от цял свят и да бъдат обсъдени възможностите за привличане на повече подкрепа от частния, финансовия и публичния сектор за реализацията на стратегически инфраструктурни проекти в Западните Балкани. Инициативата е част от поредицата срещи на върха, посветени на развитието и европейската перспектива на страните.", "date": "2018.02.26", "title": "Борисов поиска от ЕБВР 30 милиарда евро за инфраструктурата на Балканите /ВИДЕО/"}
{"url": "http://standartnews.com/balgariya/fandakova_stud_i_opasnost_ot_lavini_vav_vitosha-368743.html", "text": "Пътят за Витоша е затворен, а в планината има опасност от лавини. Това съобщи столичният кмет Йорданка Фандъкова. 182 машини почистват столицата, улиците се обработват и срещу заледявания. Обстановката е усложнена заради продължаващия снеговалеж. Заради катастрофа на Горнобански път рано тази сутрин трамваите 4,5 и 11 се движиха само до ул. „Бъкстон\", но вече движението им е възстановено нормално. От столичната община обявиха, че платените зони за паркиране - „синя\" и „зелена\" се затварят заради тежките метрологични условия. ЦГМ ще почиства с приоритет паркингите пред училища, детски градини и обществени сгради. Очаква се валежите да продължат и през деня.", "date": "2018.02.26", "title": "Фандъкова: Студ и опасност от лавини във Витоша"}
{"url": "http://standartnews.com/balgariya/bremenna_zhena_katastrofira_kray_blagoevgrad-368745.html", "text": "Бременна жена е с травма на главата след катастрофа на главен път Е-79 край Благоевград, предаде БГНЕС. Пътният инцидент стана към 9 часа тази сутрин на пътя Благоевград-Симитли. Малко след местността „Полигона\" лек автомобил \"Ситроен\" поднася на снежната покривка на пътя, минава в насрещната лента и се блъска в мантинелата. Пострадала е 25-годишната водачка на лекия автомобил, която е била сама. Жената е бременна. Пострадалата е транспортирана за МБАЛ-Благоевград, състоянието й се изяснява. Движението по Е-79 временно се извършва в едната пътна лента, регулирано от Пътна полиция-КАТ.", "date": "2018.02.26", "title": "Бременна жена катастрофира край Благоевград"}
{"url": "http://standartnews.com/balgariya/uchilishta_zatvaryat_vrati_zaradi_snega-368748.html", "text": "В няколко общини в страната бяха преустановени учебните занятия заради усложнена пътна обстановка, затруднен достъп до учебните заведения, голям брой отсъстващи ученици или невъзможност да се постигнат необходимите температури в класните стаи. Учениците в община Лозница няма да учат до сряда включително, съобщи началникът на Регионалното управление на образованието в Разград Ангел Петков. Ваканцията е обявена със заповед на кмета на общината. Трите дни няма да се отучват, ще се преструктурира учебният материал, уточни Петков. Учебни занятия само днес няма да се провеждат и в три села в община Кубрат – Равно, Юпер и Бисерци. В четири училища в Русенска област няма да има учебни занятия днес, съобщи началникът на Регионалното управление по образование Росица Георгиева. Причината е влошената метеорологична и пътна обстановка. До селата Червена вода, Пиргово и Мечка не е успял да стигне училищният автобус, лошо е положението и в Сваленик. В Семерджиево пък занятията са намалени, заради прекъсване на тока. Обилният снеговалеж стана причина тази сутрин кметът на Оряхово Росен Добрев да издаде заповед, с която отменя учебните занятия в цялата община до 1 март. Причината е изключително тежката зимна обстановка навсякъде в общината. Имаме преспи по 2-3 метра. Най-тежко е положението в село Селановци, където няма и ток\", каза кметът на Оряхово. Заради влошената метереологична обстановка днес и утре са отменени учебните занятия в осем учебни заведения на територията на две силистренски общини - Тутраканска и Главинишка, съобщиха от Регионалното управление на образованието. В Главиница не работят и детските градини, а в Тутракан има дежурни групи. От утре също в рамките на два дни ще бъдат преустановени учебните занятия и в училищата в община Дулово. Двете учебни заведения на територията на община Шабла също ще останат затворени във вторник и сряда, със заповед на кмета Мариян Жечев. От общината изтъкват като причини усложнената зимна обстановка и големия брой ученици, отсъстващи от учебни занятия заради заболявания. Училища в две общини в област Шумен също са преустановили учебните занятия заради лошото време. В община Венец заради навявания е затруднено движението, затова част от учениците, които пътуват от населените места до училище \"Н. Й. Вапцаров\" в общинския център, не са успели да пристигнат. Учебният процес се преустановява до сряда, съобщи кметът Нехрибан Ахмедова. Останалите две училища в общината - в селата Ясенково и Изгрев, ще продължат заниманията си с ученици. Цяла седмица пък детските градини в общината няма да работят, защото справката сочи, че има много малко деца. Във връзка с усложнената зимна обстановка, ниските температури и невъзможността за провеждане на нормален учебен процес в училищата и детските градини на територията на община Каолиново кметът Нида Ахмедов обяви за неучебни 27 и 28 февруари за всички училища на територията на общината. Детските градини няма да работят до 2 март. На различни места в останалите общини са свикани кризисните щабове, за да се прецени дали да бъде обявена извънредна ваканция. Училища във Варненска област обявиха дървени ваканции. Със заповед на кмета на Суворово Павлин Параскевов вторник и сряда са обявени за неучебни дни за учениците в града и в Чернево и Николаевка. Очаква се ваканции да бъдат обявени и в общините Аксаково и Вълчи дол. Заради лошите метеорологични условия и очакваните обилни снеговалежи учениците в Смолян ще бъдат разпуснати във ваканция, съобщи кметът на общината Николай Мелемов. Учениците няма да са на училище от вторник (27 февруари) до 1 март (четвъртък) включително, уточни той. „През следващите дни се очакват обилни снеговалежи и много ниски температури, затова е добре учениците да останат по домовете си\", коментира още градоначалникът. Заради усложнената зимна обстановка се затварят учебните заведения в седем от осемте общини на територията на област Добрич. Към момента единствено в община Балчик няма обявена дървена ваканция. В град Добрич със заповед на кмета училищата ще останат затворени утре и в сряда. Възможно е ваканцията да продължи и в четвъртък, ако обстановката остане тежка и температурите паднат още. Неучебни дни са обявени и в община Добричка от 27 февруари до 1 март включително. Двете учебни заведения на територията на община Шабла - в село Дуранкулак и в град Шабла, също ще останат затворени на 27 и 28 февруари. В община Тервел дните 27 и 28 февруари също ще бъдат неучебни. Детските градини и ясли в град Тервел и три села ще организират работата в съответствие с броя на децата.", "date": "2018.02.26", "title": "Училища затварят врати заради снега"}
{"url": "http://standartnews.com/balgariya/prebroiha_133_mln_leva_prosrocheni_zadalzheniya_na_nzok-368750.html", "text": "Просрочените задължения на НЗОК към чужди здравни фондове са 133 млн. лв. Това каза пред журналисти заместник-министърът на здравеопазването и председател на Надзорния съвет на НЗОК Жени Начева след назначена миналата седмица спешна проверка. Общите задължения са 271 млн. лв., като се предвижда от просрочените 133 млн. лв. тази година да се изплатят 73 млн. лв., допълни Начева. Разминаването в данни, обстоятелства и факти, представени преди дни, се дължи на системни нарушения на вътрешно-нормативни документи от поредица от оперативни ръководства, посочи Начева. Възложихме на управителя на НЗОК до 10 март да предложи погасителни схеми към съответните държави, подали искове. Проблемът с дълговете е възникнал, според Начева през 2015-2016 год. Ще бъдат наложени административни санкции, като за това се очакват предложения от управителя на НЗОК, допълни още тя.", "date": "2018.02.26", "title": "Преброиха 133 млн. лева просрочени задължения на НЗОК"}
{"url": "http://standartnews.com/balgariya/zasiliha_1020_choveka_da_chistyat_sofiya_ot_snega-368751.html", "text": "Над 1020 човека, по данни на снегопочистващите фирми, почистват тротоари, подлези и спирки. Почистването продължава, но и снеговалежът – също. Това създава изключителни трудности, защото веднага след почистването отново започва натрупването на сняг. Това заяви кметът на Столична община Йорданка Фандъкова във връзка с обилните снеговалежи и обстановката в София. „За съжаление обстановката продължава да бъде усложнена. Не е спирала работата по снегопочистване. През цялата нощ до сега продължава работата на над 180 машини. След 09.00 часа отново възстановихме обработката на основни квартални улици заедно с трасетата на градския транспорт\", коментира кметът на София. По думите ѝ основната задача е осигуряване на движението на градския транспорт. „С малки, временни изключения, не е спирало движението по всички маршрути\", уточни още тя.", "date": "2018.02.26", "title": "Засилиха 1020 човека да чистят София от снега"}
{"url": "http://standartnews.com/balgariya/vremenen_shef_poe_zdravnata_kasa-368768.html", "text": "Поради постъпване в болница на управителя на Националната здравноосигурителна каса (НЗОК), проф. д-р Камен Плочев, д.м.н., неговите функции временно ще бъдат изпълнявани от назначения днес за подуправител д-р Йорданка Пенкова. Това съобщиха от пресцентъра на НЗОК. Д-р Пенкова е досегашен директор на Районната здравноосигурителна каса в Шумен, пост който заема вече пети мандат. „Молим всеки, който има въпроси относно работата на НЗОК, да се обръща за съдействие към пресцентъра и ЦУ на НЗОК, които ще им оказват пълно съдействие до окончателното възстановяване на управителя на НЗОК\", уточняват от пресцентъра на Здравната каса.", "date": "2018.02.26", "title": "Временен шеф пое Здравната каса"}
{"url": "http://standartnews.com/balgariya/izbori_v_selo_kmetat_mu_stana_politsay-368749.html", "text": "Частични местни избори ще се проведат в шуменското село Маломир, след като кметът поиска правомощията му да бъдат прекратени. Причината да освободи ръководната длъжност - спечелил конкурс за полицай. 26-годишният Даниел Перушински печели кметските избори преди 2 години. Сега обаче ще е полицай в общинския център Върбица. Младежът е възпитаник на Шуменския университет със специалност Икономика. В общината няма сериозна престъпност, но понякога стават кражби. Именно голямото желание да пази реда и закона карат младият мъж да мине на служба в полицията. С указ на президента вече е определена дата и за новите избори - 20 май. По списък право на глас в село Маломир имат 560 души.", "date": "2018.02.26", "title": "Избори в село, кметът му стана полицай"}
{"url": "http://standartnews.com/balgariya/telemost_na_standart_i_rianovosti_kanim_potomtsi_na_ruski_voini_zaginali_za_osvobozhdenieto-368773.html", "text": "Героите на Освобождението оживяха в детски рисунки. Младите творци от България и Русия участват в общ проект на българския в. \"Стандарт\" и най-голямата руска медийна група РИА-Новости - Россия сегодня - Спутник, посветен на 140-годишнината от Руско-турската война и Освобождението на България. В навечерието на националния ни празник 3 март резултатите от проекта бяха представени с телемост между София и Москва. Конкурсът даде възможност децата да изразят своя поглед и своите чувства за историческите събития, каза посланикът на България в Москва Бойко Коцев. Той подчерта, че мнозина съвременници определят Руско-турската война като най-справедливата на ХІХ век. Подобни проекти са от огромно значение за патриотичното възпитание на младите хора, каза и руският посланик в София Анатолий Макаров. И двамата дипломати поздравиха журналистите за значимостта на инициативата им. Искахме да видим героите на Освобождението през погледа на българските и руските деца,  защото историята има най-голяма стойност точно за младото поколение, каза главният редактор на в. \"Стандарт\" Славка Бозукова. Подобни междукултурни проекти позволяват да градим общо бъдеще и да укрепваме приятелството, заяви и Наталия Тюрина, директор образователни проекти в МИА \"Росссия сегодня\". Чрез „Стандарт\" бих искал да поканя у нас близките на десетките безименни руски воини, загинали за Освобождението на България, заяви Румен Петков, член на Инициативния комитет по отбелязване на 140-ата годишнина от Плевенската епопея. Приемам предложението на Румен Петков, отговори г-жа Бозукова. По думите й поканата към близките на загиналите руски войници може да стане основата на нов проект между „Стандарт\" и РИА Новости. Тя съобщи още, че в рамките на настоящия проект са събрани над 100 детски рисунки, посветени на Руско-турската война. Част от тях ще бъдат изложени в Руския културно-информационен център. Предвижда се и изложба на 4 март, която ще бъде посетена от патриарсите на България и Русия - Неофит и Кирил. В пресконференцията, предавана на живо в София и Москва, от българска страна участваха още издателят Иван Гранитски, директорът на Руския културно-информационен център Павел Журавльов, ученици от Руската гимназия в София. От руска страна участваше още държавната художествена  школа  \"Царицыно\" Ефим Рачевски. Той заяви, че проектът е знак за духовно единство. Чудесно е, че децата проправят пътя на отношенията между нашите народи. * * * * * С партньорите и колеги от руската медийна група РИА-Новости - Россия сегодня и Спутник, решихме да отбележим 140-годишнината от Руско-турската война и Освобождението на България  през погледа на българските и руските деца,  защото историята има най-голяма стойност точно за младото поколение. В рамките на конкурса от българска страна събрахме над 100 детски рисунки. Забележителни се оказаха познанията по история на младите български творци, събрали куража да изобразят знаменитите герои на войната - генералите Столетов, Скобелев, Радецки, както и храм паметниците на връх Шипка и мавзолеят- костница в Плевен. Призьорите от конкурса могат да бъдат видени  на изложба в Руския културно-информационен  център в София. Те ще бъдат изложени и по време на срещата между българския патриарх Неофит и руския патриарх Кирил, който пристига в България в навечерието на годишнината. Пожелавам успех на всички млади творци, които участват в изложбите и в Москва, и в София, да сбъднат мечтите си и да продължават да черпят вдъхновение от историята. И да не забравят че бъдещето зависи от тяхното въображение. Миналата година имаше пленери и екскурзии в България. Нашите творци представиха впечатленията си в тези невероятни рисунки. Това на практика са професионални работи. Днес много от младите хора не познават добре историята. Тя често се политизира. Затова е важно Русия и България да поддържат историческата истина за онази война. Освобождението на България от османско иго, решаващото участието на Русия и последвалите дипломатически преговори в Сан Стефано и Берлин - това свидетелства за възможно най-дълбоките съвместни корени на първо място православието. Тези корени ни сближават и са част от общата ни страница, нашият общокултурен код, който е ценност за общославянските народи. За да може младото поколение по-добре да знае историята си, на нас ни са ни нужни такива прекрасни мероприятия. Идеята деца да рисуват героите на Освобождението е поредната патриотична инициатива на в. \"Стандарт\", която заслужава адмирации. Заедно с колегите си от РИА-Новости - Россия сегодня - Спутник вие припомняте поуките от историята. Днес, когато много ценности девалвират, е особено важно да имаме памет за миналото. Искам да уверя руските ни приятели, че в България не са забравени свидните жертви, нито вековното усилие на руския народ, на руската интелигенция, на руската православна църква за освобождението на южните славяни, на българския народ. Връзките между руски и български творци и този проект го доказва. Продължава и издаването на руска литература в България. В България има връх Столетов, има парк Скобелев, всички знаят ген. Тотлебен, ген. Гурко. В България няма връх Джон и това има своето обяснение, защото в България са костите на стотици хиляди руснаци, дали най-святото - живота си, за своите братя славяни българи. Има едно стихотворение Георги Константинов - \"Балада за низшите чинове\". В него се казва: Те не пиеха шампанско и не играеха полка, но те са направили съзнателния избор да оставят живота си тук за братята си славяни-българи. Имаме векове зад себе си. Важно е да не забравяме, че напред също имаме векове заедно.", "date": "2018.02.26", "title": "ТЕЛЕМОСТ НА \"СТАНДАРТ\" И РИА-НОВОСТИ. Каним потомци на руски воини, загинали за Освобождението"}
{"url": "http://standartnews.com/balgariya/neochakvana_darvena_vakantsiya_v_desetki_uchilishta-368756.html", "text": "Редица училища и детски градини в страната обявиха дървена ваканция заради снежните преспи. До много от тях достъпът е затруднен. Учениците в община Лозница няма да учат до сряда включително, съобщи началникът на Регионалното управление на образованието в Разград Ангел Петков. Ваканцията е обявена със заповед на кмета на общината. Учебни занятия няма да има, но само днес, и в три села в община Кубрат – Равно, Юпер и Бисерци. Дървена ваканция за днес е обявена и в четири училища в Русенска област. Това съобщи началникът на Регионалното управление по образование Росица Георгиева. До селата Червена вода, Пиргово и Мечка не е успял да стигне училищният автобус, лошо е положението и в Сваленик. В Семерджиево пък занятията са намалени, заради прекъсване на тока. Заради обилният сняг и кметът на Оряхово Росен Добрев отмени учебните занятия в цялата община до 1 март. Причината е изключително тежката зимна обстановка. \"Имаме преспи по 2-3 метра. Най-тежко е положението в село Селановци, където няма и ток\", каза кметът на Оряхово. Заради влошената метереологична обстановка днес и утре са отменени учебните занятия в осем учебни заведения на територията на две силистренски общини - Тутраканска и Главинишка, съобщиха от Регионалното управление на образованието. В Главиница не работят и детските градини, а в Тутракан има дежурни групи. От утре също в рамките на два дни ще бъдат преустановени учебните занятия и в училищата в община Дулово. Училища в две общини в област Шумен също са преустановили учебните занятия заради лошото време.", "date": "2018.02.26", "title": "Неочаквана дървена ваканция в десетки училища"}
{"url": "http://standartnews.com/balgariya/rumen_radev_lipsva_dostatachno_informatsiya_v_sdelkata_s_chez-368760.html", "text": "Президентът Румен Радев изрази загрижеността си от липсата на достатъчно информация, както и на прозрачност в процеса на придобиване на активите на една от най-големите компании в стратегически сектор като енергетиката, съобщиха от прессекретариата на държавния глава. На работна среща на „Дондуков\" 2, Радев обсъди с председателя на Комисията за енергийно и водно регулиране (КЕВР) Иван Иванов актуални въпроси в енергийния сектор, сделката за закупуване на активите на ЧЕЗ в България от компанията \"Инерком България\", както и отговорностите на КЕВР по закона за енергетиката. Президентът беше категоричен, че българските институции трябва с действията си да гарантират защитата на обществения интерес и на държавата в този случай.", "date": "2018.02.26", "title": "Румен Радев: Липсва достатъчно информация в сделката с ЧЕЗ"}
{"url": "http://standartnews.com/balgariya/obzor_ubiha_edin_ot_naygolemite_proizvoditeli_na_halva-368774.html", "text": "Един от най-големите производители на халва и локум в страната, Иван Христов, бе намерен прострелян в дома му в село Добревци, община Ябланица. За убийството е задържан синът му, твърди БНР. Сигналът за убийството на 47-годишния бизнесмен, който има цех за производство на халва и локум, е бил подаден от брат му малко преди 19.00 часа в неделя, който го е намерил в дома му с огнестрелна рана в областта на главата. Иван живеел в Добревци със съпругата и сина си. Кметът на село Добревци Йордан Йорданов каза, че причините за убийството все още се изясняват, а простреляният не е имал конфликти.  „Нищо лошо не е коментирано за него, хората са доволни от тях. Все пак малко населено място сме, безработицата е голяма\", обясни Йорданов. Той не смята, че причината за убийството е конкурентен бизнес, защото „има достатъчно търсене\". Според кмета на Добревци в селото няма напрежение, но хората са уплашени и учудени. Иван и брат му са собственици на най-голямата фирма за производство на прочутата ябланска халва. Основно с дейността на компанията се занимавал убитият Иван. Изделията на фирмата достигали до цялата страна.", "date": "2018.02.26", "title": "ОБЗОР: Убиха един от най-големите производители на халва"}
{"url": "http://standartnews.com/balgariya/ginka_varbakova_dosega_nikoy_ne_ni_potarsi_da_popita_koi_sme_video-368738.html", "text": "Ако сделката за придобиване на ЧЕЗ бъде възпрепятствана, това ще е нарушаване на инвестиционния интерес, заяви Гинка Върбакова в ексклузивно интервю за NOVA. \"Смяната на собствеността на ЧЕЗ не променя по никакъв начин услугата, която крайният потребител ще получава, нито цената, която ще заплаща\", обеща тя. Бизнесдамата от Пазарджик беше категорична, че фирмата, която купува ЧЕЗ, е 100% нейна собственост. Тя заяви, че от 20 години е в частния бизнес, а от 10 години се занимава с енергетика, и в частност - с фотоволтаици. „Аз съм едноличният собственик на компаниите. Това се вижда от Търговския регистър\", заяви Върбакова. На въпрос защо чешката държава е избрала именно нейната компания, тя отговори: „Не мога да кажа защо са избрали нас. Това беше една дълга и много сложна процедура, в която се изискваха много финансови документи, които да гарантират кои сме ние, какъв е нашият опит и какво можем да направим. По принцип при такъв вид финансиране, защото покупката на активите на ЧЕЗ ще стане с привлечено финансиране с банков кредит от международна банкова институция, която към момента, за съжаление, не мога да разкрия\". Бизнесдамата призна, че компанията, която участва в процедурата, е на 1 година: \"Това е компания, зад която стоят моите компании. Фирмата е създадена специално за сделката. Затова тя няма опит и е с капитал от 50 хиляди лева. Според българското законодателство, тя можеше да е и с 2 лева капитал\". Запитана как банката си гарантира, че обезпечава парите, Гинка Върбакова отвърна: „Практиката е при такъв вид финансиране да бъдат залагани акциите на дружеството, тоест това е напълно позната във финансовите среди практика\". И допълни, че активите на нейните компании се оценяват на около 100 милиона лева. \"Нашето име беше в медиите от една година. И досега никой не ни потърси, за да ни попита кои сме\", каза Върбакова. Тя призна, че от 20 години познава Теменужка Петкова, която подаде оставката си като енергиен министър, след като сделката беше обявена публично. На въпрос дали Петкова е помогнала по някакъв начин в осъществяването на сделката за продажбата на ЧЕЗ, Гинка Върбакова беше категорична: „Цялата сделка се проведе под чешкото законодателство. Цялата сделка и разговори бяха в Прага и българското правителство, български министри или български политически лица не са имали абсолютно никаква информация за нея. Това е една частна сделка\".", "date": "2018.02.26", "title": "Гинка Върбакова: Досега никой не ни потърси да попита кои сме /ВИДЕО/"}
{"url": "http://standartnews.com/balgariya/vielitsi_i_snyag-368718.html", "text": "Днес синоптичната обстановка в страната ще остане усложнена, предупреждава НИМХ. Ще бъде облачно, ветровито и с валежи от сняг. На много места валежите ще са значителни и ще се образува нова снежна покривка. Ще духа силен вятър от изток-североизток, с него ще продължи да нахлува студен въздух и ще има условия за виелици и навявания. Температурите ще са без съществен дневен ход, от -9 до 5 в югозападните райони и по Черноморието. Атмосферното налягане ще се понижи и ще бъде по-ниско от средното за месеца.", "date": "2018.02.26", "title": "Виелици и сняг"}
{"url": "http://standartnews.com/balgariya/borisov_otkriva_investitsionniya_forum_za_zapadnite_balkani_v_london-368716.html", "text": "Министър-председателят Бойко Борисов ще открие Инвестиционен форум за Западните Балкани, който се организира от Европейската банка за възстановяване и развитие в Лондон днес, понеделник. Това съобщиха от правителствената информационна служба. В конференцията ще вземат участие лидери от всички страни от региона – премиерите на Сърбия Ана Бърнабич, на Черна гора Душко Маркович, на Албания Еди Рама и на Република Македония Зоран Заев, на Косово Рамуш Харадинай и председателстващият председателството на Босна и Херцеговина Денис Звиздич. Основна цел на Инвестиционния форум е да събере лидерите от региона с потенциални инвеститори от цял свят и да бъдат обсъдени възможностите за привличане на повече подкрепа от частния, финансовия и публичния сектор за реализацията на стратегически инфраструктурни проекти в Западните Балкани. Инициативата е част от поредицата срещи на върха, посветени на развитието и европейската перспектива на страните. В рамките на форума са планирани и двустранни срещи на министър-председателя Бойко Борисов. В делегацията на премиера са включени министърът на транспорта, информационните технологии и съобщенията Ивайло Московски и председателят на Парламентарната комисия по енергетика Делян Добрев.", "date": "2018.02.26", "title": "Борисов открива Инвестиционния форум за Западните Балкани в Лондон"}
{"url": "http://standartnews.com/balgariya/kade_snegat_zatvori_patishta-368736.html", "text": "Заради усложнената пътна обстановка и обилни снеговалежи някои пътища в страната са временно затворени за движение. От пресцентъра на Агенция \"Пътна инфраструктура\" информират своевременно къде са затворените участъци. Ограничено е движението на товарни автомобили над 12 тона в участъка Пазарджик - София в посока София на магистрала \"Тракия\", в участъка Ябланица - София в посока София на магистрала \"Хемус\", по път I-1 Ботевград - Мездра, по път I-6 София – Карлово, по път II-27 Нови пазар – Тръница, път III-1801 Перник – Голямо Бучино, поради снегопочистване. Ограничено е движението на товарни автомобили над 12 тона с ремаркета и полуремаркета през прохода „Печинско\" и по път II-37 Батак – Доспат поради снегопочистване. В София, поради усложнената обстановка планинските пътища към Витоша - \"Драгалевци - Алеко\" и \"Бояна - Златни мостове\" са затворени за движение. Ограничено e движението на товарни автомобили над 12 тона от км 5 до км 10 в посока Перник на магистрала \"Люлин\" поради обилен снеговалеж, силен вятър и навявания. Временно е спряно движението на ТИР-ове през граничния пункт Кулата, съобщиха от пресцентъра на МВР. От Главна дирекция \"Гранична полиция\" информират, че от 7.30 часа гръцките гранични власти временно са спрели движението на товарни автомобили към страната през Кулата поради обилен снеговалеж. Временно е ограничено движението на моторни превозни средства над 12 т с ремаркета и полуремаркета през проходите \"Пампорово\", \"Рожен\" и \"Превала\" и по път III-866 Девин - Михалково поради снегопочистване.", "date": "2018.02.26", "title": "Къде снегът затвори пътища?"}
{"url": "http://standartnews.com/balgariya/mazh_prebi_s_traba_vazrasten_shofyor-368737.html", "text": "Мъж преби с тръба възрастен шофьор, който го засякъл на пътя. Нападението е станало в късния неделен следобед на кръстовище в Казанлък. От кадрите от охранителна камера се вижда как мъж слиза от мерцедес отива да се разправя с друг шофьор. Възрастният мъж излиза с предмет, приличащ на бухалка. След малко младият мъж се връща с тръба и почва да удря другия шофьор, чупейки стъклото на колата му. Полицията е образувала бързо полицейско производство срещу агресивния млад мъж, който е задържан за 24 часа за едро хулиганство.", "date": "2018.02.26", "title": "Мъж преби с тръба възрастен шофьор"}
