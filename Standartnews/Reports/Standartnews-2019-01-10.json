{"url": "https://www.standartnews.com/sport/rado-yankov-specheli-200-tochki-za-svetovnata-kupa-381990.html", "text": "Водещият ни сноубордист Радослав Янков спечели 200 точки от паралелния слалом (ПСЛ) в Бад Гащейн (Ав). Янков, който лекуваше контузия на дясната ръка мина без проблеми квалификацията. На осминафинала обаче той бе спрян от олимпийския шампион на ПГС (паралелен гигантски слалом) от ПьонгЧанг 2018 Невин Галмарини (Швейц). Вкрайна сметка Радо остана на 13-ото място. Победата е за Стефан Баумайстер (Гер). В генералното класиране за СК води Бенямин Карл (Ав) с 2000 т. Втори с 1540 е Роналд Фишналер (Ит), а трети също с 1540 е Галмарини. Янков е 24-и с 296,10 т. В подреждането за ПСЛ е 13-и с 200 т. Следващите стартове за Янков са на 19-и януари в Рогла (Слвн), където ще има Паралелен гигантски слалом. ", "date": "2019.01.09", "title": "Радо Янков спечели 200 точки за Световната купа"}
{"url": "https://www.standartnews.com/regionalni/otkrikha-180-kg-meso-s-neyasen-proizkhod-382019.html", "text": "Превоз на месо без необходимите документи са установили полицаи от Кърджали, съобщават от ОД на МВР Кърджали. В хода на специализирана операция за противодействие на престъпността на ул.“Климент Охридски“ в областния град, за проверка бил спрян товарен „Мерцедес“, управляван от 39-годишен. Полицаите открили 180 кг месо с неясен произход. Служители на Областната дирекция по безопасност на храните са съставили акт по Закона за ветеринарномедицинската дейност.  ", "date": "2019.01.09", "title": "Откриха 180 кг месо с неясен произход"}
{"url": "https://www.standartnews.com/svyat/trus-42-po-rikhter-udari-vrancha-382016.html", "text": "Земетресение с магнитуд 4,2 по скалата на Рихтер е регистрирано днес следобед в сеизмичния район Вранча в Североизточна Румъния, предаде Аджерпрес. Трусът е регистриран в 13.36 часа и е бил на дълбочина 119 километра, според данни на Националния институт по геофизика. През януари 2019 г. в Румъния са станали седем земетресения с магнитуд между 2,1 и 4,2 по скалата на Рихтер.", "date": "2019.01.09", "title": "Трус 4,2 по Рихтер удари Вранча"}
{"url": "https://www.standartnews.com/biznes/rekordno-niski-niva-na-bezrabotitsa-v-evrosyuza-382005.html", "text": "Нивата на безработица през ноември 2018 г. са били рекордно ниски и в ЕС и в еврозоната, съобщиха Евростат в сряда. Според данните за ноември месец нивото на безработица в ЕС е било 6,7%, което е най-ниското от началото на месечните статистически проучвания по въпроса. Нивото на безработица в еврозоната пък е 7.9%, което е най-ниското от 2008 г. насам. За сравнение през ноември месец 2017 г. нивото на безработица в ЕС е било 7.3%, а в еврозоната 8.7%. На дъното на класацията е Гърция с 18.6% безработица, следвана от Испания с 14.7% и Италия с 10.4%. Първи в класацията са Чехия с 1.9%, Германия с 3.3% и Холандия с 3.5%. България е с ниво на безработица под средното и са ЕС и за еврозоната със своите 5.4%, като около нас са Словакия с 6.0%и Ирландия с 5.3%. Румъния се нарежда на 7-мо място по най-ниски нива на безработица със своите 3.9%, като по този начин изпреварва страни като Великобритания и Австрия.", "date": "2019.01.09", "title": "Рекордно ниски нива на безработица в Евросъюза"}
{"url": "https://www.standartnews.com/svyat/trmp-nuzhna-e-pregrada-na-granitsata-381982.html", "text": "Той обаче не изпълни заплахите да въведе извънредно положение, което да му позволи да избегне нуждата от одобрение от правителството, за да финансира оградата, като дори не го спомена в 9-минутната си реч. \"На южната ни граница има нарастваща хуманитарна криза и криза на сигурността. Всеки ден митнически и гранични патрулни агенти срещат хиляди нелегални имигранти, които се опитват да влязат в нашата страна. Ние нямаме място да ги приемем и няма начин да ги върнем обратно в страните, от които идват. Америка гордо приветства милиони законни имигранти, които обогатяват нашето общество и допринасят за нашата нация\", заяви Тръмп. Той все пак направи и една отстъпка по отношение на стената и е съгласен тя да не бъде бетонна, каквото бе досегашното му желание. Във връзка с \"изплащането\" на стената той призова за \"общ подход\", който ще използва технология за откриване на наркотици и оръжия. Той настоя за намаляване на незаконната търговия с наркотици, която оцени на 500 милиарда долара годишно.", "date": "2019.01.09", "title": "Тръмп: Нужна е преграда на границата"}
{"url": "https://www.standartnews.com/svyat/oshche-4-mesetsa-poluchavame-bezplatni-vizi-za-tayland-381993.html", "text": "Правителството на Тайланд удължи до края на април тази година временната отмяна на визовите такси, плащани след пристигане в страната, за туристи от 20 държави, сред които България, и една територия. Досегашното смекчаване на визовия режим се очакваше да изтече на 13 януари, предаде ТАСС, като цитира в. \"Банкок пост\". Според вестника тази стъпка цели да върне в Тайланд туристите от Китай, намалели напоследък по-специално заради икономическия спад в родината си и корабокрушението край остров Пукет през лятото, когато загинаха 47 китайци. Мнозина граждани на КНР и други страни от региона се очаква да посетят кралството през февруари във връзка с местни и общоазиатски културни събития. Тайландските власти няма да изискват визови такси от туристи, които ще пребивават в страната до 15 дни, ако са граждани на Андора, Бутан, България, Китай, Кипър, Етиопия, Фиджи, Индия, Казахстан, Латвия, Литва, Малдивите, Малта, Мавритания, Папуа - Нова Гвинея, Румъния, Сан Марино, Саудитска Арабия, Тайван, Украйна или Узбекистан. Икономиката на Тайланд до голяма степен зависи от туризма. Очаква се тази година кралството да посрещне рекорден брой гости - 40 милиона души, мнозина от които ще почиват по южните плажове и курорти на страната.", "date": "2019.01.09", "title": "Още 4 месеца получаваме безплатни визи за Тайланд"}
{"url": "https://www.standartnews.com/biznes/predlagat-otsrochka-za-promenite-v-zakona-za-gorivata-381984.html", "text": "Министърът на икономиката Емил Караниколов ще предложи на правителството промените в Закона за горивата да бъдат отложени и да влязат сила след шест месеца. Текстовете провокираха общественото недоволство, защото според малките и средни търговци новите текстове обслужват интересите на големите търговски вериги. Очаква се търговците да излязат на протест, облечени с жълти жилетки. Според министъра на икономиката целта на отсрочката е да се преговаря по промените, така че да няма недоволни.", "date": "2019.01.09", "title": "Предлагат отсрочка за промените в Закона за горивата"}
{"url": "https://www.standartnews.com/kultura/bullet-for-my-valentine-zabivat-v-sofiya-382014.html", "text": "Уелската метъл група Bullet For My Valentine се завръща в София. Музикантите ще свирят пред публиката в Зимния дворец на спорта на 7 април, обявиха организаторите от „София Мюзик Ентърпрайсис“. Бандата се формира през 1998 под името „Jeff Killed John“. Дебютният албум под сегашното й име от 2005-а „The Poison“, както и вторият „Scream Aim Fire“ от 2008-а стигат върховете на местните класации. Следващите студийни записи затвърждават славата им на световната сцена. Признанието идва не само от публиката, но и от колегите им музиканти – „Металика“ и „Айрън Мейдън“ ги включват в турнетата си. В последния си албум „Gravity“ от 2018-а те съчетават електронни елементи с характерното за тях хард рок звучене. В София Bullet For My Valentine идват в състав: Мат Тък - вокали и китара, Майкъл Паджет - беквокал и китара, Джейми Матиас - бас и Джейсън Боулд - ударни. Продажбата на билетите за концерта започва в петък. Първите 200 билета ще са на промоционална цена - 40 лева за правостоящи и 50 за седящи. Следващите ще са съответно по 60 и 70, а в деня на събитието - 80 и 90.", "date": "2019.01.09", "title": "Bullet For My Valentine забиват в София"}
{"url": "https://www.standartnews.com/biznes/platforma-shche-predlaga-izkustven-intelekt-po-zayavka-382012.html", "text": "Европейската комисия финансира сътрудничеството между европейските изследователи и промишлеността в областта на изкуствения интелект с 20 милиона евро за създаване на нова платформа „Изкуствен интелект по заявка“ в рамките на проекта на Европейския съюз AI4EU, който стартира на 1 януари. Това информира днес българският еврокомисар по цифровата икономика и общество Мария Габриел, съобщиха от ЕК. Проектът обединява 79 водещи научноизследователски институти, малки и средни предприятия и големи компании от 21 държави, за да се изгради единен достъп до ресурсите на изкуствения интелект. Тази отворена и съвместна платформа ще даде на заинтересованите страни достъп до експертиза, алгоритми и инструменти, които да ги подкрепят за разработване и внедряване на иновации, основани на изкуствен интелект. Ще се организират курсове за повишаване на квалификацията и за преквалификация, за които екипът на проекта ще работи в тясно сътрудничество с центровете за цифрови иновации за роботиката. Комисар Мария Габриел коментира, че Европа може да извлече максимална полза от иновациите на изкуствения интелект, ако тази технология е леснодостъпна за всички. „Европа има изследователи от световна класа, лаборатории и стартиращи предприятия и силна индустрия. Проектът AI4EU ще мобилизира ценните европейски активи за изграждане на екосистема, която да насърчи развитието на висококачествен и надежден изкуствен интелект“, добави комисарят. Проектът, воден от френската компания THALES, ще получи общо финансиране от 20 милиона евро през следващите 3 години. Платформата ще бъде създадена през тази година. През декември Европейската комисия представи план за действие за насърчаване на сътрудничеството с държавите-членки на ЕС, Норвегия и Швейцария в четири ключови области на изкуствения интелект: увеличаване на инвестициите, осигуряване на повече данни, насърчаване на таланта и гарантиране на доверието.", "date": "2019.01.09", "title": "Платформа ще предлага „Изкуствен интелект по заявка“"}
{"url": "https://www.standartnews.com/kultura/obyavikha-aktorite-za-predistoriyata-na-igra-na-tronove-381997.html", "text": "От HBO официално обявиха актьорите, които ще участват в бъдещия сериал за предисторията на „Игра на тронове“. Към вече обявените Наоми Уотс и Джош Уайтхаус се присъединяват: Наоми Аки, известна с ролята си в „Лейди Макбет“ и която ще се включи в „Междузвездни войни: Епизод 9“, театралната и телевизионна актриса Денис Гоф, Джейми КембълБоуър, играл в няколко филма от поредицата „Хари Потър“, певицата и театрална актриса Шийла Атим, Ивано Джеремая от екшъна „Ветеранът“, Джорджи Хенли от поредицата „Хрониките на Нарния“, комикът Алекс Шарп и Тоби Регбо, прочул се с образа си във филма „Господин Никой“. Също така бе обявено и че изпълнителната продуцентка на сериала Ес Джей Кларксън ще режисира първия епизод.", "date": "2019.01.09", "title": "Обявиха актьорите за предисторията на „Игра на тронове“"}
{"url": "https://www.standartnews.com/biznes/inzh-khristov-prez-2019-g-shche-prodlzhavame-da-razshiryavame-proizvods-382021.html", "text": "„Започнахме сериозна работа в инвестиране на ресурс с цел да разширим производството си, като включим алтернативно гориво от преработката на отпадъци и през 2019 година сме заложили в нашия план да продължим в тази посока. Чрез преработката на отпадъци помагаме на местните общини, където има голямо натрупване на отпадъци.“ Това каза директорът на ТЕЦ „Бобов дол“ ЕАД.   Според него тази инвестиция ще спомогне за отговорното разходване на събраните отпадъци, защото един от основните проблеми, с които все по-често се сблъсква човечеството, е липсата на капацитет за третирането на отпадъци. „Като отговорно предприятие продължаваме да инвестираме в зеленото бъдеще на България, обясни инж. Христов.   „През последните години наблюдаваме увеличаване на цената на изкопаемите горива и няма начин да не нарастне търсенето на алтернативни горива. Чрез метода, който ние искаме да наложим, за гориво ще се използват отпадъци, които нямат вредно въздействие за околната среда“, каза инж. Емил Христов и допълни, че този тип третиране намалява обемa на депонираните отпадъци от 50 до 80%.“ Тук могат да се комбинират предимствата на термичното третиране на отпадъци за оползотворяване на енергията и биологичното разграждане на ниско калоричната фракция с голямо съдържание на вода.“, каза още директорът.   „Провели сме редица разговори с външни експерти по околна среда и всички са единодушни, че чрез преработката на неопасни отпадъци ще се спестят ресурси и ще се предотврати негативният ефект, който разлагащият се в сметищата боклук има върху човешкото здраве, както и ще се забави глобалното затопляне“, поясни директорът на ТЕЦ-а и допълни, че паралелно се създават и повече възможности в икономически план. Инж. Христов отново посочи, че изхвърлени на сметищата, някои материали се разграждат стотици хиляди години, а съставът на други изобщо не позволява разграждането им и за това преработката е най-добрият и ефективен метод.   „Искам да припомня, че модифицираните горива, получени от отпадъци, в някои страни се изгарят в инсинератори с флуиден слой с цел генериране на енергия. Вариант е да се изгарят с други горива в топлоцентрали и други производства. Също така са изградени и инсталации за използване на RDF в негоривни процеси, като например газификация“, заяви още той и изрази надежда, че този метод ще започне да се налага по-успешно и в България, за да може да се минимизират отпадъците и градове да не се задушават в плен на собствените си отпадни продукти.   „Въпреки нашите усилия да се справяме с боклука, смятам, че трябва и всеки един от нас да вземе участие в този процес. Дори и само да започнем с отделянето на биоотпадъците от останалите, пак ще подпомогнем значително в битката с боклука“, допълни той.    ", "date": "2019.01.09", "title": "Инж. Христов: През 2019 г. ще разширяваме производството си"}
{"url": "https://www.standartnews.com/biznes/nov-podkhod-shche-opredelya-byudzhetnite-zaplati-382004.html", "text": "Правителството прие промени в правилата за определяне на заплатите на заетите в бюджетните организации с изменение на Постановление № 67 на Министерския съвет от 2010 г. Въвежда се нов подход за определяне на заплатите в местните власти и на ръководителите на областните администрации, държавните комисии и агенциите като се цели да бъде изравнен съществуващият към момента дисбаланс между различните органи на власт. Дава се по-голяма свобода на общинските съвети да определят заплатите на кметовете на общини, райони и кметства като се фиксира единствено максималният размер - до заплатата на министър. Размерите на заплатите на ръководителите на държавните комисии, агенциите, на органите по чл. 10, ал. 1, т. 3, 4 и 5 от Закона за опазване на околната среда и на ръководителите на административни структури, създадени със закон или постановление, ще се одобряват от Съвета за административната реформа по предложение на ресорните министри, отчитайки числеността на съответната администрация, нейният бюджет и функции. С нова формула ще се определят заплатите на ръководителите на институциите, които имат сериозни отговорности към приоритетни политики и разходване на средства от националния бюджет и еврофондовете. С приетото Постановление се регламентира длъжността „експерт за връзки с обществеността“ в кабинетите на председателите на държавни агенции. Промените са в рамките на разходите за персонал, предвидени в бюджета за 2019 година.", "date": "2019.01.09", "title": "Нов подход ще определя бюджетните заплати"}
{"url": "https://www.standartnews.com/svyat/makedontsi-protestirat-su-promenite-v-konstitutsiyata-382013.html", "text": "Движенията „Твърдолинейни“ и „Македония блокира“ започнаха днес по обед протест пред парламента на Македония, където трябва да се състои пленарно заседание за третата и последна фаза от конституционните промени, предаде БТА. Улицата пред македонския парламент е напълно блокирана, забелязва се и увеличено присъствие на полицаи. Протестът ще продължи до полунощ, посочват организаторите, съобщи македонската агенция МИА. Председателят на парламента Талат Джафери съобщи, че началото на заседанието се отлага за 16 часа местно време, без да посочи причина. От двете движения заявиха, че протестът е в защита на македонското име, идентичност, историята и традицията на македонския народ и против, както посочват, „най-голямото национално предателство“. Конституцията се променя, за да се изпълнят договорености по Преспанското споразумение с Гърция за промяна на името на страната на Република Северна Македония. Но на гласуване се подлагат и промени, искани от албански партии, които осигуряват мнозинство на правителството на премиера Зоран Заев. За да бъдат одобрени поправките, е необходимо да ги подкрепи мнозинство от две трети или 80 депутати. Дали премиерът Зоран Заев ще успее да осигури този брой гласове, остава под въпрос. За целта, със \"ЗА\" трябва да гласуват и представители на опозицията. Осмината депутати от ВМРО-ДМНПЕ, чиито гласове при първия вот дадоха възможност да започне процесът на промяна на Конституцията, декларираха, че този път няма да подкрепят поправките. ВМРО-ДПМНЕ остава твърдо против смяна на името, решаващ ще е вотът на албанските партии.", "date": "2019.01.09", "title": "Македонци протестират с/у промените в конституцията"}
{"url": "https://www.standartnews.com/kultura/margo-robi-shche-igrae-barbi-na-golemiya-ekran-382000.html", "text": "Марго Роби ще играе Барби в игрален филм, посветен на любимата на децата кукла, потвърдиха от „E!News“. Освен това, актрисата и ще продуцира лентата чрез компанията си „LuckyChap Entertainment“. „Да си играеш с Барби подбужда увереност, любопитство и комуникация през годините на съзряване при децата. През 60-годишната история на куклата тя е вдъхновявала малчугани да се представят в ролите на принцеси и президенти. За мен е чест да вляза в този образ и да продуцирам филма. Вярвам , че крайният резултат ще има позитивно въздействие над световната публика“, споделя 28-годишната звезда. Съпругът на Роби, Том Акърли, и бизнес партньорът й Джоузи Мъкнамара ще бъдат съпродуценти. Все още няма избран режисьор и за сега не е обявена дата за премиерата по кината.", "date": "2019.01.09", "title": "Марго Роби ще играе Барби на големия екран"}
{"url": "https://www.standartnews.com/kultura/obyavikha-nominatsiite-za-nagradite-bafta-382010.html", "text": "Номинациите за наградите БАФТА бяха оповестени. Историческата комедия на Йоргос Лантимос „Фаворитката“ води с 12, сред които за „Най-добър филм“, „Най-добър британски филм“, „Най-добър режисьор“ и „Най-добра актриса“. След нея с по седем номинации се наредиха „Бохемска рапсодия“, „Първият човек“, „Рома“ и „Роди се звезда“. Политическата комедия „Вице“ е с шест номинации, а „Черен в клана“ с пет. Освен „Фаворитката“, за най-добър филм се борят и „Зелената книга“, „Роди се звезда“, „Рома“ и „Черен в клана“. В режисьорската категория Йоргос Лантимос застава срещу Спайк Лий за „Черен в клана“, Алфонсо Куарон за „Рома“, Брадли Купър за „Роди се звезда“ и Павел Павликовски за „Студена война“. Оливия Колман, чието превъплъщение в образа на кралица Анна във „Фаворитката“ вече й донесе редица награди, е номинирана в категорията за най-добра актриса заедно с Глен Клоуз за „Съпругата“, Лейди Гага за „Роди се звезда“, Вайола Дейвис за „Вдовици“ и Мелиса Маккарти за „Можете ли да ми простите?“ Колман и Клоуз преди броени дни получиха „Златен глобус“ за най-добра актриса съответно в комедия и драма. За най-добър актьор се конкурират Крисчън Бейл за „Вице“, Рами Малек за „Бохемска рапсодия“, Виго Мортенсен за „Зелената книга“, Брадли Купър за „Роди се звезда“ и Стив Куган за „Стан и Оли“. Носителите на отличията от Британската академия за кино и телевизия ще бъдат обявени на 10 февруари на церемония в „Роял Албърт хол“ в Лондон. Водеща на шоуто отново ще бъде Джоана Лъмли, която замени дългогодишния домакин на проявата Стивън Фрай.", "date": "2019.01.09", "title": "Обявиха номинациите за наградите БАФТА"}
