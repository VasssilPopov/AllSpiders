{"url": "http://standartnews.com/svyat/neynski_izborite_v_turtsiya_imat_seriozen_zalog-372923.html", "text": "„Изборите, които ще се проведат в Турция в неделя, имат сериозен залог. Той е промяна на политическата система\". Това каза за NOVA посланикът ни в Анкара Надежда Нейнски. Тя смята, че с начина си на гласуване на вота за президент и парламент обществото ще покаже как иска да бъде управлявано в следващите години. „Ако Ердоган бъде преизбран, Турция ще се превърне в президентска република\", коментира Нейнски. Тя е категорична, че независимо от резултатите от изборите, добрите отношения между София и Анкара „трябва и ще продължат\".", "date": "2018.06.23", "title": "Нейнски: Изборите в Турция имат сериозен залог"}
{"url": "http://standartnews.com/svyat/za_godina_blizo_400_neizlechimo_bolni_kaliforniytsi_predpocheli_asistirano_samoubiystvo-372921.html", "text": "През 2017 г. 374 неизлечимо болни хора са поискали, получили и приели лекарства, с които могат да сложат край на живота си. Това показват данните на здравните власти в Калифорния, цитирани от АП. Законът, с който обречените пациенти могат сами да приключат мъките си, влезе в сила на 9 юни 2016 г. Той позволява на пълнолетни болни в терминална фаза да получат рецепти за лекарства, с които могат да се самоубият. Условието е медици да са установили, че страдащите имат не повече от шест месеца живот пред себе си. През миналата година общо 577 души са получили възможност за асистирано самоубийство, но не всички са взели медикаментите. Около 90 на сто от 374-те починали са били на възраст над 60 години, 95 на сто са били застраховани и около 83 на сто са се намирали в хоспис или са получавали сходни грижи. Средната възраст на прибегналите до крайната мярка е 74 години. Асистираното самоубийство е сложна тема по цял свят. Според критиците на тази практика има голям риск заради погрешни диагнози и решения да умрат хора, които имат шанс за живот. Поддръжниците обаче са на мнение, че за един смъртно болен човек е по-добре да получи шанс да умре без да натоварва себе си и близките си с мъките, характерни за терминалния стадий на заболявания като тези в онкологичния спектър.", "date": "2018.06.23", "title": "За година: Близо 400 неизлечимо болни калифорнийци предпочели асистирано самоубийство"}
{"url": "http://standartnews.com/svyat/tramp_severna_koreya_vse_oshte_e_zaplaha_za_sasht-372916.html", "text": "Американският президент Доналд Тръмп обяви, че Северна Корея все още представлява \"изключителна заплаха\" за САЩ. С указ от вчера президентът на САЩ продължи с една година така наречената \"национална извънредна ситуация\" по отношение на КНДР и наново разреши икономическите ограничения срещу нея. Макар и очаквано, това става само девет дни след като Тръмп написа в Туитър след срещата на върха със севернокорейския лидер Ким Чен-ун в Сингапур, че вече няма ядрена заплаха от Северна Корея. Този указ изглежда влиза в противоречие с това твърдение на президент. В текста му се казва, че \"съществуването и риска от разпространение на годен за употреба за оръжия делящ се материал\" и действията и политиката на севернокорейските власти \"продължават да представляват изключителна заплаха за националната сигурност, външната политика и икономиката на САЩ\". Така наречената \"извънредна ситуация\" е в сила от 2008 г. и е свидетелство за трайното напрежение между САЩ и Северна Корея, което се изостри миналата година, след като КНДР се приближи до създаването на напълно завършена ракета с ядрена бойна глава, способна да стигне на американска територия. То все пак спадна след срещата на върха на 12 юни, когато Ким се съгласи на \"пълно премахване на ядрените оръжия\" от Корейския полуостров.", "date": "2018.06.23", "title": "Тръмп: Северна Корея все още е заплаха за САЩ"}
{"url": "http://standartnews.com/svyat/desetki_raneni_pri_vzriv_na_miting_v_adis_abeba-372922.html", "text": "Над 80 души бяха ранени при експлозия на политически митинг в Адис Абеба, столицата на Етиопия. Няколко от пострадалите са в критично състояние, но няма убити, съобщи в „Туитър\" началникът на премиерския кабинет Фитсун Арега, цитиран от Ройтерс. Премиерът Абий Ахмед каза по-рано в телевизионно обръщение веднага след експлозията, че няколко души са загинали. Заместник-шефът на полицията в Адис Абеба каза пред местна телевизия, че в нападението са ранени 100 души, 15 от тях тежко, добавя Ройтерс. В обръщение по телевизията след експлозията Абий Ахмед каза, че това е „неуспешен опит на сили, които не искат Етиопия да е единна\". Митингът беше организиран в подкрепа на новия премиер, отбелязва Ройтерс. Той обаче се превърна в антиправителствена демонстрация. Според Сейум Тешоме, един от организаторите, експлозията е причинена от граната. Някой се опитал да я хвърли към сцената, на която премиерът произнасял речта си, предаде Ройтерс и припомни, че Абий Ахмед въведе серия от радикални реформи след встъпването си в длъжност през април. Този месец премиерът смая етиопците, заявявайки, че е готов да приложи изцяло подписаното през 2000 г. мирно споразумение с Еритрея, за да се сложи край на двегодишната война. Тя доведе до противоборство между двете страни и надпревара във въоръжаването", "date": "2018.06.23", "title": "Десетки ранени при взрив на митинг в Адис Абеба"}
{"url": "http://standartnews.com/svyat/spipaha_ogromno_kolichestvo_narkotitsi_skriti_vav_falshivi_futbolni_kupi_-372915.html", "text": "Огромно количество наркотици, скрити във фалшиви трофеи от Световното първенство по футбол, спипа полицията в Аржентина. Става дума за над 150 килограма марихуана, 20 килограма кокаин и около 1800 дози дизайнерска дрога, изключително популярна в страната. Задържани са четирима мъже и две жени. Полицията конфискува намерените в тях пушки, пистолети и 400 000 аржентински песос. Органите на реда твърдят, че престъпната група се възползвала от Световното първенство по футбол и огромното търсене на сувенири, за да транспортира дрогата.", "date": "2018.06.23", "title": "Спипаха огромно количество наркотици, скрити във фалшиви футболни купи"}
{"url": "http://standartnews.com/svyat/kray_na_krizata_v_gartsiya_tsipras_slozhi_vratovrazka-372909.html", "text": "Гръцкият премиер Алексис Ципрас за кратко се появи с вратовръзка, за пръв път от встъпването си в длъжност, за да отбележи споразумението на Еврогрупата, с което се утвърждава краят на програмите за финансова помощ за Гърция. С виненочервена вратовръзка, бяла риза и син костюм, Ципрас произнесе реч в двореца Запейон в Атина, където беше поканил депутатите от коалицията си. В началото на първия си мандат левият политик беше заявил, че ще сложи вратовръзка чак когато Гърция реши всички проблеми с дълга. В следващите три години той получи много вратовръзки като шеговити подаръци от свои чуждестранни колеги. Също необичайно, Ципрас беше настанил на първия ред приятелката си Бети, която обикновено се появява само в компанията на други първи дами при официални посещения. В края на речта Ципрас обаче махна вратовръзката и отбеляза, че \"гръцкият народ спечели една битка, но не и войната\". Премиерът обеща да продължи да се бори и да я слага отново при всяка следваща победа.", "date": "2018.06.23", "title": "Край на кризата в Гърция! Ципрас сложи вратовръзка"}
{"url": "http://standartnews.com/mneniya/anton_baev_drugostta_e_golemiyat_problem_na_savremieto-372891.html", "text": "- Като затворен прозорец между човека, който е вътре в стаята, и хората, минаващи отвън по улицата пред него. Всеки от тях се опитва да види света от двете страни на стъклкото – мръсно или измито.   Големият проблем е доколко вратата може да се отвори и тези два свята да се срещнат.  До каква степен те биха могли да общуват. В този смисъл съм избрал формата на цикличния роман - всяка история е завършена.  Като писател  не искам да давам отговори, а да провокирам читателя да търси свои.  Затова и не говоря за еднозначни послания. Разказите са много различни и като стилистика, и като география, и като време на случване. Първата част от  книгата се развива в Берлин. Пътуващият човек преминава през мегаполиса. Той не е емигрантът, а този, който ще се връща.  Втората част се развива изцяло в  България и там перспективата е сменена. Немският читател е този, който преминава от външната страна на прозореца и гледа пред стъклото какво се случва в страната България. Неслучайно книгата излиза за първи път на немски. Това е голямо предизвикателство и аз благодаря на Детлеф Щайн и „Антеа\" от Берлин, че подкрепиха ръкописа и го издадоха. Вече имах две великолепни срещи в Дрезден и Берлин, третата е тук, в Хамбург. - Основният въпрос, който ме  интересува,  е до колко е възможен диалогът между „тук\" и  „там\" - като географско и  историческо понятие. Сега и в минало време. Сега и в бъдеще време. И дали не сме пространствено и времево разпадащи се човеци - възможно ли е съчетаването на различни пространства, на различни светове в един живот. - В основата на моите герои винаги има автентичност.  За да са  по-плътни и  по-истински, те се нуждаят от прототипи. Неслучайно Флобер казва „Мадам Бовари – това съм аз\". - За мен неговият основен проблем гравитира около другостта. - Не мога да говоря за тях.  А  и  те  не са толкова много, нито са толкова важни.  Най-важни са читателите - и то умните,  добрите, които наистина си задават въпроси.", "date": "2018.06.23", "title": "Антон Баев: Другостта е големият проблем на съвремието"}
{"url": "http://standartnews.com/biznes/100_ot_8_darzhavi_vartyat_pedali_v_pamporovo-372903.html", "text": "Пампорово Байк Фест 2018 стартира вчера с участието на над 100 състезатели от 8 държави, а организаторите очакват бройката им значително да се увеличи. Фестивалът ще продължи до 24 юни и с него ще бъде даден официален старт на вело сезона в родопския курорт. В програмата са включени множество интересни събития, а акцентите тази година са кръг от Балканската купа по спускане, Международно състезание от клас 1, носещо точки за световната ранглиста, както и Държавен шампионат по форкрос. В състезанията до момента са се регистрирали участници от Великобритания, Франция, Гърция, Румъния, Македония, Турция, Босна и Херцеговина и България, а организаторите очакват най-оспорваното издание на събитието досега. Основни претенденти за спечелването на призовите места, към момента са Люк Кокбърн, Сам Хард, Томас Губай, а сред българите Росен Ковачев, Стивиан Гатев, Йордан Анчев и други. В събота ще се проведат държавното първенство по форкрос и втория кръг от детските Байк Серии за 2018, а в неделя ще бъдат състезанията по спускане. Всички, които искат да наблюдават зрелищните събития, ще могат да го направят свободно, а за всички колоездачи ще заработи за първи път тази година и Велопарк Пампорово. Освен със състезателната си част, Пампорово Байк Фест 2018 ще зарадва всички гости на курорта с богата развлекателна програма включваща кино вечер в четвъртък, боулинг турнир в петък и парти в събота.", "date": "2018.06.23", "title": "100 от 8 държави въртят педали в Пампорово"}
{"url": "http://standartnews.com/kultura/atelie_yana_kostadinova_spodelya_vyarata_si-372894.html", "text": "Яна Костадинова показва магнетични и обвеяни в тайнство живописни платна в „Нюанс\".  Отличната художничка отвежда публиката „По следите на вярата\".   Творбите в експозицията провокират сложни въпроси:  Къде сме и как да се намерим в частното ни съкровено пространство и място? Къде живее духът ни и къде  се пресича с материалното? Авторката поглежда през „аз\"-а си към магически места, в които сакралното, забравено и отминало продължават своя странен ход през времето и въпреки него.  Те сякаш са извън актуалната хронология,  но са като ехо на отдавна търсено спасение, на изречени и забравени молитви.  Те са символи на изконните общочовешки ценности. „Те са огнища от кондензирана човешка надежда и крайпътен камък на всяка изгубена душа.  Енергията, която носят е разнородна, неутолима и жива и до днес. Именно нея бих искала да визуализирам и да пресъздам върху бялото платно, като преодолея конкретиката и повода на реалния образ, за да го съзра отново в свободата на абстракцията\", казва Яна.  В топографията на свещенното най-важното остава невидимо – но не и за Костадинова.  За нея то е от знаците по пътя, които осмислят вярата. Странно или не,  Яна знае как трябва да изглеждат картините й много преди да ги сътвори.  Ясно й е какво иска да направи – при това за по-малко от половин година. „Нарисувала съм ги не заради красотата на пейзажите, нито заради предполагаемата ми религиозна принадлежност.  Виждах тези църкви, манастири и богослужения като огнища на кондензирана човешка надежда - Осмарските скални манастири, Клисурския, Калоферския, Бачковския, Гложенския... Трудна тема, но направих точно това, което трябваше да се случи.  Във всяка живопис трябва да има история.  Сюжетът провокира публиката. Много харесвам чистата абстракция, но тя е трудно разбираема. За мен понятието „вдъхновение\" не съществува.  Тази дума не фигурира в моя речник. Иначе е много красива. Просто сядам и започвам да работя. Когато искаш да си професионалист, трябва всеки ден да отделяш време за изкуството си. Дори само да помислиш. Дори само да си подготвиш боите и четките. Вярно е, че понякога малко издевателсвам над себе си – но сроковете са от огромно значение. Поставени ли са веднъж – край.  А преди всичко съм майка на 24-часов работен ден. Преподавам и в Академията\". Когато решва да кандидатства,  родителите й са против. „Бяха категорични – нямам шанс. Тогава приемаха по пет човека от цяла България. Но аз съм Козирог – когато пожелая нещо много силно,   си го поставям за цел и започва да го преследвам. Намерих си учители – първата година, естествено, не ме приеха. Втората година бях втора в списъка на приетите. Всички се чудеха – без никави връзки\", разказва Яна.  Тя завършва „Сценография\" при професор Георги Иванов и започва  кариерата си още през студентските си години - работи в театрите на  Варна и Пловдив. Вече с диплома от Академията я назначават в храма на Мелпомена под тепетата.  Рисува за спектакли по Чудомир, Чехов  и Артър Милър, работи с елитни режисьори.  „Театърът остава моята голяма любов. Рано или късно сигурно ще се върна към нея\", убедена е тя.  Докторската й дисертация на тема „Българският моден и театрален костюм в проекциите и естетиката на ар нуво\" я връща в Академията, където преподава и сега. Със студентите говори като с хора, които трябва да останат в държавата. „След като съм направила моя избор, трябва да бъда позитивна пред децата – а и те са много талантливи, могат да се стремят към промяна\", твърди Яна. Дъщеря й, която е на 11, вече рисува.  „Когато влезе в ателието и погледне, с едно изречение казва нещо, за което после си давам сметка, че е важно за мен и за това, което рисувам\", откровена е Яна.  Освен живопис – нейни картини са в частни колекции в Европа, Русия и Щатите, тя създава и експериментални модни концепции – дрехи и бижута. Носят ги жените, които искат да бъдат различни.", "date": "2018.06.23", "title": "АТЕЛИЕ: Яна Костадинова споделя вярата си"}
{"url": "http://standartnews.com/svyat/germanskiyat_finansov_ministar_evroto_e_neshto_neobratimo-372914.html", "text": "„Еврото е нещо необратимо\", категоричен беше германският министър на финансите Олаф Шолц в отговор на журналистически въпрос дали еврото ще го има след десет години, предаде Ройтерс. „Еврото е гаранция за нашето общо бъдеще в Европа\", добави той в интервю за германския вестник „Райнише пост\". Шолц посочи още, че първоначалният проект за укрепване на еврозоната, договорен между германския канцлер Ангела Меркел и френския президент Еманюел Макрон по-рано през седмицата в замъка Мезеберг край Берлин, ще защити еврото от кризи. „Чрез договореностите от Мезеберг доизграждаме нашия европейски дом\", посочи финансовият министър. „Той ще бъде с херметически затворен покрив, който да издържа на бъдещи бури и дъждовни дни. В Европа имаме нов импулс и това е благодарение на президента Макрон\",  добави той.", "date": "2018.06.23", "title": "Германският финансов министър: Еврото е нещо необратимо"}
{"url": "http://standartnews.com/sport/den_10_popravitelen_za_germaniya-372907.html", "text": "Цели 10 дена светът клиширано е футбол. Стадионите в Русия са се превърнали в центъра на вселената, а върху терените се разиграват драматични действия, които носят радост, сълзи, разочарование и емоции. В днешния ден актуалният властелин на световната купа - Германия, ще трябва много да внимава, за да не направи нова изненадваща грешна стъпка. Скритият фаворит Белгия ще има малко по-трудно предизвикателство, а Мексико ще се опита да продължи победната си серия. Всички най-интересни анализи и отзиви след мачовете, както и прогнози за днешните срещи, гледайте в \"На къс пас\" Като скрит фаворит за трофея, Белгия започна с класическо 3:0 срещу дебютанта Панама. Този мач обаче не може да ни каже нищо за амбициите на \"дяволития\" скандинавски тим. Новото предизвикателство за Азар и Лукаку се нарича Тунис. Картагенците имат горчив вкус от мача срещу Англия. Те изпуснаха точката след гол на Хари Кейн в продължението, въпреки че показаха стабилна игра през целия мач. Днес ще се опитат да разстроят един от фаворитите. След като си победил актуалният световен шампион, Южна Корея трябва да ти се струва детска игра. Отборът на Мексико обаче е здраво стъпил на земята, тъй като залогът в срещата е продължаване на осминафиналите. При победа възпитаниците на Хуан Карлос Осорио ще могат да дишат по-спокойно. Не така се чувстват азиатските представители, които имат да наваксват след загубата от Швеция с 0:1 в първия мач. Звездата на \"Тотнъм\" Хюн Мин Сон ще трябва да впрегне цялата си енергия, за да мобилизира своите съотборници. Бундестимът се опитва да не прави драми от загубата от Мексико в първия си мач, но светът е шокиран, а феновете - разочаровани. За това възпитаниците на Йоаким Льов ще търсят задължително трите точки срещу скандинавския тим. Само така те ще могат да си осигурят място в елиминациите и защита на така ценния трофей. Шведите хванаха последния влак за Русия след победата над Италия в плейофите, играят за първи път без звездата Златан Ибрахимович и общо взето не са натоварени от големи очаквания. Една победа срещу Германия обаче би им донесла нужното самочувствие.", "date": "2018.06.23", "title": "Ден 10: Поправителен за Германия"}
{"url": "http://standartnews.com/balgariya/zhalt_kod_za_dazhd_i_vyatar-372887.html", "text": "Под въздействие на вчерашниет дъждове днес времето ще остане хладно за лятото. В 23 области от страната е обявен жълт код за дъжд и вятър. Областите, за които важи жълтата степен на опасност са: Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Сливен, Ямбол, Стара Загора, Пловдив, Пазарджик, Смолян, Хасково и Кърджали. Минималните температури сутринта ще са между 13 и 19 градуса. Главно в източните и южни райони  ще има краткотрайни валежи и гръмотевична дейност. От северозапад облачността ще се разкъсва и намалява. През деня ще е ветровито, но привечер северозападния вятър ще започне да отслабва. Ще е чувствително по-хладно, с преобладаващи максимални температури между 20 и 25 градуса. С преминаването на студения атмосферен фронт налягането ще се повиши и ще бъде по-високо от средното за месеца.", "date": "2018.06.23", "title": "Жълт код за дъжд и вятър"}
{"url": "http://standartnews.com/kultura/anton_baev_drugostta_e_golemiyat_problem_na_savremieto-372891.html", "text": "- Като затворен прозорец между човека, който е вътре в стаята, и хората, минаващи отвън по улицата пред него. Всеки от тях се опитва да види света от двете страни на стъклкото – мръсно или измито.   Големият проблем е доколко вратата може да се отвори и тези два свята да се срещнат.  До каква степен те биха могли да общуват. В този смисъл съм избрал формата на цикличния роман - всяка история е завършена.  Като писател  не искам да давам отговори, а да провокирам читателя да търси свои.  Затова и не говоря за еднозначни послания. Разказите са много различни и като стилистика, и като география, и като време на случване. Първата част от  книгата се развива в Берлин. Пътуващият човек преминава през мегаполиса. Той не е емигрантът, а този, който ще се връща.  Втората част се развива изцяло в  България и там перспективата е сменена. Немският читател е този, който преминава от външната страна на прозореца и гледа пред стъклото какво се случва в страната България. Неслучайно книгата излиза за първи път на немски. Това е голямо предизвикателство и аз благодаря на Детлеф Щайн и „Антеа\" от Берлин, че подкрепиха ръкописа и го издадоха. Вече имах две великолепни срещи в Дрезден и Берлин, третата е тук, в Хамбург. - Основният въпрос, който ме  интересува,  е до колко е възможен диалогът между „тук\" и  „там\" - като географско и  историческо понятие. Сега и в минало време. Сега и в бъдеще време. И дали не сме пространствено и времево разпадащи се човеци - възможно ли е съчетаването на различни пространства, на различни светове в един живот. - В основата на моите герои винаги има автентичност.  За да са  по-плътни и  по-истински, те се нуждаят от прототипи. Неслучайно Флобер казва „Мадам Бовари – това съм аз\". - За мен неговият основен проблем гравитира около другостта. - Не мога да говоря за тях.  А  и  те  не са толкова много, нито са толкова важни.  Най-важни са читателите - и то умните,  добрите, които наистина си задават въпроси.", "date": "2018.06.23", "title": "Антон Баев: Другостта е големият проблем на съвремието"}
{"url": "http://standartnews.com/balgariya/politseyska_blokada_v_loveshko_oshte_nyama_sleda_ot_begletsa_boris_ivanov-372919.html", "text": "Ловешко е под полицейска блокада заради избягалия затворник Борис Иванов, от когото трето денонощие няма следа. Мъжът е в неизвестност и се издирва, след като успя да избяга от работния обект, на който е бил назначен. От снощи районът около Ловеч се претърсва щателно. В  късния следобед вчера издирването на Иванов беше подсилено. Към ловешките полицаи се присъедини и Специализираният отряд за борба с тероризма. „Пустинни котки\" през цялата нощ претърсваха труднодостъпни места около селата Йоглав и Александрово. Район в периметър от 10 км остана отцепен. Полицейските постове бяха разположени през няколко метра. Рано тази сутрин в Ловеч пристигна още подкрепление – около 150 души жандармерия от Плевен и София вече са тук. Блокадата и засиленото полицейско присъствие се възприемат със страх в съседните села. От МВР обясниха, че издирвателните мероприятия ще продължат, докато е нужно. Районът, който беше отцепен, вече е претърсен. Издирването ще продължи в друг периметър. Play VideoThis is a modal window.No compatible source was found for this media.", "date": "2018.06.23", "title": "Полицейска блокада в Ловешко, още няма следа от беглеца Борис Иванов"}
{"url": "http://standartnews.com/balgariya/prodalzhava_izdirvatelnata_operatsiya_v_yoglav-372906.html", "text": "Продължава издирването на избягалия затворник Борис Иванов в ловешкото село Йоглав. Акцията там, започнала вчера, става по-мащабна. Днес има и подкрепление от София. Все още обаче Иванов, който е рецидивист, осъждан за блудства и кражби, не е открит. Той избяга преди три дни по време на работа извън затворническото общежитие в Ловеч.", "date": "2018.06.23", "title": "Продължава издирвателната операция в Йоглав"}
{"url": "http://standartnews.com/balgariya/ninova_s_pismo_do_12_evropeyski_lideri_ne_priemame_predlozhenieto_na_merkel__pari_sreshtu_migranti-372912.html", "text": "Лидерът на БСП Корнелия Ниноваизпрати писмо до 12 европейски лидери, сред които лидерите на партии от Вишеградската четворка и премиерите на Португалия - Антонио Коща, на Испания – Педро Санчес, на Гърция – Алексис Ципрас, на Словакия – Петер Пелегрини, на Швеция – Щефан Льовен, на Малта – Джоузеф Мускат, на Румъния – Виорика Дънчила по повод мигрантската криза. \"България, като външна граница на Съюза, има своите особени отговорности, както и специфични трудности и проблеми и това трябва да бъде осъзнато и отчетено от нашите партньори. Най – главната цел е да избегнем превръщането на нашата страна и на Балканите в огромен бежанския лагер, своеобразна буферна зона между зони на конфликт и Шенгенска Европа. Рисковете това да се случи са повече от реални\", написа им тя, съобщиха от пресцентъра на БСП. Тя изтъква, че бежанската криза беляза политическия живот на ЕС през последните няколко години, а липсата на координиран, адекватен и навременен общоевропейски отговор на мигрантската криза, показва, че текущата система за убежища не е в съответствие с актуалните предизвикателства. Корнелия Нинова отбелязва, че бягащите от кървавия сирийски конфликт, съгласно международните норми, имат право да получат закрила. \"В същото време, значителна част от влизащите без разрешение чужди граждани не могат да бъдат определени като „бежанци\" и следва да бъдат разглеждани като незаконни мигранти, т.е. връщани обратно в страните им по произход. Водени от интересите на България и на българския народ , ние настояваме за този подход\"- казва председателят на БСП в писмото си. Тя смята за неприемливо и неработещо предложението на Германия- подписването на двустранни споразумения - финансова помощ в замяна на приемане и интеграция на мигранти. „Отбелязваме, че следва да бъдат разработени механизми, устойчиви на кризи и за превенция, като фокусът бъде поставен преди всичко върху основни области, като засилване на охраната и контрола на външните граници\"- предлага Корнелия Нинова. Тя настоява за по – строг контрол на външните граници на държавите – членки на ЕС, непрекъснат мониторинг по всички маршрути, в противдействие на незаконната миграция и нелегалния трафик на хора; по-нататъшно засилване и прилагане на интегрираното гранично управление и на обмена на информация в рамките на ЕС, между страните – членки и агенциите, както и с международните партньори. \"Бих искала да подчертая, че в контекста на днешните предизвикателства, Европа се променя и така трябва, иначе ще я загубим, ако продължаваме по същия начин. Европа трябва да бъде спасена и да продължи напред като единен, сигурен и здрав Съюз между силни държави\"- завършва писмото си лидерът на БСП.", "date": "2018.06.23", "title": "Нинова с писмо до 12 европейски лидери: Не приемаме предложението на Меркел - пари срещу мигранти!"}
{"url": "http://standartnews.com/balgariya/nad_1300_svobodni_mesta_za_parvoklasnitsi_v_stolitsata-372913.html", "text": "Малко над 1300 са свободните места, след като приключи третото класиране за първи клас в столицата. Общо 55 училища са запълнили капацитета си, като единствено в районите „Изгрев\" и „Студентски\" няма нито едно свободно място. След тях най-търсени са районите „Лозенец\", „Оборище\" и „Възраждане\". Там има по под 20 свободни бройки. В „Лозенец\" има 14 места, като най-много са в 122-ро ОУ „Николай Лилиев\" - 6. В „Оборище\" същият брой деца могат да бъдат записани, но това може да стане само в едно училище – 1-во ОУ „Пенчо П. Славейков\". Най-малко желани са 162-ро ОУ \"Отец Паисий\" в район „Кремиковци\", 141-во ОУ \"Народни будители\" в „Надежда\" и 148-о ОУ \"Проф. д-р Любомир Милетич\" в „Сердика\". Там има по над 50 свободни места, което се равнява на децата от две паралелки. Най-много незаети бройки по райони може да се отбележи, че са в районите Панчарево и „Надежда\". Там свободните места надхвърлят 100, пише Монитор. „В район „Студентски\" и район „Изгрев\" няма свободни места. В същото време има в централни софийски училища като 6-о ОУ „Граф Н. П. Игнатиев\" и 41-во ОУ „Св. Патриарх Евтимий\", посочи началникът на Регионалното управление на образованието в София-град Ваня Кастрева. Тя обясни, че свободните места обхващат и децата, които принадлежат към 4-та група на тези училища. Докато в училища като 73-то средно училище „Владислав Граматик\" има пълен обхват на децата, но те не са от всички групи. „Това е важно да бъде анализирано от общината и ако имат възможност, да определят районите, така че да има обхват на ученици и от трите групи, тъй като живеят на определената като прилежаща територия на училището\", каза още Кастрева. Тя подчерта, че е важно да се построят нови училища в квартали като „Кръстова вада\" където се намира и 73-то СУ. По-рано тази седмица зам.-кметът на София разкри, че още от лятото ще започнат строежа на 4 или 5 школа на територията на столицата. До 14 септември всеки един родител може да изтегли документите на детето си от училището, в което е записано, и да го премести в желаното от него школо, ако там има свободно място. Добре е да проверят предварително дали обявените свободни места са все още налични, тъй като има училища, в които има само по 1 - 2 бройки и може да бъдат вече заети. При попълването на местата не важи критерият на уседналост и всяко едно дете може да бъде записано където родителите му пожелаят.", "date": "2018.06.23", "title": "Над 1300 свободни места за първокласници в столицата"}
{"url": "http://standartnews.com/balgariya/ideya_za_uikenda_vizhte_dolna_malina_open_music_fest-372920.html", "text": "Ако търсите място, където да прекарате приятно време с музика днес и утре – имаме предложение: в Долна Малина се провежда „Долна Малина Open Music Fest\", фестивал за музика и кино. Неговото мото е „Музика в декор\". Сцената е издигната в сърцето на киностудията UFO (НЛО) , където се снимат музикални видеоклипове, реклами и филми. На нея днес ще се качат много известни имена. Зад идеята за този фестивал стои... 28-годишният кмет на селото, който замени Лондон не с друго, а с Долна Малина. Малко след като сбъдва детската си мечта – да стане актьор, Йонко Димитров започва да обикаля Европа в търсене на себе си. „Наблюдавайки живота в чужбина, ми направи впечатление, че всички хора, които живеят в големите места лека-полека се изнасят в периферията на мегаполиса, на големите столици и градове. Затова реших, че наистина искам да живея на някое по-тихо и спокойно местенце. И това беше Долна Малина, където е и моята вила, която съм посещавал от малък – всяка ваканция, уикенд или свободно време\", споделя той. И наистина заживява на село – в къщата на дядо си. А съвсем скоро, приятелите му започват да се шегуват с него и да му предлагат да стане кмет на Долна Малина. И също на шега, Йонко се кандидатира. „Дори не очаквах, че ще ме изберат. И когато ме избраха, всичко ми се преобърна в живота! Бях започнал да уча тогава, бях записал втората си магистратура – с агрономия да се занимавам, имах идея да правя вино и т.н.\", разказва той. В селото го приемат с отворени обятия и го наричат дори „кметчето\" – защото е на възрастта на внуците на повечето хора тук. „Нашият кмет не се срамува, че ние сме възрастни. Аз съм на 84 години, но ме уважава като своя баба, като своя майка. Много се радвам, много го обичам\", разказва една от жените в Долна Малина. Освен да раздава пенсиите, младият кмет води бабите от пенсионерския клуб по музикални, танцови и театрални конкурси. А артистичното му сърце го накарало да поеме още едно предизвикателство – да се опита да превърне Долна Малина във фестивален младежки арт център. Така се ражда „Долна Малина Open Music Fest\". И вече втора година 350-те постоянни жители на селото очакват своите гости. Участие на фестивала вземат някои от лицата на шоуто „Гласът на България\" – Симона Загорова, Виктория Динкова, Александър Савов и Никола Константинов и др. Гост-изпълнители пък са Поли Генова, БТР, Весела Бонева, както и актрисата от сериала „Скъпи наследници\"  Лорина Камбурова, която има собствена музикална група. Журито е в състав Наско от БТР, Поли Генова и Етиен Леви. Те ще оценяват изпълнителите по няколко критерия – уникалност и певчески умения, сценично поведение на участниците и реакция на публиката. Отново на голямата сцена те ще се борят за голямата награда в състезанието – цялостно обезпечаване на видеоклип, който ще бъде заснет на декорите в киностудията в Долна Малина. За втора и трета награда са предвидени  частично обезпечаване на видеоклип.", "date": "2018.06.23", "title": "Идея за уикенда: Вижте „Долна Малина Open Music Fest”"}
{"url": "http://standartnews.com/balgariya/zapochna_obikolkata_vitosha_100-372908.html", "text": "Има едни хора, които не се плашат нито от дъжд, нито от студ. И буря дори не може да ги откаже от предизвикателството, което са поели – а то е „Витоша 100\" – обиколката на планината, която – както сочи името ѝ, е почти 100-километрова. Ще ви разкажем и за двама младежи, които участват в състезанието вече пет години. Те са повече от любители на колоезденето – Александър Минчев и Станислав Грабчев. Двамата изминават трасето за малко над 4 часа. Какво ги мотивира да участват, как се подготвят и кое е най-трудното по време на маратона ? „За мен е удоволствие да тествам резултата от правилните тренировки, правилното хранене, прогреса година след година и състезанието с хиляди участници\", казва Александър. Посочва, че ежедневните тренировки са силно препоръчителни, като важно е да има както дълги, така и интензивни карания. „Стартът е в 6 ч. и за да се подготвиш добре, трябва да станеш поне два часа по-рано, което означава 3:30 – 4 ч.\", допълва Станислав. Важна за успеха е и почивката – и двамата препоръчват поне 9 часа сън. Много важно е и храненето. Александър и Станислав са избрали да консумират само храни, които не са от животински произход. „Основният съвет е: наспете се добре, въпреки че е доста трудно, тъй като адреналинът е голям преди стартирането. Пригответе си нещата на диван, на маса, за да си ги слагате веднага в раници и всичко да е подредено\", съветва участниците Станислав. „Ако човек има техника, с колело може да мине много трудни пътеки, с много камъни, дървета, препятствия и какво ли не\", окуражава Александър.", "date": "2018.06.23", "title": "Започна обиколката „Витоша 100”"}
{"url": "http://standartnews.com/balgariya/prodalzhava_vtorata_kandidatstudentska_sesiya_na_su-372911.html", "text": "С устен изпит по журналистика, събеседване за специалност „Изобразително изкуство\", музикален инструмент или пеене, физика и със събеседване за специалност „Графичен дизайн\" продължава втората кандидатстудентска сесия за учебната 2018/2019 г. на Софийския университет „Св. Климент Охридски\". Устният изпит по журналистика протича под формата на събеседване на изпитните комисии с кандидат-студентите. За обективност на оценките и съпоставимост на знанията на кандидатите се задават на всички едни и същи въпроси, които се определят от изпитната комисия в деня на изпита. За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Предмет на оценка са обща култура и осведоменост по актуални събития; комуникативни умения; информираност и мотивация за професията. Ако кандидат-студентът представи свои авторски материали, комисиите могат да зададат въпроси, свързани с тях. До устен изпит по журналистика се допускат кандидат-студентите, получили оценка на писмения изпит по журналистика не по-ниска от добър (3.50). Конкурсният изпит за специалността „Изобразително изкуство\" се провежда под формата на изпит-събеседване, на който кандидат-студентите представят портфолио с авторски рисунки. В хода на събеседването се изясняват и интересите на кандидата по отношение на съвременния художествен живот. Кандидатът споделя своите впечатления и оценки от посетени изложби, галерии, музеи според възможностите, с които разполага, за да се запознае с тях (в София или в страната). Поощрява се също самостоятелността на подбора и преценката, а не количеството на фактите. Кандидатът представя свои творби, избрани по лична преценка в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадената творба. Кандидатите за специалност „Музика\" полагат изпит по музикален инструмент или пеене. Кандидатите, които се явяват с музикален инструмент могат да ползват всички видове инструменти, използващи се в симфоничния, естрадния, духовия и народен оркестър; кандидатите, които се явяват с пеене (класическо, народно, естрадно), трябва да си осигурят съпровод на пиано или друг музикален инструмент. Всички кандидати са задължени да изпълнят наизуст две музикални произведения по избор. Конкурсният изпит по физика е с продължителност 4 часа и се състои от тест и една задача върху материали по физика за средните общообразователни училища. Задачата има за цел да се провери умението на кандидатите да прилагат знанията си за решаване на конкретен физически проблем. Тестът е съставен от 20 въпроса, обхващащи всички дялове на физиката. Целта е проверка на познаването на физичните величини и закони. При провеждане на изпита се допуска използването на калкулатори. Не се разрешава ползването на електронни бележници, портативни компютри и калкулаторите към мобилните апарати. Конкурсният изпит за специалността „Графичен дизайн\" се провежда под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант (на личен лаптоп).", "date": "2018.06.23", "title": "Продължава втората кандидатстудентска сесия на СУ"}
{"url": "http://standartnews.com/balgariya/mazh_ot_dimitrovgrad_spasi_sasedka_ot_alo_izmamnitsi-372910.html", "text": "Мъж от Димитровград успя да предотврати телефонна измама. Илия Захариев не само спасил парите на своя съседка, но и съдействал на полицията да хване измамника или негов пратеник на мястото. Предотвратиха „ало\" измама за 27 000 лева и злато Илия случайно вижда как възрастна жена от блока, в който живее, хвърля торба с пари през балкона си. В същото време тя не спира да говори по телефона на висок тон. Тогава Илия се досеща, че вероятно съседката му е жертва на телефонни измамници. Минути по-късно идва и човекът, който трябвало да вземе плика. Междувременно обаче Илия се обажда в полицията. Пристигналият на място патрул задържа заподозрения. На следващия ден Илия е награден с грамота от полицейското управление в Димитровград.", "date": "2018.06.23", "title": "Мъж от Димитровград спаси съседка от „ало” измамници"}
{"url": "http://standartnews.com/balgariya/dokato_izdirvat_izbyagaliya_zatvornik_hvanaha_drug_obyaven_za_izdirvane-372917.html", "text": "Специализирана полицейска акция заради избягалия в Ловешко затворник се проведе и в Сливен. Мъж, обявен за общодържавно издирване, беше задържан при проверки на униформените в нощни заведения и хазартни зали. Той е бил арестуван в една от игралните зали в ранните часове на деня. При проверка на личните му документи става ясно, че е обявен за издирване. „Има сформирани екипи, които ще извършват проверка на местата за подслон, игрални зали и на други места, където би могъл да се укрие. Ще бъдат проверявани влизащи и излизащи автомобили от града. Ще бъдем мобилни, за да има по-голям ефект\", заяви началникът на РУ – Сливен гл. инспектор Димитър Кикьов, предаде  БТВ.", "date": "2018.06.23", "title": "Докато издирват избягалия затворник, хванаха друг обявен за издирване"}
{"url": "http://standartnews.com/balgariya/uvelichavat_zaplatite_v_tsentrovete_za_speshna_pomosht_v_stranata-372918.html", "text": "Увеличават заплатите в центровете за спешна помощ в страната. Средствата, които са предвидени за това са над 19 милиона лева. По-голямата част от тях ще бъдат разпределени между спешните отделения на болниците. Целта е да се осигури подкрепа за дейността им. Възнагражденията в Центровете за спешна помощ се увеличават с 10% със задна дата от 1 януари. След повишението те ще бъдат с 50% по-високи в сравнение с 2014-та, изчисляват от здравното министерство. По техни данни заради ръста на заплатите през миналата и тази година се увеличават хората, които постъпват на работа в Центровете за спешна помощ. Незаетите щатни бройки в системата са по-малко от 7%.", "date": "2018.06.23", "title": "Увеличават заплатите в центровете за спешна помощ в страната"}
