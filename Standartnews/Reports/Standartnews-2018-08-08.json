{"url": "http://standartnews.com/biznes/yunion_ivkoni_i_grup_plyus_se_slivat-374514.html", "text": "Предстои сливане на пазара на пътнически превози. Новорегистрираното дружество „Транспект\" АД има намерение да обедини под шапката си двата най-големи превозвачи у нас -  „Юнион Ивкони\" ООД и „Груп Плюс\" ООД. Това става ясно от уведомление до Комисията за защита на конкуренцията. Антимонополният орган трябва да прецени как тази концентрация ще се отрази на продуктово-географския пазар в страната. От КЗК съобщават, че са образували преписка и ще се произнесат по сделката след извършването на цялостна оценка. „Транспект\"  е регистрирана в края на 2017 г. с уставен капитал от 50 000 лв., разпределен по равно между Георги Атанасов и Петър Господинов, показва справка в Търговския регистър. Проверка на Invеstor.bg показва, че като представител и директор на „Транспект\" е посочен Георги Атанасов, който е мениджър в \"Юнион Ивкони\". Иван Добрев също е директор в новоучреденото дружество, като в момента той е бранд мениджър в \"Юнион Ивкони\". Съсобственик на „Юнион Ивкони\" е Ивайло Константинов, който беше депутат от ГЕРБ и напусна по собствено желание парламента в края на миналата година. Константинов заяви пред Mediapool, че в момента сделката е на етап \"стиснахме си ръцете\". Той потвърди, че и останалите съдружници в компанията продават дяловете си – Светлозар Любенов и \"Синтетика\". Пред \"Дневник\" Константинов аргументира причините за сделката така: \"Аз от доста време искам да изляза. Последната година съм и вън от управлението\". В „Груп Плюс\" ООД съсобственик е Галя Топалова, която е и председател на Националното сдружение на автобусните превозвачи в България (НСАПБ). Нейни партньори са Байрам Зеки и Байрам Тьоре, като Зеки е член на управителния съвет и изпълнителен директор. Групата оперира автобусите с марки \"Етап-Адресс\" и \"Груп Плюс\". Според фирмения регистър ДАКСИ \"Етап-Адресс\" е собственост на турските граждани Фахретин Гюлхан (с 98%) и Кена Башбора (с 2%). В началото на годината обаче част от активите на \"Етап Адресс\" са били прехвърлени на \"Груп Плюс\", като е бил увеличен и капиталът на второто дружество от 180 хил. лв. на 2 млн. лв. Освен 48 превозни средства, са прехвърлени и някои договори за автобусни превози, които \"Етап Адрес\" е имала с общини, както и интегрираната система за продажба на билети. \"Юнион Ивкони\" и \"Груп плюс\" бяха в основата на протестите срещу приемането на лобисткия закон за създаването на автомобилна браншова камара, в която влизаха и товарните превози. Двигател на този законопроект беше друг голям превозвач в пътническите превози - собственикът на \"Карат С\" Миролюб Столарски. Законопроектът беше изтеглен от парламента след среща на протестиращите превозвачи с премиера Бойко Борисов.", "date": "2018.08.07", "title": "\"Юнион Ивкони\" и \"Груп Плюс\" се сливат"}
{"url": "http://standartnews.com/biznes/zemedelski_eksperti_tragvat_po_oranzheriite-374515.html", "text": "Експерти от министерството на земеделието ще посетят различен тип оранжерии, за да се запознаят с извършените от тях действителни разходи с фактури и счетоводни документи. Това стана ясно на среща на земеделския министър Румен Порожанов с представители на  браншовите организации от сектор „Плодове и зеленчуци\", с които бяха обсъдени нотифицираните от България промени в схемите за обвързано производство след 2019 г. Министър Порожанов представи аргументите на страната ни за групирането на зеленчуците в 4 групи, в зависимост от разходите или себестойността им. Във всяка група са зеленчуци с относително равни разходи. Целта е по-справедливо разпределение на бюджета, така че обвързаната подкрепа да покрива еднакъв процент от разходите за производство. За полските зеленчуци се получава 11,52% подпомагане. На оранжерийните производители на зеленчуци беше обяснено, че това е причината за намаляване на бюджета за тях с 1,2 млн. лв., които се прехвърлят към полското производство. Въпреки това, според разчетите на МЗХГ, при оранжерийното производство пак делът на обвързаната подкрепа е по-висок, или 21,13%. Заради несъгласие на част от производителите с изчислените разходи за неотопляемите и отопляемите оранжерии, беше взето решение да бъдат извършени проверки на място.", "date": "2018.08.07", "title": "Земеделски експерти тръгват по оранжериите"}
{"url": "http://standartnews.com/biznes/plazhat_na_zlatnite_v_svetovniya_top_20_za_parti-374521.html", "text": "Централният плаж на Златните пясъци е едно от 20-те най-добри места за парти в света. Оценката е на първата в света платформа за сравнение на плажовете beach-inspector.com, съобщи Дневник. Освен пясъчната ивица на Златните, в класацията е попаднал и \"Венид бийч\" в Свети Влас, който е в най-добрата 20-тица за традиционна почивка. Плажът на Златни пясъци получава ниски оценки за възможностите за упражняване на водни спортове, негостоприемен е към натуристи и представители на ЛГБТ общността, както и за притежатели на кучета. Той обаче е лесно достъпен, включително за хора с увреждания, с много заведения и безжичен интернет. За \"Венид бийч\" пък се изтъква, че е малък, но с достатъчно място да се разположиш и да почиваш, с много разнообразни заведения и безжичен интернет и училище по уинд сърфинг. Пясъкът и водата са много чисти, а атмосферата - романтична. И тук не са добре дошли хора без бански, гейове и домашни любимци. В продължение на 3 г. \"плажните инспектори\" са проучили 1595 плажа с обща дължина 14 хил. км в 52 туристически региона в цял свят. Ивиците са оценени според качеството на водата, развитието на инфраструктурата, чистотата, предлаганите услуги, сигурността, достъпа, удобствата за деца и посетителския профил - общо 120 параметъра, между които дори \"красота на гледката\". Оценяващият остава на плажа най-малко два дни като прави снимки и видео, проучва качеството на услугите и разговаря с посетителите. Наградите са в пет категории - плаж за парти, за водни спортове и за класическа почивка. Другите две категории са по-субективни - \"Ах\" плажове\" е за тези с несравнима гледка. Има и специална награда за малки живописни ивици с особен дух и приятна клиентела.", "date": "2018.08.07", "title": "Плажът на Златните в световния топ 20 за парти"}
{"url": "http://standartnews.com/biznes/den_na_biodomatite_na_fermerskiya_fest_v_sofiya-374522.html", "text": "Био доматите ще имат специален ден на 8 август на Фермерски фестивал „От нашата ферма – с любов за вас!\", който по традиция се провежда всяка сряда от 10,30  до 18,30 часа пред Министерството на земеделието. Целта е в разгара на лятото потребителите да се насладят на вкусните български домати, произведени без изкуствени торове. На демонстрацията в 12 часа ще има специално представяне на гаспачо (студена доматена супа) и пресен доматен сок. Това ще бъде денят на био ферма „Бесика\", основана през 2012 година и био сертифицирана през 2015 година. Идеята на Георги Маджаров, инженер по електроника, да се захване с фермерството, дошла след изкачване на върхове в Алпите, когато вижда и се влюбва в малките планински селца, където местният бизнес поддържа традиционното произовдство, съобщи sinor.bg. Освен хубави домати, „Бесика\" гледат още чушки, салати, рукола, репички, зелен боб и други сезонни зеленчуци, босилек и други подправки. Очакваме скоро да донесат крастивички и тиквички. Фестивалът предлага разнообразни фермерски и занаятчийски храни на малки производители от страната: краве, овче, биволско и козе сирене и кисело мляко, кашкавал, мед и пчелни продукти, сладка и  сиропи, яйца, прясно месо, занаятчийски хляб, ядки, печена тиква и тиквени семки, био вино, био оцет, био чай, био гъби шийтаке, сезонни плодове и зеленчуци, пресни и сушени билки и подправки, козметика, цветя... Редовно гостуват производители на сувенири и бижута. Проектът Фестивал „От нашата ферма – с любов за вас!\" се организира от Фондацията за биологично земеделие БИОСЕЛЕНА в партньорство с Район „Красно село\" и Сдружение  „За Земята\" , както и с финансовата подкрепа на Програма Европа – 2018 на Столична община. Всички фермери и производители са регистрирани по наредбите 3 и 26 на Министерството на земеделието, храните и горите  или по Закона за храните. Много от тях в районите от Натура 2000  в Западна и Централна Стара планина са подкрепени от проекта „За Балкана и хората\" на Българо-швейцарската програма за сътрудничество.", "date": "2018.08.07", "title": "Ден на биодоматите на фермерския фест в София"}
{"url": "http://standartnews.com/sport/triatlonat_lavsko_sartse_shte_se_provede_na_1_septemvri_v_primorsko-374512.html", "text": "На 1 септември 2018 г. Приморско отново ще е домакин на единствения по рода си ултра крос триатлон в България - „Лъвско сърце\". Състезанието се провежда за трета поредна година в района на Странджа планина и предизвиква състезателите да преминат трасе с обща дистанция от 140 км за 13 часа. „Лъвско сърце\" включва традиционните за триатлон етапи, но с многократно увеличен обем: 3 км плуване в залива на плаж Перла, 116 км планинско колоездене в горите на Странджа и 21 км бягане в резерват Ропотамо. Желаещите могат да се запишат за самостоятелно или отборно участие (щафета от трима) на уебсайта на събитието – www.lionheart.bg до 18 август 2018 г. Състезанието съчетава спорта на открито с мистичната култура и природа на региона, а целта му е да събуди свръхчовешкото във всеки участник – неговото „лъвско\" сърце! Трасето на триатлона преминава през природните забележителности на четири резервата и покрай 12 тракийски светилища. Участниците стартират на плаж Перла, в морето над потъналия древен град Ранули, преминават през древните светилища и резервати на Странджа, чак до живописните боруни на Маслен нос. Предизвикателството очаква всички с достатъчно смелост, издръжливост и мотивация, които са готови да премерят сили със себе си да усетят енергията на региона и да научат повече за богатото културно и природно наследство на Странджа планина. Освен състезатели, организаторите „Лъвско сърце\" приемат кандидатурите и на доброволци, които да помагат по трасето. Организатори са Сдружение „Лъвско сърце\" и Община Приморско. Видео от изданието през 2017-а може да видите тук. Всичко за състезанието следете на http://lionheart.bg/ и във Facebook страницата на събитието. „Лъвско сърце\" е първият ултра крос триатлон в България и се провежда от 2016 г. в района на Приморско и Странджа планина. През 2017 г. в него взеха участие 145 състезатели - индивидуално и в отбори от 3-ма човека. Те трябваше да преминат трасе с обща дистанция от 140 км, в което са включени традиционните за триатлон етапи, но с многократно увеличен обем: плуване в залив Перла - 3 км, планинско колоездене из Странджа - 116 км и бягане в резерват Ропотамо - 21 км. Маршрутът минава покрай 4 природни резервата и 12 тракийски светилища. Победители във второто издание през 2017-а станаха Емил Стойнев - младши (с време 06:47:15 часа) при мъжете и Христина Козарева (с 09:10:42 часа) при жените. В щафетата най-добре се представи отбор 3КА в състав Георги Палазов (плуване), Владислав Гюров (колоездене) и Евгени Георгиев (бягане) с общо време, абсолютно равно с това на индивидуалния победител при мъжете - 06:47:15 часа.", "date": "2018.08.07", "title": "Триатлонът „Лъвско сърце“ ще се проведе на 1 септември в Приморско"}
{"url": "http://standartnews.com/lyubopitno/miski_i_svetovni_topmodeli_na_grande_glamour_show_marina_dinevi-374511.html", "text": "Най-престижното модно събитие по морето ще се проведе за шеста поредна година на Марина Диневи – св. Влас, на 11 август в кораба Ил Сицилиано. Специално за дефилетата пристигат миски и световни топмодели от Македония, Украина, Сърбия, Ливан, Русия. През летата на 2012-та, 13-та, 14-та, 15-та, 16-та година бляскавото фешън шоу бе най-обсъжданият ивент по южното ни Черноморие. На специално изградена сцена бяха поканени да дефилират марки като Джуси Кутюр, Джъст Кавали, Зю Елементс, Пфард, Севън Секъндс с бельо на Армани и Келвин Клайн, Амнезия Фешън, Авин, Ед Харди, Карера, бижутата Сваровски и Алтънбаш, гръцките бански костюми и плажни облекла Шугър Фрии, Алоха Маре, модна къща Лилиян Едуардс, официалните облекла на Роуз Фешън Хаус, българският Филип Плейн Едис Пала, дизайнерските рокли на Мария Диомова - Диома и Поля Кинова – Палома Фешън, Принцес Фешън Студио с банда Проновиас, световната марка бельо Бон Бон, бижутата Пандора, турският гигант за кожени облекла Пера Груп и много други. Събитието, съчетание между мода, красота, артистизъм, танц и музикални изпълнения, събира на едно място собственици на хотели, на казина, на автомобилни компании, на винарски изби, политици, руски бизнесмени и българският артистичен елит. През годините специален гост бе дори носителка на титлата Мис Италия, която също мина по котешката пътека. През 2018-та Grande Glamour Show отново ще е най-грандиозното и единственото модно събитие, което това лято ще се проведе на Марина Диневи на 11-ти август от 16.30 часа на специално построена сцена на кораба Ил Сицилиано. Само 6 топ-бранда, ще бъдат представени на модния спектакъл. 12 топ-модела и носителки на титли за красота ще дефилират по котешката пътека. Ивента ще премине под формата изискан спектакъл, съчетан с танци, музика и много артистизъм. Водеща ще е оперната прима Весела Нейнски, а за музикалното настроение ще се погрижи поп сензацията Сънхарт. За дефилето ще бъдат подбрани само 6 модни къщи, които са достойни да бъдат показани пред отбраната публика - Палома фешън, Елена Христова, Джофра, Лилиан Едуардс, Шугър Фрий и диамантеният гигант Гото. Готвачът на Дани Де Вито – Стефано Стека ще се погрижи за гурме удоволствието на гостите. Спектакълът ще продължи около 2 час и 30 минути. Афтър партито ще се състои в казино Беладжио на Марина Диневи от 20 часа.", "date": "2018.08.07", "title": "Миски и световни топ-модели на Grande Glamour Show Marina Dinevi"}
{"url": "http://standartnews.com/kultura/robart_redford_se_otteglya_ot_kinoto-374487.html", "text": "Световноизвестният актьор Робърт Редфорд е готов да преустанови кариерата си в киното. Преди две години той заяви, че ще прекрати изявите си пред камера, когато приключи работа над предстоящите си проекти. До излизането на най-новия му филм \"The Old Man & The Gun\" остава малко повече от месец и ветеранът смята, че с него идва и моментът да се оттегли като актьор. \"Никога не казвай никога. За себе си обаче съм стигнал до заключението, че по отношение на актьорската ми дейност краят настъпи. Занимавам се с това от 21-годишен и мисля, че съм дал предостатъчно\", казва 81-годишният Робърт Редфорд. Актьорът, който успешно се изявява и като режисьор, преди време е споделял, че когато се оттегли от актьорството, ще се фокусира върху работата си зад камера.Сега обаче той не изглежда толкова убеден. На въпрос дали след като преустанови актьорската си дейност ще продължи да се занимава с режисура, Редфорд отговаря: \"Ще видим\".", "date": "2018.08.07", "title": "Робърт Редфорд се оттегля от киното?"}
{"url": "http://standartnews.com/svyat/v_gartsiya_arestuvaha_balgarki_ot_prestapna_grupa_za_prodazhba_na_bebeta-374501.html", "text": "Гръцката полиция съобщи, че е арестувала деветима души по подозрения, че ръководят престъпна банда, занимаваща се с продажба на новородени на бездетни двойки, предаде Асошиейтед прес. В огласено днес изявление на полицията се посочва, че арестите са последвали операция, при която двама служители под прикритие се представили за двойка, желаеща да купи бебе. Полицията е нахлула в петък в апартамент в по-широкия район на Атина, където били заведени двамата полицаи под прикритие. Членовете на бандата се готвели да продадат на полицаите новородено на четири дни срещу 18 хиляди евро. Майката на бебето е една от общо четири арестувани българки, посочва агенцията. Полицията съобщи, че друга жена е била бременна, а останалите – наскоро родили. Полицията подозира, че бандата е действала от най-малко осем месеца.", "date": "2018.08.07", "title": "В Гърция арестуваха българки от престъпна група за продажба на бебета"}
{"url": "http://standartnews.com/sport/grigor_sreshtu_verdasko_v_sryada_rano_sutrin-374495.html", "text": "Григор Димитров ще се завърне на корта след месец почивка. Той ще изиграе първия си мач в сряда (8 август) в ранните сутрешни часове, най-вероятно около 4:00 - 5:00 ч. българско време. Българинът ще си съперничи с 31-годишния испанец Фенандо Вердаско във втория кръг на надпреварата в Торонто. Мачът им е последен, пети, в програмата на корта, а първата среща на него започва в 18:00 ч. българско време. Димитров е поставен под номер 5 в основната схема на надпреварата и пропусна първия кръг, в който Вердаско победи Петер Гойовчик с 6:2, 6:2. Мачът между Григор и испанеца ще бъде техен шести сблъсък. За сега Вердаско има предимство от 3:2 победи. В последните два мача Димитров не успя да победи - на \"Ролан Гарос\" и в Индиън Уелс през 2018 г. При победа, българинът най-вероятно ще срещне Милош Раонич, който победи Давид Гофен на старта, а във втория кръг му предстои среща с по-непретенциозен съперник.", "date": "2018.08.07", "title": "Григор срещу Вердаско в сряда рано сутрин"}
{"url": "http://standartnews.com/sport/serina_se_otkazala_ot_toronto_zashtoto_ne_bila_dobra_mayka-374500.html", "text": "Бившата номер 1 в света Серина Уилямс обясни в прочувствено послание в социалните мрежи решението си да не играе на турнира в Торонто. Американската тенисистка първоначално обяви, че няма да участва поради \"лични причини\", а след това разясни, че става дума за дъщеря ѝ Олимпия и чувството, че не ѝ отделя достатъчно време заради напрегнатата си програма на корта. \"Миналата седмица бе тежка за мен. Занимавах се с лични проблеми и не бях щастлива. През по-голямата част от времето чувствах, че не съм добра майка. Четох статии, в които пише, че постродилната депресия може да трае 3 години, ако не намериш начин да се справиш с нея. За това избрах да говоря. С майка ми, със сестрите ми, с приятелите ми... за да разбера, че тези неща са нормални. Нормално е да чувствам, че не правя достатъчно за бебето си. Занимавам се с много неща. Работя много, тренирам много и се опитвам да съм в най-добрата си спортна форма. В същото време искам да съм с нея всеки ден, а сега чувствам, че това е недостатъчно. Повечето майки преминават през това. Без значение дали са домакини или работят, да намериш баланса с децата е трудно. Това са истинските героини! И за край: Ако преживявате труден ден или седмица, всичко е наред! На мен също ми се случва!\", написа Серина. Американката наскоро игра на финал на \"Уимбълдън\" - най-доброто ѝ постижение, след раждането на детето ѝ през 2017 г. и почивката от година, в която не участва на турнири.", "date": "2018.08.07", "title": "Серина се отказала от Торонто, защото \"не била добра майка\""}
{"url": "http://standartnews.com/mneniya/bencho_kato_tramp_ne_se_priema_u_nas-374523.html", "text": "    * - Категорично лично съм изненадан. Следя случая още от първите новини в събота. Дори първоначално мислех и очаквах, че се касае за фалшива новина. - От какво точно се изненадахте - от това, че е бил заедно в Турция с Димитър Желязков-Митьо Очите? - Изненадах се, че са заедно там. Чета и слушам по медиите неговите версии - оказало се е, че е случайно. Това е възможна версия и ситуация. И за него като човек с ангажименти в политиката. Дори да приемем, че Бенчев е помагал на Димитър Желязков, укривателствал е, по смисъла на закона, твърде показно се получава. Което ме навежда до мисълта, че част от неговите обяснения са логични и възможни. Понякога такива невероятни или наивни версии също се оказват истински. Това е въпрос, който разследването ще установи. Бенчев си има своята защитна теза и явно ще си я отстоява. - Бенчо може би не е отчел, че когато се занимаваш с политика и си публична фигура, трябва да имаш не едно, а две наум, особено в държава като България. Хората са много взискателни към политиците си, по право не ги харесват, не ги обичат и ги считат всичките за маскари. Именно това Бенчо като че ли не го е съобразил. У нас се счита, че политикът трябва бъде беден, да ходи гол и бос. Ако пък е успял, значи го е направил чрез кражби. Такъв е манталитетът на българина. Успоредно с целия скандал около Бенчо, върви кампанията във връзка си имуществото на политиците. И сега започваме да цъкаме- как този имал толкова хиляди лева. Аз, например, не искам да ме управляват неуспели хора, които не могат да изкарат 5 лева. - Може би му се ядоса не затова, че си е купил скъпа кола, а че парадира с нея. Между другото неговият \"Ролс-Ройс\" е сравнително евтин за този тип автомобили. В Бургас има още един бял, на един предприемач от Слънчев бряг. Аз съм преподавател и карам студентите ми да събират материали за големи преприемачи от световен мащаб, които живеят скромно. Има много такива примери- и собственикът на \"Дайхман\", и на \"ИКЕА\", не се возят в лимузини от висок клас и не парадират с тях. Този малко азиатски разкош, който е на мода у нас сред някои хора от бизнеса, явно не е подходящ за България. Но това е въпрос на личен избор. Надали това е най-големият проблем в случая. - Малко се и надценил влиянието според мен. БСП може, като една традиционна партия, и без много други хора, не само без него. Може без мен, може и без сегашния си и който и да е друг лидер. Хората се сменят в БСП, но тя остава. По-интересният въпрос тук е може ми ГЕРБ без Бойко Борисов. Защото големите традиционни партии оцеляват, въпреки промяната в лидерството. Но от казуса с Бенчо, ако го погледнем извън първичните емоции в стил \"Фейсбук\", можем да направим много съществени изводи. Същественият въпрос е дали този скандал ще спре навлизането на бизнесмени в политиката. Това стана практика през последните 10-15 години, особено по Черноморието. Вижте какво става в Несебър. Ако имаме професионални политици, те знаят как да се държат и не правят такива гафове. - Има хора, които ползват БСП като ракета носител в тяхната политическа кариера. Става въпрос за представители на малки партии, които участват в коалиция с БСП. Обикновено те  пробиват чрез гражданската квота, която е опит да се вкара общественото начало. Може би обаче трябва да има ясни критерии. Държа да подчертая, че Бенчо винаги е бил много стриктен в спазването на дисциплината в групата. Ние сме работили добре с него. Затова може би му простихме гафа с \"Ролс-Ройс\"-а, който е политическа грешка. - Не е имал никакви финансови ангажименти към БСП и не е дарявал пари. А, може би понякога е черпел нашата група общински съветници от БСП, имаме такава традиция, но се редуваме. Това го казвам на шега. От заплатата си като общински съветници, която е чисто около 800 лв, около 10% отчисляваме доброволно на общинската организация на БСП. Бенчо не е плащал и автобуса до Бузлуджа. Общо взето има един отлив на желаещи да финансират партии. Сега е много модно да се говори срещу държавните субсидии за партии, но без тях ще настане тотална корупция. Между другото в Америка такъв разговор давал ли е Бенчев пари за политика, не може да има. Там всички кампании са финансирани от бизнеса. Не искам да сравнявам Бенчо с Тръмп, но сегашният американски президент е една проекция на такъв подход към политиката. Човек от бизнеса взема властта и почва да я упражнява по своя специфичен начин. И какъвто и да  е Тръмп, но виждаме 4% ръст на щатската икономика за една година. - Когато е влизал в нашата листа, ние сме искали една декларация за зависимости и за конфликт на интереси. В тази декларация на Бенчо името на Димитър Желязков не фигурира. Това съм го проверил. - Той самият трябва да обясни от какво е разочарован, защото това е субективно негово преживяване. Вероятно ще коментира още и по-нататък, когато е по-спокоен. - Не бих искал да го засегна. Аз просто постъпвам, като трябва да се постъпи в подобна ситуация. Ние сме подчертавали позитивните му качества непрекъснато. Но когато срещу него има такива съмнения, в политиката това е достатъчно. От правна гледна точка, разбира се, изнесеното дотук не е достатъчно, за да бъде обвиняван. И той трябва да го разбере съвсем приятелски. Нагнетяването на напрежението  между БСП и ГЕРБ ще се подпали допълнително и от ситуацията в Бургас около Бенчо Бенчев и това е очаквано. Аз лично съм за по-умерен и по-спокоен подход и някои неща би трябвало да бъдат по-премислени допълнително. Ето сега (вчера-б.р.) се събираме съветниците от БСП да обмисляме ситуацията и може би ще се опитаме да чуем и Бенчев. Едно арестуване в чужбина, задържане за 24 часа е стрес. Особено, когато човек е в една по-достойна възраст. Надявам се, когато ситуацията е по-спокойна, да се разговаря с него. - Въпросът е какво разбираме под модерен социализъм. Дали сиромахилството, което е типично за славянските народи, или модерния лейбъризъм, според който средната класа е носител на социалната идея. Този проблем го има и при социалдемократите в Германия и при английските лейбъристи в момента. Има го и в Щатите. Партиите, които са в център-ляво, са изправени пред тази дилема - дали да бъдат като СИРИЗА на Ципрас, който е комунист, или да отидат в центъра. Ако това с Бенчо се беше случило в ГЕРБ, всичко щеше да бъде ясно и точно. Гоним го незабавно,  той се покайва и край ! А в БСП върви дискусия кой кого предал, може би пък точно това е чарът на левицата. - Бенчо обича обществените ангажименти. Съжалявам, че е поставен в такава ситуация. И затова ми се ще малко да се успокоят нещата, но пък от нас като политици се изискват бързи решения. Казусът \"Бенчев\" постави много въпроси, които трябва да получат отговор. Как се финансират партиите и въобще доколко е  необходима субсидията на държавата, дали ще продължи тенденцията бизнесът да навлиза директно в политиката, защото бизнесменът трудно става политик и изобщо имат ли място богатите хора в една лява партия ? Мен също са ме наричали милионер на нашите събрания, макар че не съм такъв, но съм добре работещ адвокат. - Рано е още да се каже, възможно е да повлияе. В България обаче бързо се забравя и прощава. Скандалът нашумя много и заради летния сезон, когато хората имат нужда от такива емоции.", "date": "2018.08.07", "title": "Бенчо като Тръмп не се приема у нас"}
{"url": "http://standartnews.com/svyat/mnogohilyaden_mitigng_v_podkrepa_na_nikolas_maduro-374488.html", "text": "Хиляди венецуелци се събраха на митинг в столицата Каракас в подкрепа на президента Николас Мадуро след опита за покушение срещу него. Митингът беше организиран от проправителствени организации като целта му беше да покаже, че страната остава обединена. Властите заявиха, че са заловили организаторите на покушението, използвали два дрона с експлозиви. И Имената на задържаните не бяха оповестени, но прокуратурата обяви, че шестимата арестувани може да бъдат обвинени в държавна измяна, опит за убийство и тероризъм.", "date": "2018.08.07", "title": "Многохиляден митигнг в подкрепа на Николас Мадуро"}
{"url": "http://standartnews.com/biznes/firma_poluchi_sertifikat_za_investitsiya_klas_a_ot_ikonomicheskiya_ministar-374509.html", "text": "Министърът на икономиката Емил Караниколов връчи сертификат за инвестиция клас А на „Интерлинк Груп\" АД по реда на Закона за насърчаване на инвестициите (ЗНИ) за проекта „Технолинк Парк\" в Индустриална зона Марица, част от Тракия икономическа зона. Стойността на инвестицията е 6 670 000 лв. и се предвижда назначаването на 10 нови служители. Инвестиционният проект обхваща дейности, свързани с довършителни работи по изграденото едноетажно складово хале и изграждане на още три еднотипни логистични сгради с общо осем складови помещения с 24 рампи, тир паркинг за 18 тежкотоварни автомобила и сграда за охрана с пропускателен пункт. Новите складови площи ще осигурят капацитет на дружеството да осъществява икономическата си дейност. Министър Караниколов адмирира успеха на фирмата в една от най-добре развиващите се зони в България, а председателят на Управителния съвет на „Интерлинк Груп\" АД г-н Йордан Фиданов благодари за успешното сътрудничество между институциите и подкрепата, която е получила фирмата от Министерството на икономиката. От началото на 2018 г. по Закона за насърчаване на инвестициите (ЗНИ) са издадени 15 сертификата (тринадесет за клас А, един за клас Б и един за приоритетен инвестиционен проект). Общо предвидените инвестиции възлизат на 690.316 млн. лв. и се очаква разкриване на 1316 нови работни места. Шест от проектите се осъществяват във високотехнологични производства и услуги.", "date": "2018.08.07", "title": "Фирма получи сертификат за инвестиция клас А от икономическия министър"}
{"url": "http://standartnews.com/biznes/67_hil_kv_m_ofisi_dadeni_pod_naem_v_balgariya_za_shest_mesetsa-374482.html", "text": "До средата на годината в България са отдадени 66 982 кв. м офиси. Така пазарът на офис площи запазва висока активност, обобщават анализаторите от консултантската компания Cushman & Wakefield Forton. Макар и по-малък от рекордните нива през първото полугодие на 2017, обемът на отдадените площи се движи в рамките на обичайните за последните пет години на възстановяване и растеж. Прогнозата на Cushman & Wakefield Forton е към края на тази година общата площ на наемния пазар да достигне 140-150 000 кв. м. „Търсенето на качествени площи с добра локация остава стабилно както в София, така и в големите градове. В основата са както продължаващото разрастване на компаниите от IT сектора и центровете за споделени услуги, така и прегрупирането на бизнеси в резултат от сливания и придобивания в международен план\", коментира Станимира Пашова, мениджър „Офис площи\" в Cushman & Wakefield Forton. Консолидирането на бизнеса доведе до мащабни наемни сделки на офис пазара в София през последните години, при които големи международни компании обединиха операциите си на едно място. През изминалото тримесечие се случиха две подобни премествания – Progress влезе в Grafix Business Center на бул. „Цариградско шосе\", а фармацевтичната компания Teva/Actavis се премести в FPI Business Hub, където миналата пролет нае над 7 000 кв. м. И при двете компании Cushman & Wakefield Forton участва в процеса, предлагайки комплексно решение по намирането на офис и преместването им. В обхвата на предоставените услуги влизаха както посредничество, така и широк набор от дейности в областта на управлението на проекти - организиране на тръжни процедури, управление на довършителните работи и следене на качеството, контрол и оптимизиране на разходите и поетапно предаване на сградата на наемателя. „Ключово при преместването и на двете компании беше да спазим техните глобални стандарти за офис среда, като едновременно с това се вместим в предвидените бюджети и срокове за изпълнение\", коментира Николай Аврамов, който оглавява отдел „Проджект мениджмънт\" в Cushman & Wakefield Forton. През първата половина на 2018 г. в София бяха въведени в експлоатация няколко първокласни офис сгради с обща площ 37 800 кв. м. В ход е строителството на 334 хил. кв. м площи клас А и В, от които 166 хил. кв. м се очаква да получат разрешение за ползване през тази или в началото на следващата година. Наемите остават стабилни, като търсените от собствениците на първокласни площи нива се движат между 13 и 15 евро/кв. м. Офис пазарът продължава да е във фокуса и на инвеститорите. През първата половина на 2018 г. бяха приключени продажби за над 220 млн. евро или над 60% от общия инвестиционен обем в страната. Най-голямата сделка за периода бе придобиването на Megapark от Lion's Head Investments. Cushman & Wakefield Forton участва като консултант по сделката от страната на продавача. Пазарът на индустриални имоти в София отбеляза значителна наемна активност през първата половина на 2018 г. с 42 000 кв. м отдадени площи. Двигател са продължаващото търсене на качествени площи от една страна и напредващото строителство на нови фази от големи индустриални и логистични паркове, от друга. Сред по-големите проекти за собствено ползване, приключени през второто тримесечие, са новият логистичен център на Office 1 Superstore и фабриката на Multivac в Индустриална зона Божурище. Към средата на 2018 общият обем производствени и логистични площи в София и близките индустриални зони достига 993 531 кв. м, а на тези в строеж – 250 400 кв. м. След плавното покачване през последните години наемите на качествени складови площи остават стабилни. Предлагането на първокласни имоти под 10 000 кв. м се движи около 4.5 евро/кв. м. Движен от ръста на потреблението, пазарът на търговски площи също показа наемна и инвестиционна активност през първата половина на 2018 г. През второто тримесечие във фокуса беше big-box сегментът, основно покрай разрастването на големи хранителни вериги и търговци от сектора „направи си сам\", ремонтите и обзавеждането на дома. Сред новоотворените площи от този тип през тримесечието бяха тези на CBA и JYSK в „Ритейл парк Средец\" в София. В страната ритейл парковете и big-box форматът са използвани и от търговци в областта на модата и обувките като платформа за навлизането им в областните градове. Заедно с разрастването на вече присъстващите търговци, българският пазар става все по-атрактивен и за навлизане на нови козметични и модни брандове. През първата половина на 2018 г. в София отвориха магазини NYX и The Body Shop, както и Polo Ralph Lauren, a модният бранд Superdry откри първата си локация за страната в Пловдив. Вълната от навлизане на нови международни и регионални брандове се очаква да продължи с нови откривания в близките години. След лекото покачване от края на 2017 и началото на тази година наемните нива в София остават стабилни. За моловете те са 32 евро/кв. м за малък търговски обект в зона с висок трафик, а за бул. „Витоша\" средните наемни нива се движат около 50 евро/кв. м. С нарастването на активността на наемателите средната незаетост в търговските центрове в София плавно намалява, като към средата на годината тя е около 9%. В най-добре представящите се молове на пазара нивата на свободни площи се движат в рамките на 1-2%. След вълната от придобивания на пазара за търговия на дребно през 2017 г., през последните месеци станахме свидетели на още една значима инвестиционна сделка с продажбата на Mall of Sofia на GTC. Подобно на тренда в останалите пазари от Централна и Източна Европа, фокусът на инвеститорите се измества към добре работещи търговски центрове в областните градове. Доходността при сделки с първокласни активи в сегмента с търговията на дребно е с тенденция да се повиши от 7.25% за София, а нивата извън столицата се очаква да нарастват до и над 8%.", "date": "2018.08.07", "title": "67 хил. кв. м офиси дадени под наем в България за шест месеца"}
{"url": "http://standartnews.com/svyat/balgarski_uchenitsi_sa_sred_postradalite_ot_eksploziyata_v_bolonya_nyama_opasnost_za_zhivota_im-374484.html", "text": "Седем български ученици са сред пострадалите при мощната експлозия на магистралата край летището на Болоня. Те са възпитаници професионалната гимназия по механотехника \"Владимир Комаров\" в град Силистра, пристигнали в Италия на 2 август по линията на европейска програма с пребиваване до края на месеца. Младежите са част от група от общо 20 11-класници от учебното заведение, които са на практически стаж в местна фирма в Италия. Групата се придружава от четирима преподаватели от училището, сред които няма пострадали. Повечето от тях вече са изписани от болниците, в които бяха настанени. По-тежко е пострадал един ученик, който е с наранявания в областта на долните крайници без опасност за живота. Пред БНР почетният консул на България в Болоня Франко Кастелини обясни, че учениците са вървели пеша по една улица не далеч от мястото на двойната експлозия, предизвикана от камиона-цистерна. Ефектът от нея – ударна вълна и летящи горящи предмети са станали причина осем от тях да пострадат - всички с обгаряния. След прегледи  в различни болници, петима от тях са изписани. Останалите трима са в по-сериозно състояние. Почетният консул на България за област Емилия-Романя Франко Кастелини уточни, че полага всички усилия за децата да бъдат положени всички необходими грижи и следи от близо тяхното състояние. Експлозията на магистралата край квартала \"Борго Панигале\" на Болоня стана, след като цистерна с възпламенителен товар връхлетя върху редица от спрели превозни средства. Взривът беше последван от още по-мощна експлозия, от която се срути част от моста на магистралата. Възпламениха се автомобилите на представителни магазини за продажба на коли, ударната вълна изпочупи прозорците на жилища и магазини, а хората бяха евакуирани. По последна информация на италианските медии при експлозията загина 1 човек, а 67 са ранени. Допълнителна информация може да бъде получена на дежурния телефон на Генералното ни консулство: 00393337826043.", "date": "2018.08.07", "title": "Български ученици са сред пострадалите от експлозията в Болоня, няма опасност за живота им"}
{"url": "http://standartnews.com/balgariya/meteorolozite_pak_iskat_da_badat_izvadeni_ot_ban-374520.html", "text": "Синоптиците от Националния институт по метеорология и хидрология (НИМХ) към БАН предупреждават ръководните органи на академията, че \"ако незабавно не спрат с действията си срещу НИМХ и ръководството му\", ще подновят протеста и ще спрат работа. Това се посочва в отворено писмо от работещите в НИМХ до министър-председателя Бойко Борисов, прието от общо събрание на работещите и служителите, общо събрание на учените, научния съвет и съвета на директорите в НИМХ на съвместно заседание днес. Решението е взето на база на резултата от допитване, проведено в периода 31 юли – 5 август, пише в текста. В писмото се припомня, че повече от три месеца метеоролозите протестираха срещу принципите в БАН за разпределение на публичните средства. Според метеоролозите обаче проблемите \"не са свързани толкова с размера на средствата, предоставяни на БАН от държавния бюджет, а в начина на разпределяне и манталитета на разпределящите ги\". \"Имаме и непреодолими противоречия в разбирането за ролята на науката и общественото и икономическото й въздействие. Прекратихме протеста си като безсмислен, когато осъзнахме, че НИМХ не трябва да е в БАН. Преминаването ни през 1962 г. към БАН към днешна дата е изчерпало потенциала си\", се казва още в писмото. Учените искат Институтът по метеорология да излезе от БАН и да премине към Министерство на образованието и науката, като самостоятелна научна организация, второстепенен разпоредител на бюджетни средства. Такова предложение изказа и министърът на образованието Красимир Вълчев в края на юни. \"До извеждането на НИМХ от състава на БАН спираме да изпълняваме всякакви разпореждания и решения от страна на ръководни органи на БАН\", заявяват метеоролозите.", "date": "2018.08.07", "title": "Метеоролозите пак искат да бъдат извадени от БАН"}
{"url": "http://standartnews.com/balgariya/arestuvaha_sofiyski_politsay_prevozval_nelegalni_migranti_iz_stranata-374517.html", "text": "Служител на Охранителна полиция към СДВР е задържан за превоз на мигранти, съобщи на пресконференция окръжният прокурор на Пловдив Румен Попов. В разследването участват следователи от Окръжна прокуратура - Пловдив, служители на Вътрешна сигурност - София и полицаи от Пловдив, София и Бургас. На 5 август вечерта, лек автомобил \"Мерцедес\", управляван от задържания и още 3 коли вземат 16 мигранти от района на Бургас, за да ги транспортират до София, където стигат на 6-ти сутринта. Полицаят обаче се връща до морето за още шестима. По обратния път за София, по АМ \"Тракия\", служители на полицията са направили няколко опита да спрат \"Мерцедеса\", тъй като имали сведения, че в колата са се качили съмнителни лица. Водачът не се е подчинил и продължил с висока скорост, като в района на Пловдив шофьорът отбива за Карлово. В центъра на подбалканския град изоставя чужденците, дрехите им изхвърля, като задържа обаче по-ценните неща и пари, и продължава за София по Подбалканския път. Автомобилът е спрян успешно в района на Пирдоп. При обиска на колата се установява, че шофьорът е полицейски служител, а в тайник на тока на обувката му е открито прахообразно вещество, за което задържаният е обяснил, че го приема, за да стои буден 24 часа, за да направи два курса от Бургас до София. В апартамент на задържания в София са намерени 16 мигранти превозени от полицая и други три лица при първия курс. Всички чужденци са мъже като в столицата са 15 възрастни и едно дете на около 10 години, а оставените в Карлово са на възраст между 16 и 29 години. Пред полицаите те са се определили като афганистанци и са казала, че тяхната цел са държави от Западна Европа. В момента се изяснява по какъв начин те са влезли в страната. Мигрантите ще бъдат настанени в специализиран дом. Арестуваният полицай е съдействал на колегите си, като е казал, че за двата курса е трябвало да получи 2000 лева и че е бил помолен инцидентно за това. Установено е, че е имал още трима съучастници, двама от които най-вероятно, към този момент, вече са задържани, допълни окръжният прокурор. Първоначалните данни обаче сочат за организирана престъпна група.", "date": "2018.08.07", "title": "Арестуваха софийски полицай, превозвал нелегални мигранти из страната"}
{"url": "http://standartnews.com/balgariya/regionalniyat_ministar_se_uchudi_che_kmetitsata_na_troyan_e_v_hora_na_manipulatorite-374518.html", "text": "Не съм очаквал кметът на Троян да запее в хора на манипулаторите, през този мандат за общината са договорени или изпълнени над 22 млн. лв. Това е написал регионалният министър Николай Нанков в официалния си профил във \"Фейсбук\" във връзка с пресконференция на БСП, на която кметът на Община Троян Донка Михайлова отправи критики към разпределянето на националния бюджет към общините. Ето и пълния текст на написаното, което в профила е придружено от редица снимки за вложени в ремонти и облагородяване средства в община Троян: \"Извънредно от Позитано 20! Правителството на ГЕРБ лишава от финансиране общини на БСП. Това опитаха да внушат днес на една пресконференция. И, защото имам по-пряк поглед върху общините от моя край, реших да посмятам за община Троян, управлявана от един от най-добрите кметове на БСП. И наистина, най-малко съм очаквал точно г-жа Михайлова да запее в хора на манипулаторите. Само за проекти, свързани с МРРБ, през този мандат за община Троян са договорени или изпълнени, или в процес на изпълнение проекти за над 22 000 000 лева. По националната програма за саниране за 5 блока – 3 107 641 лв., по ОПРР 8 договора на обща стойност 8 467 467,07 лева (читалище, 21 блока, пожарна, сграда на общината), през бюджета на АПИ вход Троян - път II-35 от км 70+911 до км 73+201 - 3 145 677 лв., пътят Добродан - Дълбок дол - път III-402 от км 26+100 до км 30+384 - 707 226 лв., възстановяване на сводов мост /Камен мост/ при км 83+225 на път II-35 349 946 лв., сключен договор за изграждане на мост над р. Бели Осъм - 2 250 000 лв. А наесен започваме и изхода на Троян, както и останалата част от път III-402, като само за пътя ремонтът възлиза на над 4 млн. лева. В последните години на Троянския манастир са отпуснати 2 000 000 лева за реконструкция и ремонт. Нима това не допринася за атрактивността на общината? Вече очаквам да чуя от този формат и лъжа от сорта „АМ Хемус е само за членове на ГЕРБ. Симпатизантите на БСП ще се движат само по горски пътеки на черен кон\"\".", "date": "2018.08.07", "title": "Регионалният министър се учуди, че кметицата на Троян е „в хора на манипулаторите“"}
{"url": "http://standartnews.com/balgariya/nesrin_uzun_se_oplaka_che_stanali_zhertva_na_dobrotata_na_bencho_benchev-374519.html", "text": "Станахме жертва на добротата на Бенчо Бенчев. По този начин днес пред журналисти ексдепутатът от ДПС Несрин Узун обясни замесването на името му и това на зам.-председателя на Общинския съвет в Бургас Бенчо Бенчев с ареста на Митьо Очите. По думите му той и Бенчев често ходели до Истанбул по бизнес дела, а напоследък и по болници заради влошеното здраве на Бенчев. На 2 август Бенчев по телефона помолил Несрин Узун да запази три стаи на негово име в хотел „Рамада\", но не му казал за кого са. Това било честа практика заради приятелството им и общата им работа. Самият Несрин Узун вече бил от няколко дни в Истанбул по бизнес дела и бил отседнал в друг хотел в отдалечен квартал. Вечерта Бенчев и Узун вечеряли в един от истанбулските ресторанти. След това Узун с неговата кола откарал Бенчев до хотел „Рамада\". „Когато пристигнахме пред хотела вечерта видяхме, че беше арестуван от турските власти въпросният български гражданин, който се е търсил чрез Интерпол\", каза ексдепутатът. Узун твърди, че турските полицаи не са ги задържали, а ги помолили да отидат до управлението за изясняване на обстоятелствата около задържания Димитър Желязков: „Ние не сме били задържани от тях в този момент. Оказах им пълно съдействие, защото бях човекът, който владее турски език и превеждах на турските власти. Те неколкократно посочиха, че ние не сме задържани. В последствие се оказа, че българските власти са помолили да бъдем изпратени от тях в България за изясняване на обстоятелствата, поради които ние се намираме там.\" Несрин Узун не отрече, че знае кой е Димитър Желязков, по прякор Очите, но беше категоричен, че не е близък с него и че нямат никакви отношения. Той подчерта, че не е знаел за кого и по какъв повод се резервират стаите в \"Рамада\". Каза още, че на по-късен етап е разбрал защо Бенчо Бенчев е бил с Желязков, но не искал да коментира, защото тече следствие.", "date": "2018.08.07", "title": "Несрин Узун се оплака, че станали жертва на добротата на Бенчо Бенчев"}
{"url": "http://standartnews.com/balgariya/narkotrafikantat_budimir_kuyovich_nyama_da_izleze_predsrochno_ot_zatvora-374507.html", "text": "Софийският градски съд отказа да уважи молбата на черногореца Будимир Куйович за условно предсрочно освобождаване от затвора, предаде БГНЕС. Един от големите балкански наркотрафиканти беше окончателно осъден на 16 години затвор през 2010 година. Той бе задържан в България при спецакция в края на декември 2007 година. „Има едно наложено наказание, което, за да бъде лицето освободено предсрочно от неговото изтърпяване, трябва да е дал достатъчно доказателства за своето поправяне по време на престоя му в местата за лишаване от свобода. В настоящия случай от всички събрани по делото доказателства, такъв извод не можа да бъде направен според мен, съдът се съгласи също с това, тъй като промяната при него, макар и от тези становища на затворническата администрация да има такава промяна, тя не е устойчива и трайна, за да може да бъде освободен предсрочно\", каза прокурорът Андрей Янкулов. Куйович започва да изтърпява 16-годишната си присъда през 2009 г. Той е имал условно наказание, което е активирано с общото най-тежко наказание, което търпи в момента. В този момент на него му остава да изтърпи още 4 години, 3 месеца и 15 дни в затвора. От 2017 г. той е в затворническото общежитие в Казичене. От наказанието му са изтекли 11 години, 8 месеца и 15 дни, от които 8 години, 8 месеца и 11 дни реално е бил в затвора, а 3 години и 4 дни му се приспадат, защото е работил докато излежава присъдата си. Съдия Доротея Кехайова отчете този факт, но също така отбеляза, че Куйович има 4 присъди ­ от 2008 до 2009 г. Освен това съдът подчерта, че осъденият е подал молба за предсрочно освобождаване 8 месеца след като е настъпила възможността да се възползва от този текст от закона. В крайна сметка съдът прие, че не са изпълнени всички предпоставки за предсрочно освобождаване. По време на заседанието се разбра, че от миналата година Куйович е преместен в затворническото общежитие в Казичене. Докато е бил в Софийския затвор, той е работел като бояджия, информира \"24 часа\". След това е работил като озеленител и в столовата. Награждаван и с 5 дни домашен отпуск. Около Куйович се разшумя през 2008 г., след като стана известно, че с разрешение на МВР му е издаден фалшив паспорт, скандалът беше и една от причините за освобождаването на бившия вътрешен министър Румен Петков. В коментар за съмненията, че е имало политически чадър над наркотрафиканта, Петков произнесе фразата \"Куйович, Муйович, Уйович... всеки, който завършва на тази сакрална сричка, да излезе и да каже - моите отношения с Иван, Стоян, Петров и Драган са такива\". През октомври 2009 г. Куйович обяви пред Върховния касационен съд, че докато е имал бизнес в България, е давал пари на Румен Петков и бившия главен секретар на МВР Валентин Петров. След това даде интервю по телефона от килията си, че е бил \"притискан\" от високопоставени фигури в полицията и от пловдивски прокурор, за да излезе с компромати срещу бившия главен секретар ген. Илия Илиев и покойния вече бивш шеф на ГДБОП ген. Ваньо Танов.", "date": "2018.08.07", "title": "Наркотрафикантът Будимир Куйович няма да излезе предсрочно от затвора"}
{"url": "http://standartnews.com/balgariya/ekoministerstvoto_zasilva_kontrola_za_upravlenie_na_kachestvoto_na_vazduha-374508.html", "text": "Министърът на околната среда и водите Нено Димов е бил запознат с резултатите и препоръките от одитен доклад за ефикасността и ефективността на мерките, предприети от националните и местните власти за борба срещу основните източници на замърсяване на атмосферния въздух в големите градове за периода от 1 януари 2014 г. до 31 декември. Докладът е бил представен пред министъра от председателя на Сметната палата Цветан Цветков и екипа, извършил одита, съобщиха от Палатата. По препоръката на Палатата за подобряване на контролната и санкционна дейност на МОСВ върху дейността на кметовете и длъжностните лица в общините за изпълнение на адекватни и ефективни програми за управление на качеството на атмосферния въздух, министър Димов е уверил, че се подготвят мерки за повишаване на контрола. Също така ще се работи заедно с общините с нарушено качество на атмосферния въздух за информационни кампании сред населението за намаляване на замърсяването. По отношение на препоръката на Палатата за създаване на консултативен съвет към министъра на околната среда и водите за компонент \"въздух\", министър Димов е посочил, че такъв орган е в процес на формиране. Предприемат се и действия за подпомагане на общините за споделяне на опит за изпълнението на мерките от програмите за управление на качеството на въздуха и дейности за борба срещу замърсяването му. За изработването на национална програма за качество на атмосферния въздух се очаква и окончателен доклад на Световната банка.", "date": "2018.08.07", "title": "Екоминистерството засилва контрола за управление на качеството на въздуха"}
{"url": "http://standartnews.com/balgariya/sled_vnushenie_na_bsp_benchev_otreche_boyko_borisov_da_e_gostuval_v_doma_mu-374506.html", "text": "БСП се опитва да прехвърли върху ГЕРБ и други управляващи вината за това, че нейни членове са свързани с престъпни и съмнителни бизнеси, е мнението на депутати от управляващата партия. То е по повод на твърдението на представители на червената партия, че свързаният с Митьо Очите Бенчо Бенчев е толкова уважаван човек в Бургас, че в дома му, по негови собствени думи, са гостували всички премиери и президенти. Направено бе внушение, че и сегашният премиер Бойко Борисов преди години е отсядал там. „Това са лъжи и интриги, никога не са идвали при мен\", каза самият Бенчев за Стандарт. В телефонно интервю по-рано днес за бТВ самият Бенчев не изключи в социалистическата партия действително да има черна каса. Още вчера БСП обяви, че снема политическо доверие от Бенчев. Вчера и днес обаче от партията дадоха противоречива информация колко пари е налял бизнесменът в предизборните кампании на политическата формация. От десетки хиляди до... 70 лв. „Да, спонсорирал съм с пари. Много повече от това, което се говори. Щом не могат да кажат точно колко съм дал, значи има черна каса\", коментира Бенчев. От ГЕРБ поискаха прокуратурата да разследва има ли черна каса в БСП. БСП сутринта признаха, че Бенчев е участвал и в президентската кампания на Румен Радев. А междувременно премиерът Борисов също се включи по темата: „Има кой да си отговаря, в голяма партия винаги може и такива да се вкарат. Ако очаквате да нападна г-жа Нинова, няма да го направя. Решението в такива случаи е – веднага гоним, махаме и толкоз, защото местните организации винаги могат да направят някоя беля\".", "date": "2018.08.07", "title": "След внушение на БСП, Бенчев отрече Бойко Борисов да е гостувал в дома му"}
{"url": "http://standartnews.com/balgariya/kmetat_na_razlog_nedopustimo_e_bsp_da_politizira_reshavaneto_na_problemi_na_horata-374513.html", "text": "Категорично възразявам и смятам, че е недопустимо от партийната централа на БСП да правят пореден опит за разделение на обществото. Имам предвид твърдението им, че правителството е отпуснало финансови средства на различни общини в различни краища на страната с предизборна цел. За пример давам нашата община – половината от отпуснатите пари ще бъдат похарчени за ремонт на улици в село Баня, където настоящият кмет е номиниран от БСП. Това каза специално за „Стандарт\" кметът на Разлог – инж. Красимир Герчев. Според него не бива и е обидно да се делят хората на каквито и да е признаци. Градоначалникът е убеден, че най-логично е парите от преизпълнението на приходната част да се върнат при хората и да се решат инфраструктурни и други проблеми с тях. „Адмирирам за решението премиера и правителството, защото само така гражданите ще усетят ползата от по-добрата събираемост на приходите – като се изпълнят важни проекти във всички точки на страната\", допълни кметът Герчев.", "date": "2018.08.07", "title": "Кметът на Разлог: Недопустимо е БСП да политизира решаването на проблеми на хората!"}
{"url": "http://standartnews.com/balgariya/vlastite_ni_obshtuvat_s_turskite_po_ekstradiraneto_na_dimitar_zhelyazkov-374510.html", "text": "Общуваме с турските власти на най-високо ниво във връзка със случая с Димитър Желязков, обяви на брифинг в Елин Пелин вътрешният министър Валентин Радев във връзка с работата по организираната престъпна група, чийто лидер е Димитър Желязков, известен с прякора Митьо Очите. „Общуваме с турските власти на най-високо ниво – два пъти разговарях с министър Ослу. Това беше и преди, когато разбрахме, че минава на тяхна територия, и след това. Разбрахме се, че той ще си бъде по червената бюлетина – има си процедури и те ще ги изпълнят. Точно как ще стане и как работи техния съд не ми е удобно да го питам – да му кажа „а бе, няма ли да ни го предавате\", каза още Радев. Вътрешният министър посочи, че турските власти действат достатъчно експедитивно. Видяхте, че останалите седем членове от групата ни ги дадоха. Така че очакваме да си изпълнят задълженията, както и ние го правим. Вероятно има някакъв срок за предаването на Желязков, очаквам, че ще стане възможно най-бързо\", обясни той. Димитър Желязков е задържан от турските власти за срок до 30 дни, стана ясно от думите на главния секретар на МВР Младен Маринов. „В момента Димитър Желязков е задържан от турските власти за до 30 дни – такава е процедурата. И трябва да мине процедура по предоставяне в турски съд, за да се спазят законите\", обясни главният секретар. На въпрос дали седемте души, заловени заедно с Димитър Желязков в Истанбул, имат забрана за влизане в Турция, главен комисар Младен Маринов отговори, че няма такава информация. „Когато дойдоха на наша територия, на тях им бяха наложени полицейски заповеди за задържане в срок от 24 часа. Проведоха се полицейски следствия в необходимия обем, бяха докладвани в Специализираната прокуратура и в момента работата продължава. Бяха освободени след тези 24 часа и предстои прокуратурата да прецени към кого какви обвинения ще бъдат повдигнати. В момента тече активна работа на територията на ОДМВР – Бургас, обемът от работа е изключително голям. Това, което трябва, го правим. А дали ще защитим тези, които дават сведения, зависи от това доколко тези сведения ще доведат до обвинения на лицето. Всичко се решава от прокуратурата\", обясни гл. комисар Маринов. Вътрешният министър се запозна с материалната обезпеченост и условията, при които работят служителите на районното управление, като ги увери в готовността на ръководството да осигури всички необходими условия за нормалното изпълнение на служебните им задължения. Той изрази задоволство от анализа за дейността на РУ- Елин Пелин през първите шест месеца на 2018г., представен от началника гл. инспектор Миглена Банова, като отбеляза, че постигнатите до този момент резултати говорят и за добра работа на новото ръководство на областната дирекция. Доброто ниво на комуникация и взаимодействие с полицията, в това число и положителният ефект от изграденото видеонаблюдение, бяха подчертани и от кметовете на малките населени места. В отговор на споделените от тях затруднения министър Радев отбеляза, че за преодоляването им ще се предприемат необходимите мерки за съвместни действия с останалите компетентни органи. „Исканията на кметовете са в посока повече полицейско присъствие, ограничаване на тежкотоварния трафик през селата, контрол върху отделни нощни заведения, които притесняват жителите. В тази посока заедно с ръководството на областната дирекция се ангажирахме да предприемем необходимите мерки в рамките на нашите правомощия\", обобщи вътрешният министър.", "date": "2018.08.07", "title": "Властите ни общуват с турските по екстрадирането на Димитър Желязков"}
{"url": "http://standartnews.com/balgariya/bsp_tvardo_otrichat_da_sa_poluchavali_pari_ot_bencho_benchev-374516.html", "text": "БСП твърдо отрича да е била финансирана по някакъв начин от Бенчо Бенчев. Ако някой е получавал средства от Бенчо Бенчев и си мисли, че той е от БСП, се бърка, заяви на брифинг зам.-председателят на социалистическата партия Кирил Добрев. Той беше категоричен, че официално средства от Бенчев в БСП не са постъпвали, освен 70 лв., които групата общински съветници на БСП и коалиция в Бургас събира за своята дейност. Добрев посочи също, че въпросният общински съветник е представител на сдружението на пенсионерите -партньор в групата на социалистите в Общинския съвет в морския град. Зам.-председателят на соцпартията подчерта, че те нямат \"черна каса\", получават добра държавна субсидия, с която се издържат. По-рано от ГЕРБ поискаха проверка дали има черна каса в БСП. Депутатът Тома Биков обясни, че има разминаване в твърденията какви средства е давал на БСП общинският съветник от левицата Бенчо Бенчев. Биков се надява ръководството на левицата да съдейства на органите на реда за тази проверка. Той посочи, че може да се направи разследване дали има двойно счетоводство и при други партии. Мога да кажа кой е помагал на Бенчев да си зарежда ройса - институциите, коментира в отговор на въпрос Кирил Добрев. И поясни, че охранителната фирма, в която Димитър Желязков - Митьо Очите  е помагал, е спечелила обществени поръчки за охрана на обекти - предимно социални институции като НОИ-Бургас, митниците на пристанището в града и в Ямбол и др. Зам.-председателят на партията, без да дава подробности, обвини ГЕРБ в опити да купува депутати от левицата, на които била предлагана петцифрена заплата, за да подкрепят кабинета при вот на недоверие. БСП подозират правителството в опит да купи и парламентарна подкрепа за новия политически сезони, а също и за местните избори - една година преди тях. Причината за съмненията е ПМС от 31 юли,с което без съгласуване с всички министерства и без санкция на Народното събрание, по думите на Добрев, се отпускат близо 111 млн.лв. за общини. По данни, цитирани от зам.-председателя на соцпартията, 40 общини, управлявани от ГЕРБ, получават близо 73 млн. лв., 34 на ДПС - около 28 млн лв., и само 5 общини, управлявани от БСП - 2,2 млн. лв. Все още БСП е втора политическа сила, а разпределението на средствата е като за треторазрядна политическа сила, коментира Кирил Добрев. По думите му, 360 млн. лв. са разпределени от това правителство за по-малко от година, от които едва 8 млн. лв. са за общини, управлявани от БСП. В същото време село с 200 души получава 1 милион за асфалтиране, има общини с малко жители, които получават интересни, според Добрев, суми - Доспат, Харманли Казанлък. Донка Михайлова, зам.-председател на Националното сдружение на общините, добави, че, ако е имало справедливо разпределение, всички общини са щели да удвоят капиталовите си субсидии. Затова настояваме за спешно заседание на УС на сдружението, на което да бъде прието становище за механизма за разпределение на средствата от централния бюджет, заяви тя.", "date": "2018.08.07", "title": "БСП твърдо отричат да са получавали пари от Бенчо Бенчев"}
{"url": "http://standartnews.com/balgariya/mvr_otricha_tech_na_informatsiya_svarzan_s_byagstvoto_na_mityo_ochite-374505.html", "text": "Валентин Радев заяви, че няма теч на информация от МВР, който да е довел до това Димитър Желязков – Митьо Очите да напусне пределите на страната преди акцията в Бургас срещу престъпната група за рекет, за която се смята, че той е ръководител. Вътрешният министър говори пред медиите след среща с ръководството на МВР в Елин Пелин и кметовете от региона. \"Ако беше изтекла информация, щеше ли той да отиде в Гърция, в Турция и да го хванем там\", каза Радев. Министърът благодари на турските си колеги за добрата работа по залавянето на Митьо Очите в Истанбул преди дни, заедно с още седем души, които бяха експулсирани у нас. Главният секретар на МВР Младен Маринов обясни, че Митьо Очите е задържан за 30 дни в турския арест, като в този период трябва да мине процедура пред турски съд за неговото екстрадиране у нас. Той допълни, че продължава да тече активна работа на територията на главната дирекция в Бургас по случая с групата около Желязков. За резултатите от срещата в районното управление в Елин Пелин министър Радев каза, че желанията на ръководството и кметовете от региона са като навсякъде - да има повече патрули. Като допълни, че е обещано МВР да работи съвместно с ДАИ и министерството на транспорта за проверки на тежкотоварните автомобили преминаващи през общините в района. Радев отбеляза още, че сградата на районното в Елин Пелин не е санирана и че някои от компютрите те са си купували сами.", "date": "2018.08.07", "title": "МВР отрича теч на информация, свързан с бягството на Митьо Очите"}
{"url": "http://standartnews.com/balgariya/predlozhenie_kuchetata_v_plovdiv_da_se_razhozhdat_s_pampersi-374486.html", "text": "Ексцентрична идея разбуни духовете в Пловдив. Управител на общинско предприятие предлага кучетата в града да се извеждат на публични места задължително с... памперси. Вижте какви бяха реакциите, записани от Емил Кацаров. „Когато стопаните на кучета ходят на обществени места, които са паркове и градини, е забранено за кучета, но те преминават, нека да преминават с памперси кучетата. Няма да има зацапвания, няма да има замърсявания\", аргументира се Стоян Алексиев, управител на „Паркове и градини\" в Пловдив. Друг аргумент в полза на идеята е инцидентът, предизвикан от облекчаващо се куче, и завършил със стрелба в подлез в София. „Аз не мога да предсказвам бъдещето. Но, ако кучето беше с памперс, може би нямаше да се случи този трагичен инцидент\", смята Алексиев. Собствениците на кучета не приемат с ентусиазъм предложението да разхождат любимците си, увити в памперси. Гражданите , които търсят прохлада в пловдивските паркове, обаче одобряват предложението. Управителя на „Паркове и градини\"  има намерение да подложи идеята на публично обсъждане.", "date": "2018.08.07", "title": "Предложение: Кучетата в Пловдив да се разхождат с памперси"}
{"url": "http://standartnews.com/balgariya/v_sofiya_razdavat_mineralna_voda_zaradi_goreshtinite-374492.html", "text": "Във връзка с високите летни температури на 7 август, Столичната община организира раздаване на минерална вода. Гражданите ще получават бутилките безплатно от 13.30 ч. на площада при храма \"Св. Неделя\" и на \"Орлов мост\" - при езерото \"Ариана\". Във вторник се очаква температурите отново да са високи. Специалистите напомнят, че е полезно да пием поне 1.5-2 литра вода на ден, а в горещините - дори и повече.", "date": "2018.08.07", "title": "В София раздават минерална вода заради горещините"}
{"url": "http://standartnews.com/balgariya/kakvo_shte_otkriyat_za_grupata_na_mityo_ochite-374489.html", "text": "Продължава разследването на групата за рекет, побоища и палежи  на осъдения за наркотрафик Димитър Желязков-Очите. Един от приближените му, който се издирваше, е задържан в неделя вечер. Желязков е в Турция, където според прокуратурата, е опитал да избяга от правосъдието. С него беше задържан и общинарят от БСП-Бургас Бенчо Бенчев. Срещу него тече разследване за укривателство, защото желязков беше задържан в турски хотел в стая на името на бенчев. Обвинения все още не са му повдигнати. Стаите в турския хотел са запазени от Несрин Узун, бивш депутат от ДПС, той също беше задържан, освободен и все още е без обвинение Междувременно се появиха нови кадри от предаването на Бенчо Бенчев и Несрин Узун на българските власти. Акцията е станала на граничен пункт \"Капитан Андреево\". От кадрите се вижда, че в задържаната група има и две жени.", "date": "2018.08.07", "title": "Какво ще открият за групата на Митьо Очите?"}
{"url": "http://standartnews.com/balgariya/slanchevo_vreme_s_oshte_malko_povisoki_temperaturi-374483.html", "text": "Днес ще бъде предимно слънчево. В следобедните часове само на отделни места в Северна България и планините ще се развие купесто-дъждовна облачност и ще превали и прегърми. Температурите още малко ще се повишат и максималните ще са между 31° и 36°, в София – около 31°. Атмосферното налягане ще се задържи малко по-високо от средното за август. Над Черноморието също ще бъде предимно слънчево. След обяд ще има временни увеличения на облачността и на отделни места по северното крайбрежие краткотрайно ще превали. Ще духа бриз. Максималните температури ще са 30-32°. Температурата на морската вода е 27-28°. Вълнението на морето ще е 1-2 бала. Над планините ще бъде предимно слънчево. След обяд ще има временни увеличения на облачността и на отделни места ще превали и прегърми. Ще духа слаб вятър от северната четвърт. Максималната температура на височина 1200 метра ще е около 24°, на 2000 метра – около 17°.", "date": "2018.08.07", "title": "Слънчево време с още малко по-високи температури"}
{"url": "http://standartnews.com/balgariya/pokazaha_kak_benchev_i_zadarzhanite_s_mityo_ochite_sa_bili_predadeni_na_balgarskite_vlasti_-374491.html", "text": "Седемте задържани с Димитър Желязков - Митьо Очите в Турция вече бяха пуснати от ареста в България. Междувременно в турските медии обаче се появи видео на \"Анадолската агенция\", на което бе показано как те са били предадени на българските власти. Става въпрос за седемте души, арестувани с Митьо Очите, но не и самият той. Самото предаване е извършено на граничния пункт \"Капитан Андреево – Капъкуле\" от турски полицаи от отдела за борба с организирана престъпност на българските граничари. На кадрите се виждат общинският съветник от Бургас Бенчо Бенчев, както и бившият депутат Несрин Узун. От кадрите става ясно, че в групата с Митьо Очите е имало и две жени.", "date": "2018.08.07", "title": "Показаха как Бенчев и задържаните с Митьо Очите са били предадени на българските власти"}
{"url": "http://standartnews.com/balgariya/borisov_se_nadyava_am_hemus_pri_yablanitsaboaza_da_tragne_predsrochno_do_avgust_2019_g-374496.html", "text": "Днес инспектирах строителството на автомагистрала „Хемус\" в участъка между Ябланица и Боаза, който се надявам да бъде пуснат предсрочно до август 2019 г. Това написа министър-председателят Бойко Борисов в официалния си \"Фейсбук\" профил, след като провери строителните работи. \"В проверката участваха и министър Николай Нанков, и председателя на Управителния съвет на АПИ инж. Светослав Глосов. Изпълнени са 30% от предвидените строително-монтажни работи по участъка, който се финансира от държавния бюджет. Този месец ще стартират тръжните процедури за строителството на 52 км от аутобана между п.в. „Боаза\" и разклона за Плевен и Ловеч, за да може през следващата година да започне и реалното строителство. В момента се извършва препроектиране, за да се избегне изграждането на сложните съоръжения. Трасето ще бъде удължено с 2 км, но се спестяват около 300 млн. лв.\", пише още премиерът.", "date": "2018.08.07", "title": "Борисов се надява АМ Хемус при Ябланица-Боаза да тръгне предсрочно до август 2019 г."}
{"url": "http://standartnews.com/balgariya/boyko_borisov_shte_provede_nova_sreshta_s_horata_s_uvrezhdaniya-374490.html", "text": "Министър-председателят Бойко Борисов ще проведе нова среща с майки на деца с увреждания и с представителните организации на хората с увреждания. Това е втора среща помежду им, след като преди седмица премиерът пое ангажимент да се осигурят още 150 милиона лева допълнително през 2019 година за финансиране на личната помощ и месечното подпомагане. Днес се очаква да се обсъди в детайли как да се реши проблемът с липсващата информация в електронния регистър за хората с увреждания. Това е едно от условията за справедлива преценка на индивидуалните потребности и определянето на подпомагането. Вчера, по време на инспекция на домове за възрастни хора с увреждания в Пловдив, министърът на труда и социалната политика Бисер Петков също призна, че е необходим нов регистър, за да се решат проблемите и че настоящият е неадекватен.", "date": "2018.08.07", "title": "Бойко Борисов ще проведе нова среща с хората с увреждания"}
{"url": "http://standartnews.com/balgariya/adska_katastrofa_na_patya_varnaburgas_kelesh_zabi_kola_v_darvo_nepalnoletni_zaginaha-374493.html", "text": "Тежка катастрофа с две млади жертви се е случила снощи на пътя Варна-Бургас. След мелето още двама души берат душа. Ето какво съобщават официално от полицията. Около 21.30 часа, снощи, на стария път Варна - Бургас, в м-ст „Крушките\", е възникнало пътнотранспортно произшествие. Л.А. „Фолксваген\" с варненска регистрация е самокатастрофирал. Това съобщиха от ОДМВР-Варна. Водачът на автомобила – А.Х. (19 г.) от Варна, по време на движението си, губи контрол над МПС, излиза извън пътното платно и се удря в дървета, след което се преобръща напречно на пътя. Вследствие на инцидента двама души са загинали на място – непълнолетни момче и момиче. Тежко е пострадало още едно непълнолетно момиче, което е настанено в болнично заведение със съчетана травма и с опасност за живота. Водачът на автомобила е получил комоцио и травма на глава, настанен е за наблюдение в МБАЛ „Св. Анна\". Изясняват се причините и обстоятелствата около инцидента. По случая е образувано досъдебно производство.", "date": "2018.08.07", "title": "Адска катастрофа на пътя Варна-Бургас! Келеш заби кола в дърво, непълнолетни загинаха"}
{"url": "http://standartnews.com/balgariya/borisov_do_2024_g_am_hemus_shte_e_gotova-374498.html", "text": "Върви  мащабно строителство и така както съм обещал на хората от Тетевен, Севлиево, Габрово, Търново, Търговище, Варна, до 2024 година АМ „Хемус\" ще е готова. Това заяви министър-председателят Бойко Борисов, който днес инспектира строителството на участъка между Ябланица и Боаза. Премиерът изтъкна, че това е най-трудният за изграждане участък, за който се изисква огромен труд и капацитет. „Виждате как се строи в планината - тези българи в камионите, в багерите, във валяците, са герои също. Това прави БВП, това ще доведе повече бизнес и туристи\", добави Борисов. Министър-председателят изтъкна, че на 15 август предстои да започне строителството от Белокопитово до Търговище, междувременно ще стартират тръжните процедури и за двата лота до Велико Търново. Попитан за АМ „Струма\", Борисов отбеляза, че през есента ще бъде открита отсечката до Сандански. „Мащабно строителство тече и в образователната инфраструктура, каза още премиерът и добави, че за над 620 млн. лв. се строят и ремонтират училища и детски градини. По отношение на хората с увреждания министър-председателят посочи, че в момента върви разпоредената от него проверка на дневните центрове. „Имаме доста информация къде какво се случва и взимаме мерки\", заяви Борисов. Той изрази очакване до края на годината да се направи и информационната система, което беше договорено по време на срещата му с Национално представителните организации на хората с увреждания и с представители на майките на деца с увреждания. „В новия бюджет със 150 млн. лв. повече ще имаме в системата. Ако работим така, както в момента, ще могат да се осигуряват допълнително средства и през следващите години\", подчерта премиерът. „Всички системи имат нужда от повече финансиране\", каза още Борисов, като същевременно напомни, че са били платени над 6 милиарда – за КТБ, за руските реактори и за американските централи. „Това са две магистрали „Хемус\", добави премиерът в заключение.", "date": "2018.08.07", "title": "Борисов: До 2024 г. АМ \"Хемус\" ще е готова"}
{"url": "http://standartnews.com/balgariya/zov_za_pomosht-374502.html", "text": "  С молба за помощ към читателите на „Стандарт\" се обърна Стоян Рабаджийски от с. Елешница, който страда от рак на белите дробове. Той е пенсионер и месечният му доход възлиза на не повече от 250 лв. Лекарите го диагностицират с метастаз в белия дроб. За лечението му са изписани лекарства, общата стойност на които е над 700 лв. месечно.  Поради ниския си доход Стоян не може да купува необходимите животоспасяващи лекарства и моли всеки от вас за помощ. Ако желаете, може да помогнете на Стоян Рабаджийски на следната банкова сметка:", "date": "2018.08.07", "title": "ЗОВ ЗА ПОМОЩ"}
{"url": "http://standartnews.com/balgariya/maya_manolova_ochakva_okonchatelnite_predlozheniya_za_zakona_za_horata_s_uvrezhdaniya-374499.html", "text": "Омбудсманът Мая Манолова и протестиращите майки на деца с увреждания очакват днес да станат ясни окончателните предложения на социалното министерство за Закон за хората с увреждания, за да може Законът за личната помощ, който първи беше внесен в парламента, да бъде съобразен и синхронизиран с текстовете в Закона за хората с увреждания. Манолова каза това пред журналисти преди да влезе на среща в Министерския съвет по темата. Тя припомни, че до 31 юли социалното министерство трябваше да публикува законопроекта за обществено обсъждане. Сроковете бяха удължени до 6 август, за да може текстовете да бъдат съобразени със становищата на всички заинтересовани страни. По думите на Манолова трите законопроекта - за хората с увреждания, за личната помощ и за социалните услуги, трябва да вървят в пакет и текстовете в тях трябва да имат връзка помежду си. Мая Манолова уточни, че становището на омбудсмана е представено на срещата с премиера още миналия вторник. То е доработено с конкретни предложения по текстовете. Експертите на институцията са поели ангажимент да помогнат на социалното министерство като разпишат текстовете за това как трябва да изглежда мониторинговия орган. Според предложението на социалния министър той трябваше да е постоянен орган с администрация, което означаваше много пари да бъдат инвестирани в него, отбеляза омбудсманът. Манолова посочи, че тя и експертите предлагат този орган да работи на мрежов принцип, като в него участват омбудсманът, Комисията за защита от дискриминацията. Ние ще участваме с нашия ресурс, без това да струва допълнително още пари, уточни тя. По думите на омбудсмана поетите от нея ангажименти до този етап са изпълнени на 100%, сега очакванията са и властта да е изпълнила своите. Тя отбеляза, че са били поети конкретни ангажименти за това кога ще бъде готов подробен регистър за хората с увреждания. Очаква се и становище на социалното министерство за това дали ведомството възприема настояването на омбудсмана и протестиращите майки на деца с увреждания, комплексната оценка на индивидуалните потребности да има задължителен характер с препоръки към всички органи. Трябва да стане ясно и какъв контрол и стандарти ще бъдат предложени за помощните средства и медицинските изделия, дали от Министерството на труда и социалната политика са съгласни с тяхното предоставяне да се занимава Министерството на здравеопазването. В момента от там се източват много пари и е очевидно, че социалното министерство не може да се справи с това, коментира Мая Манолова. Манолова очаква и разчети ще има ли нов орган, който ще се занимава с хората с увреждания, като и яснота по сроковете, поставени от министър Бисер Петков, по отношение на реформата. Групата, представляваща правителството и лично премиера, се ангажираха миналия вторник трите закона - Закон за хората с увреждания, Закон за личната помощ и Закон за социалните услуги, да бъдат разглеждани в пакет. Важно е да се знае кога министър Бисер Петков ще обяви за публично обсъждане законопроекта за хората с увреждания, допълни Манолова.", "date": "2018.08.07", "title": "Мая Манолова очаква окончателните предложения за Закона за хората с увреждания"}
{"url": "http://standartnews.com/balgariya/nov_registar_za_horata_s_uvrezhdaniya_shte_bade_pusnat_do_kraya_na_godinata-374503.html", "text": "До края на годината ще има нов регистър за хората с увреждания, съобщи вицепремиерът Томислав Дончев след среща в министерския съвет с представители на протестиращите майки на деца с увреждания, на националнопредставителните организации на хората с увреждания, на институцията на омбудсмана. В срещата участва и министър Бисер Петков. Новият регистър ще обобщи информацията от всички институции - НЗОК, АСП, наличните парчета информация в Агенцията за хората с увреждания. Всеки човек на база на потребителски профил ще може да намира всичко налично за него в системата. Изработването на регистър ще даде прозрачност по отношение на финансовите ресурси, необходими за подкрепа на хората с увреждания - деца и възрастни. Ще се направи проверка и за изразходваните до момента средства за наличния неефективен регистър. Томислав Дончев благодари на участниците в срещата за конструктивния тон на диалога. По думите му, когато има протест, въпреки емоционалния тон на недоволството, се дава шанс на държавата да се вгледа по-внимателно в някоя система, институция. Откровеният разговор включва и това, че в грижата за хората с увреждания и в социалната система има много неща, които трябва да се променят, каза вицепремиерът. Той изтъкна, че ако нямаше предишна среща в МС, темата регистър нямаше да е на вниманието на властта. Регистърът не е панацея, но ще подреди нещата и ще даде яснота как да бюджетираме нови мерки, каза Дончев. Същественият концептуален въпрос е и бъдещето на Агенцията за хората с увреждания - какъв тип институция ще бъде - агенция, държавна агенция или комисия, каква част от правомощията на АСП ще преминат към АХУ, допълни още вицепремиерът Томислав Дончев. Финалният проект на Закон за хората с увреждания ще е готов в петък, съобщи министърът на труда и социалната политика Бисер Петков. На този проект ще бъде извършена цялостна оценка на въздействието. Прави се всичко възможно до 20 август или най-късно до края на месеца този законопроект да бъде публикуван за обществено обсъждане. До края на септември трябва да бъде утвърден от МС и съответно внесен в НС. В момента се подготвят и текстовете на проект на Закон за социалните услуги и в началото на септември трябва да има готов цялостен проект на този закон, каза Бисер Петков. Омбудсманът Мая Манолова припомни, че на предишната среща в МС всички са се обединили около това трите законопроекта - Закон за личната помощ, изготвен от омбудсмана и майките, както и двата на социалното министерство - Закон за хората с увреждания и Закон за социалните услуги, да бъдат гледани от парламента в пакет. Тя посочи, че институцията на омбудсмана ще направи корекция в текстовете на Закона за личната помощ, така че да бъдат синхронизирани със Закона за хората с увреждания. Тази седмица ще има нови работни срещи в МТСП. Обсъжда се и единен орган за уврежданията, каза Мая Стоицева, представител на протестиращите майки. Финансовата подкрепа за хората с увреждания няма да е за сметка на личната помощ, каза заместник-председателят на Националният съвет за интеграция на хората с увреждания Адриана Стоименова. Тя ще е за всички правоимащи с ТЕЛК решения над 50 процента по начина, разработен в проекта на Закон за хората с увреждания на социалното министерство. Предложени са и мерки по отношение на индивидуалната оценка, като тя ще бъде прилагана както по отношение на личната помощ, така и по отношение на различните подкрепи в МОН, за социалните услуги. По отношение на техническите помощни средства, министър Кирил Ананиев е поел ангажимент да се разработят механизми и стандарти те поетапно да минат към НЗОК и МЗ, защото общата цел на всички е да има стандарти и контрол на качеството и ценообразуването, така че публичният ресурс, който се отпуска, да е прозрачен, каза Стоименова. Министърът на труда и социалната политика Бисер Петков съобщи, че заедно с министър Ананиев са информирали участниците в днешната среща за направените от тях посещения в Дневни центрове за хора с увреждания, както и на лечебни заведения. От страна на контролните органи на МТСП до края на септември ще бъдат проверени всички 79 дневни центрове за пълнолетни с увреждания, а заедно с ДАЗД  ще бъдат направени проверки в дневните центрове за деца и младежи с увреждания, за да има цялостни впечатления от качеството на услугите и проблемите. Всичко ще бъде обобщено в доклад, който ще е готов до средата на октомври.", "date": "2018.08.07", "title": "Нов регистър за хората с увреждания ще бъде пуснат до края на годината"}
{"url": "http://standartnews.com/balgariya/benchev_nyamam_obsht_biznes_s_ochite_tova_che_obshtuvam_s_prestapnik_ne_me_pravi_i_men_prestapnik-374494.html", "text": "Общинският съветник от групата на БСП в Бургас Бенчо Бенчев, който беше арестуван заедно с Димитър Желязков – Митьо Очите  в Истанбул, е категоричен, че няма общ бизнес с Желязков. \"С толкова различни неща се занимаваме. Аз се занимавам, знаете, със селско стопанство, със земеделие. Димитър Желязков не мога да ви кажа с какво се занимава. Познавам го, не мога да кажа, че не се познавам с него, поздравяваме се. Държавата го е обявила за някакъв престъпник, за мен няма никакво значение – уважаваш ли ме, и аз те уважавам. Когато говоря с един престъпник, не значи, че и аз съм престъпник. Това престъпление ли е? Ако говоря с един доктор ще стана ли хирург, няма да стана, нали? Защо трябва да делим хората на прокажени и на нормални хора?\", коментира пред bTV Бенчев. Относно охранителната фирма на Митьо Очите, в която има дял, той обяви: \"Димитър Желязков не работи сега там. Работеше преди да стане престрелката... Не Димитър Желязков, а тази фирма охраняваше моите обекти тогава и аз давах някакви пари. Като бизнесмен реших, че ако стана собственик, не само, че няма да давам пари, ами и ще печеля. Това е основанието\". Бенчо Бенчев твърди също, че не е укривал Димитър Желязков. Помогнал му с превоз до Истанбул, където Очите искал да се лекува. \"Аз съм постъпил като човек, не мога да откажа на един болен да го превозя донякъде, разбирате ли? Не знаех, че го издирва Интерпол Ако знаех, никога нямаше да го взема, макар че беше в болно състояние\". На въпроса: \"Как се озовахте в един хотел с Димитър Желязков по едно и също време?\" той отговори: \"Някаква случайност! Просто аз също се изненадах как станаха тези неща... При ареста на Димитър Желязков аз не бях там, пристигнах по-късно и даже питах: Какво става тук?, понеже виждам, че е със свински опашки на ръцете. Те взеха, че се обърнаха и арестуваха и мен. Доказателства не може да има за обвинение, защото аз не съм укривал Димитър Желязков. Хотелът не е мой да го укривам, разбирате ли? Говори се, че регистрацията била моя. Регистрацията я направи колегата Несрин Узун на мое име, даже се обади и каза: \"Запазих ти стаи на твое име\", каза още Бенчев, който след пускането си вчера от ареста бързо бе забелязан в кафене в Бургас, което държи под наем, заедно с дъщеря си.", "date": "2018.08.07", "title": "Бенчев: Нямам общ бизнес с Очите, това, че общувам с престъпник, не ме прави и мен престъпник"}
{"url": "http://standartnews.com/balgariya/desetki_milioni_sa_shtetite_po_patishtata_ot_dazhdove_i_svlachishta-374504.html", "text": "За десетки милиони лева са щетите по републиканската пътна мрежа от дъждовете и свлачищата през последните два месеца. Това заяви пред журналисти министърът на регионалното развитие и благоустройството Николай Нанков днес. По думите му колкото средства са необходими, толкова ще бъдат отпуснати са покриване на щетите върху държавната и общинска инфраструктура. \"Ако трябва да направим анализ на всички увредени участъци от републиканската пътна мрежа от свлачищата и дъждовете през последните два месеца, говорим за няколко десетки милиона лева. Само в Тетевенско по общинската и държавна инфраструктура щетите от дъждовете са над 6 милиона лева, последното свлачище в Смолянско е над 7 милиона лева, Мизия - около 3 милиона, Дупница около 600 хиляди лева за общинска пътна инфраструктура\", заяви Нанков. Той припомни, че за Тетевенско Междуведомствената комисия за възстановяване и подпомагане към Министерския съвет е отпуснала около 500 хиляди лева за първоначалните щети, аварийното укрепване. Всичко друго е описано и като поражения ще бъде покрито от бюджета на Комисията, добави министърът. По думите му колкото и да е лимитиран бюджетът на Комисията, щетите се покриват, както в Мизия, така и в Тетевен, така в Смолянско. Трябва да мислим повече за превенция, а не да се реагира след събитията, добави Нанков и припомни, че през 2015 г. са били направени нормативни промени в Закона за устройство на територията. \"Променихме закона в свлачищен район да не се строи, ако няма изградена канализация и ред други превантивни мерки. Факт е, че сме свидетели в бъдеще на все по-чести подобни неблагоприятни явления, каза още Нанков. Той добави, че има контрол, но промените са направени 2015 г., а не 1985 г. По думите му проблемите по Черноморието от свлачища за стотици милиони, необходими за тяхното укрепване, са във връзка със строителство през 80 - 90-те години. Николай Нанков заедно с премиера Бойко Борисов и председателя на управителния съвет на агенцията \"Пътна инфраструктура\" инж. Светослав Глосов инспектира строителството на автомагистрала \"Хемус\" в участъка между Ябланица и Боаза.", "date": "2018.08.07", "title": "Десетки милиони са щетите по пътищата от дъждове и свлачища"}
