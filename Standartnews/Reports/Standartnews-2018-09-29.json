{"url": "http://standartnews.com/lyubopitno/cocacola_v_esennata_kolektsiya_na_desigual-376202.html", "text": "Испанският моден бранд Desigual посвети на Соca-Cola част от актуалната си колекция есен/зима 2018, съобщи Coca-Cola Journey България. Оригиналните и живи облекла са вдъхновени от емблематичното лого на Соca-Cola. Desigual превзе света със своите смели и удивителни дизайни. Тази колекция не е по-различна. Дръзки решения и обработки на логото на Coca-Cola влизат във вдъхновяващи комбинации на платове и асиметрични елементи. Сътрудничеството дава възможност на Desigual да разгърне въображението си за създаване на уникални дрехи, които ще допълват колекциите на бранда в шест предстоящи сезона. Червеният цвят на Coca-Cola се откроява в характерната стилистика на Desigual на дамските дрехи. Това е облекло за жени, които искат да са различни. Desigual проектира добре познатото лого на Coca-Cola на якета, връхни дрехи, ризи и обувки, за да създаде наистина уникални модни дамски артикули. А две от тениските в мъжката колекция се очаква да се превърнат в класика.", "date": "2018.09.28", "title": "Coca-Cola в есенната колекция на Desigual"}
{"url": "http://standartnews.com/svyat/gartsiya_se_gotvi_za_opasno_vreme-376176.html", "text": "Съседна Гърция се готви за опасно време. Очаква се циклонът \"Ксенофон\" да прерасне в още по-силна буря в следващите часове. Ветрове с пориви, доближаващи 100 километра в час, блокираха фериботния транспорт в Йонийско море. В  цяла Гърция са обявени кодове – жълт и оранжев, заради вятъра и силните гръмотевични бури. Най-опасно ще е в южната част. От българското външно министерство предупреждават сънародниците ни, които са там да бъдат особено предпазливи. Циклонът се движи от Йонийско море на североизток. Очакванията са силата му да бъде на истински ураган.", "date": "2018.09.28", "title": "Гърция се готви за опасно време"}
{"url": "http://standartnews.com/svyat/borisov_se_sreshtna_s_donald_tusk_v_nyu_york-376185.html", "text": "Премиерът Бойко Борисов се срещна с председателя на Съвета на Европейския съюз. \"Двамата имахме дълга среща. С него обсъдихме речите, които ще изнасяме на тема „ООН за всички хора: глобално лидерство и споделени отговорности за мирни, равнопоставени и устойчиви общества\". От една страна всички сме концентрирани върху процесите, които текат, но в същото време виждаме колко разединени и несигурни стават отношенията в света\", написа Борисов в профила си във Facebook. Министър-председателят е в Ню Йорк за 73-та среща сесия на Общото събрание на ООН. \"Приносът на България за Западните Балкани се оценява от всички много високо. Това посочиха лидерите по време на конференцията за Западните Балкани в рамките на форума на ООН\", заяви той. \"Очакват от нас и занапред да продължим да подкрепяме този път, тази перспектива и темпото да не спада до финалната фаза\", допълни премиерът.", "date": "2018.09.28", "title": "Борисов се срещна с Доналд Туск в Ню Йорк"}
{"url": "http://standartnews.com/svyat/samolet_propusna_pistata_i_katsna_v_okeana_po_chudo_nyama_postradali-376174.html", "text": "На пасажери на самолет им се наложи да плуват, за да оцелеят, след като самолетът пропусна пистата на тихоокеански остров и се \"гмурна\" в морето. Машината \"Боинг 737\" на компанията Air Niugini от Папуа Нова Гвинея се опита да кацне на летището на остров Уено в Микронезия, но в крайна сметка се оказа наполовина потопена в морето. Снимките и видеоклипът, публикувани в социалните медии, показаха как местните жители с малки лодки се опитват да окажат помощ на пътниците и и екипажа, тъй като водата покриваше по-голямата част от фюзелажа на самолета и той потъваше. Самолетът летял от Микронезия до въпросния остров в северозападната част на Папуа Нова Гвинея. Според авиокомпанията самолетът \"е кацнал малко извън пистата\". А от местното летище уточняват, че става въпрос за 160 метра, с които пилотът е пропуснал пистата. Няма сериозно пострадали. Всички 36 пътници и 11 души екипаж са прегледани в болница, като само един човек е леко ранен. \"Air Niugini може да потвърди, че всички на борда са били в състояние безопасно да се евакуират самолета\", твърди фирмата в кратко изявление. \"Авиокомпанията полага всички усилия, за да осигури безопасността и непосредствените нужди на нашите пътници и екипажи\". Не става ясно какво е причинило злополуката.", "date": "2018.09.28", "title": "Самолет пропусна пистата и кацна в океана, по чудо няма пострадали"}
{"url": "http://standartnews.com/mneniya/shte_se_vrashtam_v_balgariya_zaradi_mnogoto_priyateli-376187.html", "text": "- В България прекарах няколко изключително важни години от моя живот. Когато през 1998 г. станах генерален консул във Варна вече имах зад гърба си 10-годишен опит във външното министерство и правителствената администрация на Полша. Обаче престоят ми във Варна за мен беше бойно кръщене на дипломатическо поприще. Това беше много ценен опит,  от който се възползвах в по-нататъшната си кариера – първо като полски посланик в Азербайджан а след това като директор на Дипломатическия протокол във външното министерство на Полша. Когато преди четири години се завърнах в България, този път като посланик, имах ясен план: да придам нова динамика на полско-българските отношения. И мисля, че до голяма степен успях да постигна тази цел. З Специален момент в моята кариера беше  и получаването на  званието почетен гражданин на Варна. Това беше първото ми отличие, получено в чужбина. През тези години ми се случиха много важни неща и в личен план. Когато бях в България се роди дъщеря ми Мария. Тя, както и  синът ми Пьотр, прекараха голяма част от детството си в във вашата страна. Гордея се, че и двамата говорят български и знаят доста добре българската история. Затова България винаги ще заема специално място в паметта и сърцето ми. - С гордост мога да кажа, че през последните няколко години двустранните ни отношения се развиват с небивала динамика. По време на моя мандат осъществихме първата от 13 г. визита на полски президент в България, първото от 11 г. посещение на полски министър-председател, както и първата от 10 г. визита на министър на външните работи. С това обаче не се изчерпва списъкът с постигнатото. По време на моя мандат Полша доказа, че е близък партньор на България. Помогнахме на българските ВВС, ремонтирайки двигателите за самолетите МиГ-29. Последователно подкрепяме кандидатурата на България за шенгенското пространство. Близки партньори сме в ЕС и НАТО. Тези контакти в политиката намериха своето отражение и в други сфери. всяка година. Икономическите връзки между Полша и България също  стават все по-здрави, а полските фирми все по-често поглеждат към българския пазар, виждайки перспективи за своето развитие. - Свършеното от нас до тук е предпоставка за едно още по близко партньорство между нашите страни, което сега заедно трябва да надградим. Без да забравяме обаче, че в основата на това партньорство винаги е лежала взаимната изгода  и солидарността по ключови въпроси. Убеден съм, че  моят наследник и българските власти ще продължат да работят в тази насока за общо благо на двата народа, което пожелавам както на  всички българи и поляци така и лично на себе си. - Да  проговориш на езика на страната,  която за няколко години се е превърнала в твой дом може би е най-големият израз на уважение към твоите домакини. Избирайки „Хаджи Димитър\" а след това и други великолепни български творби, с които поздравявахме българите по повод националните ви празници, се стремяхме да покажем, че уважаваме нашите домакини, познаваме историята на България, разбираме българската култура и я възприемаме за специална и близка. Ако успяхме да осъществим тази цел поне в малка степен  за нас, полските дипломати, това е голям успех. - Историческите факти са нещо изключително важно, но за мен по-важно е едно универсално обобщение на историческите връзки между Полша  и България. Имам предвид и обединени не само от славянските си и християнски корени, но също и от болезнения опит на съществуване без собствена държавност и същевременно без възможност за определяне на собствената си съдба. Като полски посланик винаги съм се стремял да  обръщам внимание на този факт, защото той е ключ към взаимното разбиране на  историята на двете страни. През второто полугодие на тази година в сътрудничество с БАН организираме голяма научна конференция по повод стогодишнината от установяването на дипломатически отношения между Полша и България, на която ще застъпим точно тази теза. - Българското председателство беше успешно от организационна и политическа гледна точка. Сега трябва да се запази динамиката, постигната през последното полугодие, например в сферата на европейската интеграция на Западните Балкани. Виждам, че България продължава да работи активно в тази насока. Като посланик на страна-застъпник за европейската интеграция този факт много ме радва. Ще се радвам през следващите месеци да видя подобна солидарност и добронамереност спрямо нашия регион по отношение на европейския дневен ред и енергийните въпроси, особено в сферата на газовата политика. Защото, както гласеше мотото на българското председателството, „съединението прави силата\". - Разбира се и то многократно, защото това е най-бързата връзка с центъра на София. Полските трамваи са модерни и удобни и още дълги години ще служат на софиянци и гостите на столицата. Но участието на полски фирми в модернизацията на градския транспорт не се изчерпва с трамваите. В София, а и в няколко други български градa, Полски компании имат богат опит и в производството на мотриси за метрото и в жп транспорта. Сигурен съм, че България може само да спечели ако реши да се възползва от този опит. - Търговските и икономически отношения се развиват много добре. През 2017 г. двустранната ни търговия достигна близо 1,2 млрд евро. това е ръст с почти 12% спрямо предходната година. Нещо повече, в сравнение с 2007 г., когато България стана член на ЕС, двустранната  ни търговия се увеличи с 800 млн. евро. Тези числа показват, че полски продукти се търсят в България, защото те съчетават високо качество и достъпна цена. Радвам се, че  този интерес не е еднопосочен, тъй като българският износ за Полша също отбелязва ръст, достигайки 600 млн. евро м. г. Смятам обаче, че търговските ни връзки имат потенциал, който не е напълно използван. Има още много ниши, които могат да бъдат заети от полски и български компании. Една от тях са споменатите превозни средства за нуждите на транспорта в България. Знам, че интерес към България има и по отношение на търговски обекти. Потенциал има и в сферата на отбраната. Тук България би могла да се възползва от инициираната от полското правителство „Програма за подпомагане на сигурността на региона\" целяща по-тесни военно-политически и индустриални взаимоотношения със съюзниците ни: Вишеградската група, прибалтийските държави,  Румъния и именно България. - Аз и семейството ми винаги сме се чувствали отлично в България, както във Варна, така и сега в София. За мен е много важно, че мога да нарека приятели много от българите, с които се запознах. За доброто ми самочувствие в България допринася и фактът, че страната се променя в правилната посока, което според мен е заслуга на членството й в ЕС. С помощта на европейските средства бяха осъществени много проекти, благодарение на които градската среда стана по-приветлива. Появиха се и нови зелени площи, места за отдих и активно прекарване на свободното време, което много ме радва. Разбира се, има още какво да се желае в това отношение, но знам, че не всичко може да стане веднага. Както се казва и в Полша, и в България – всяко нещо с времето си. Със сигурност ще се завърна във България, воден или от новите ми служебни задължения или просто от любовта към вашата страна.", "date": "2018.09.28", "title": "Ще се връщам в България заради многото приятели"}
{"url": "http://standartnews.com/svyat/stotitsi_otmeneni_poleti_sluzhitelite_na_rayanear_protestirat-376167.html", "text": "Повече от 40 хиляди души ще бъдат засегнати от поредната стачка на ирландския нискотарифен авиопревозвач \"Райънеър\". Компанията отменя 250 от общо 2400 полета заради стачки на кабинния персонал в Белгия, Италия, Холандия, Португалия, Испания и Германия, както и на германските пилоти. Това е втори протест с подобни мащаби за \"Райънеър\", след като през август стачка в пет европейския страни засегна 55 хиляди пътници.", "date": "2018.09.28", "title": "СТОТИЦИ ОТМЕНЕНИ ПОЛЕТИ: Служителите на \"Райънеър\" протестират"}
{"url": "http://standartnews.com/biznes/eva_maydel_tsifroviziraneto_na_biznesa_dava_sredno_25_pogolyama_dohodnost_-376183.html", "text": "„Американско изследване на 400 компании показва, че тези, които са цифровизирали бизнеса си, имат средно 25% по-голяма доходност от тези, които не са. Новите технологии предоставят не само възможности за създаване на изцяло нови бизнеси, но могат да оптимизират всички съществуващи операции и на бизнеси, които не са били цифрови доскоро. Предприемачите на бъдещето са дигиталните предприемачи.\" Това заяви българският евродепутат от ГЕРБ/ЕНП Ева Майдел на 27 септември 2018 г. в София по време на форума „Предприемачи на бъдещето\", чийто специален гост беше. „Мит е, че приемането на цифрови технологии води непременно до унищожаване на работни места. Напротив, историята е показала, че всеки път, когато човечеството е изправено пред радикална трансформация на икономиката, създадените нови професии и възможности са повече. Две-трети от днешните първокласници е вероятно да работят професии, които дори не съществуват днес, но ще бъдат реалност благодарение на развитието на технологиите. Важно е да подобряваме уменията си постоянно, за да сме в крак с новите тенденции.\" Това допълни Ева Майдел. Българският евродепутат, предприемачи и експерти обсъдиха кои са определящите фактори за успеха на съвременния предприемач и какви умения и качества трябва да притежава предприемача на бъдещето. Дискусията е в рамките на форума „Предприемачи на бъдещето\", организиран от Клуб Инвестор.", "date": "2018.09.28", "title": "Ева Майдел: Цифровизирането на бизнеса дава средно 25% по-голяма доходност"}
{"url": "http://standartnews.com/biznes/kabinetat_shte_remontira_plana_za_vitosha_za_da_badat_smeneni_liftovete-376200.html", "text": "Действащият план на природен парк \"Витоша\" ще бъде променен така, че да бъдат подменени лифтовете и влековете, а след това ще бъде променен и Законът за горите. Това каза вицепремиерът Валери Симеонов пред журналисти днес, цитиран от „Дневник\". Той, заедно с министъра на околната среда Нено Димов и председателя на общинския съвет Елен Герджиков, посетиха и се возиха на Драгалевския лифт по покана на собственика - \"Витоша ски\". За момента не се предвижда на промените да се прави екооценка, като според Герджиков тя би трябвало да се направи, когато се появяват конкретни инвестиционни намерения. Планът на природния парк, който ще бъде променен, е със срок на действие до 2014 г., но продължава да важи четири години по-късно. Причината е, че изработеният нов план за управление от 2013 г. очакваше становище от министъра по околната среда дали трябва му бъде направена екооценка. Пред миналата зима се разбра, че ръководителката на дирекцията за природния парк Снежана Петрова оттеглила това искане. Днес Валери Симеонов и Нено Димов съобщиха, че планът е бил оттеглен от министерството от Петрова, но не посочиха кога. Същевременно измененията в действащия план са готови още от миналата зима. Тогава в изработването им участваха представители на Столичната община, на министерствата на спорта (МСС) и екоминистерството (МОСВ) и регионалното развитие (МРРБ). Сега те ще бъдат внесени в МОСВ, където ще бъдат разгледани от експертите, увери Димов. Той беше скептичен към възможността процедурата да завърши \"тази зима\". \"Витоша ски\" има проект за подмяна на всички лифтове за между 50 и 70 млн. евро, като са готови да започнат работа още утре, каза представител на дружеството. Той увери, че не предвиждат изграждането на нови съоръжения, а единствата промяна ще е да заменят влековете с още лифтове. Симеонов и Димов посочиха, че за промяната на действащия план ще подходят както с плана за природен парк \"Пирин\", където концесионер на ски зоната е свързаното с \"Витоша ски\" акционерно дружество \"Юлен\", което пък според премиера Бойко Борисов е на съсобственика на Първа инвестиционна банка Цеко Минев. Промяната в плана на Пирин беше внесена от Димов и приета от Министерския съвет на заседанието им между Коледа и Нова година. Впоследствие Върховният административен съд отмени решение на кабинета заради липсата на екооценка на плана. Правителството обжалва съдебното решение пред петчленен състав на ВАС. Попитан, министърът на околната среда каза, че ще изчака съдебното решение и тогава ще си помисли дали да възложи екооценка на промяната на плана на Витоша.", "date": "2018.09.28", "title": "Кабинетът ще ремонтира плана за Витоша, за да бъдат сменени лифтовете"}
{"url": "http://standartnews.com/biznes/mezhdunarodna_konferentsiya_v_plovdiv_obsazhda_blokcheyn_tehnologiite-376188.html", "text": "Международна конференция  \"Балканско блокчейн сътрудничество\" стартира в конгресния център на Пловдивския панаир днес. Събитието е организирано от \"Етик Финанс\" АД,  \"Тех парк Оптела\", \"Орфей клуб уелнес\" и ИТ \"Академия\" АД.   Участват представители на България, Хърватия и Сърбия. Гостуват и представители на Индийската икономическа търговска организация (ИИТО) от Бангалор, Индия. Конференцията е посветена на приложенията на блокчейн технологиите в икономиката, туризма, финансите, политиката и други сфери на стопанския и обществен живот. Сред участниците са проф. д-р Михаил Константинов от \"Информационно обслужване\" АД, проф. д-р Ганчо Ганчев от ЮЗУ, Горан Йерас,  председател на Задруга за етично финансиране - Хърватия,  Васил Дъбов - главен блокчейн съветник в \"Тех Парк Оптела\" и един от IT  ветераните в България и д-р Асиф Икбал,  президент на ИИТО. Дискусиите са посветени на особеностите на блокчейн технологиите и тяхното приложение в икономиката, политиката и обществения живот. Проф. Константинов говори за връзката между блокчейн технологията и електронното гласуване. Горан Йерас посвети изказването се на приложението на блокчейн във финансите  и особено на етичния елемент, който технологията добавя към банковите операции. Особен интерес предизвика дискусията за новите туристически платформи, базирани съща на блокчейн технологии.", "date": "2018.09.28", "title": "Международна конференция в Пловдив обсъжда блокчейн технологиите"}
{"url": "http://standartnews.com/biznes/evroparlamentat_predlaga_nova_barza_protsedura_za_targovskite_transgranichni_sporove-376189.html", "text": "В правната комисия на Европейския парламент беше представено предложение с призив за създаване на нова ускорена процедура за търговските спорове в Европейския съюз. Уреждането на търговски спорове е твърде бавно в Европейския съюз. Според Световната банка в редица държави членки това може да отнеме до 3-4 години. Като докладчик на Европейския парламент по създаването на минимални стандарти в гражданското производство в ЕС, българският евродепутат от ЕНП Емил Радев подчерта, че подкрепя идеята за създаване на такава ускорена процедура при трансгранични търговски спорове. Според него това би довело да сближаване на законодателствата на държавите членки в областта на процесуалното и търговското право. Въпреки че съществуват някои секторни процедури, приети в рамките на сътрудничеството в областта на гражданското правосъдие, като признаването на съдебните решения и премахването на екзекватурата и Европейската процедура за искове с малък материален интерес, гражданските процедури все още не са хармонизирани на европейско равнище. В призива на Комисията по правни въпроси се предлага Европейската комисия да направи законодателно предложение, с което да се въведе специфична процесуална заповед - европейска бърза гражданска процедура, която да се прилага в бизнеса и която ще предостави на европейските предприятия икономична и бърза възможност за разглеждане на търговски спорове. Една такава по-бърза европейска гражданска процедура може да съдържа строги, предварително определени срокове, отделна жалба по процедурни въпроси и ограничени възможности за представяне на нови обстоятелства по делото след първото разглеждане. Тази процедура би могла да бъде разработена така, че да предостави на страните възможност за уреждане дори на сложни спорове в рамките на от шест месеца до една година, което би довело до огромни спестявания за европейските предприятия и би активизирало неупотребяван капитал. Емил Радев подчерта, че специализацията на съдилищата и обучението на добри специалисти по търговско право, както от страна на съдиите, така и за другите юридически професии е от особено значение за прилагането на такъв тип процедура. Българският евродепутат приветства и идеята за създаването на Европейски търговски съд, който да допълва съдилищата на държавите-членки и да предложи на страните по спора допълнителен, международен форум, специализиран в разрешаването на търговски спорове.", "date": "2018.09.28", "title": "Европарламентът предлага нова бърза процедура за търговските трансгранични спорове"}
{"url": "http://standartnews.com/biznes/rabotodateli_vazmuteni_ot_namerenieto_da_se_vnedryavat_agenti_na_dans_vav_firmite-376199.html", "text": "Решението агенти на ДАНС под прикритие да влизат във фирмите без знанието на собственика, нарушава принципите на правовата държава. Това обяви от името на бизнеса председателят на Асоциацията на индустриалния капитал Васил Велев пред БНР. \"За нас това решение противоречи на някои основни принципи на правовата държава. И сега всеки може да бъде подслушван със специални разузнавателни средства, но за това трябва да има съдебно решение, тоест съдебен контрол. Докато при тази ситуация – агенти под прикритие в частни фирми, без знанието на собствениците и мениджмънта, е все едно прилагане на СРС без съдебен контрол. И какво ни гарантира, че на някакви средни равнища няма да се злоупотреби, да се открадне по този начин бизнес, или да се получи информация, която да се използва от конкуренцията при сделка и така нататък\", поясни Велев. С промени в Правилника за прилагане на Закона за ДАНС, приети от Министерския съвет, е предвидено агенцията да може да внедрява свои тайни агенти във фирми, ведомства и институции, без да уведомява собствениците и ръководителите. Те могат да бъдат с най-различни специалности, включително нотариуси, частни съдебни изпълнители, както и лица със свободни професии. Извадени са само адвокатите от тази възможност, след остро възражение на адвокатурата.", "date": "2018.09.28", "title": "Работодатели възмутени от намерението да се внедряват агенти на ДАНС във фирмите"}
{"url": "http://standartnews.com/sport/ntl_razdade_godishnite_si_nagradi_v__dema-376165.html", "text": "  Завърши осмият сезон на Националната тенис лига (НТЛ), който се осъществи благодарение на  голямата подкрепа от СПИДИ. На кортовете на водещия спортен комплекс \"Дема\" в  София  се изиграха финалните срещи от годишната надпревара в лигата. След много хубави мачове и няколко инфарктни момента, всички въпроси получиха своите отговори. Годишните награди на призьорите, предоставени от FPI Hotels&Resorts, връчи лично  изпълнителния директор Никола Петков. Да гледат Григор Димитров на живо във Виена на АТР 500  заминават победителите  двойки мъже:Веселин Трифонов, Григор Шопов /до 45/  и Ивайло Марков /45+/. Седем дни в хотел \"Свети Иван Рилски\" в  Банско по време на зимния сезон спечелиха Веселин Трифонов/18-40/, Тодор Митев /40+/  и  Иван Запрянов /55+/.", "date": "2018.09.28", "title": "НТЛ раздаде годишните си награди в  \"ДЕМА\""}
{"url": "http://standartnews.com/balgariya/konnitsata_na_gen_kolev_gromi_kazatsi_i_rumantsi-376203.html", "text": "  Иван Колев е роден на 15 септември 1863г. в село Бановка, Бесарабия/дн. Украйна/.  Селището се намира на 25 км. от Болград и е основано от българи, изселници от село Чоба, Пловдивско след Руско-турските войни.  Основно образование получава в родното си село, а средно в прочутата за времето си Болградска гимназия, която завършва през 1882г.  През 1884г. Иван заминава за България, където постъпва като помощник-секретар в Софийски окръжен съд.  През ноември 1885г. избухва Сръбско-българската война, а още в първите дни Иван Колев се записва доброволец и заминава за фронта с Ученическия легион.  Скоро той вижда своето призвание във офицерската професия и в началото на 1886 постъпва във Военното училище.  Юнкерите се разпределяли по специалности според успеха и Иван като отличник бил определен за артилерист. Той, обаче, желаел от сърце да стане кавалерист и заявил, че ако не стане такъв, ще напусне училището.  Желанието му било удовлетворено и през април 1887 г. Иван Колев се дипломира и е произведен в чин подпоручик.  Постъпва в Трети конен полк.  Младият офицер иска да продължи образованието си и след успешно положени изпити през 1890 г. заминава за Торино, Италия, за да постъпи във тамошната военна академия.  Завършва я успешно с чин ротмистър през 1894г. и се завръща в родината.  Назначен е за генерал-щабен офицер, а по-късно е издигнат за началник-щаб на кавалерийската инспекция.  Чете лекции по военна история и по негова инициатива са организирани първите конни състезания в армията.  През 1907 г. е изпратен на специализация в австрийската армия и след завръщането си е произведен в чин полковник и назначен за командир на Лейбгвардейския конен полк.  Такъв го заварва Балканската война.  По време на военните действия Иван Колев е началник-щаб на укрепения пункт Ямбол, а в последствие - началник-щаб на Трета армия.  По време на Междусъюзническата война е назначен за началник-щаб на Пета армия. През 1915г. е произведен в чин генерал-майор.  Година след година генерал Колев трупа умения и  военен опит, за да стигне до своя боен подвиг.  По време на Първата световна война той е инспектор на конницата и командир на Първа конна дивизия.  Тя действа в състава на Трета българска армия, която освобождава Добруджа до устието на Дунав.  Паметни остават думите му пред строената българска конница на 4 септември 1916 г. в очакване на сблъсъка с елитна руска част, двукратно надвишаваща нашите сили: \"Кавалеристи, Бог ми е свидетел, че съм признателен на Русия, загдето ни освободи.  Но какво търсят казаците в нашата Добруджа?  Ще ги бием и прогоним като всеки враг, който пречи на обединението на България!\"  Така говори само един голям български патриот, макар и роден в Руската империя.  Българската конница помита надвишаващите я казашки отряди и им нанася катастрофално поражение.  Събужда се спомена за страшната и непобедима българска конница от времето на Велика България, а командващия генерал Колев получава германски железен кръст за храброст, връчен му лично от главнокомандващия силите на Балканите фелдмаршал Аугуст фон Макензен. На 28 юли 1917 г.  Иван Колев е произведен в чин генерал-лейтенант, но изтощението от изминатите хиляди километри на кон си е казало думата и той е вече тежко болен.  Умира само ден по-късно по време на лечение във Виена.  По-късно тленните му останки са върнати в родината и погребани с почести.  България губи един от най-големите си военачалници.", "date": "2018.09.28", "title": "Конницата на ген. Колев громи казаци и румънци"}
{"url": "http://standartnews.com/balgariya/manolova_sezira_konstitutsionniya_sad_za_promenite_v_apk-376190.html", "text": "Омбудсманът Мая Манолова внася искане в Конституционния съд за установяване на противоконституционност на разпоредби от Административнопроцесуалния кодекс (АПК), които регламентират прекомерното увеличаване на таксите в касационното производство, при подаване на частни жалби и при искане за отмяна на решения, както и такива, с които се изключва касационното обжалване в няколко закона - Закон за достъп до обществена информация, Закон за социално подпомагане и Закон за семейни помощи за деца. Според Манолова тези норми са в противоречие с Конституцията на Република България. Омбудсманът атакува увеличаването на таксите за граждани, които стават 14 пъти по-високи, а за организациите - 74 пъти. \"Очевидната прекомерност е не само икономически необоснована от гледна точка на доходите на гражданите, но и би била съществена пречка за защита на основните им права\", пише в мотивите си до КС Манолова. Общественият защитник подчертава, че въвеждането на такса върху \"материалния интерес\", който в голяма част от административните производства е неясен и трудно определяем, дава възможност за нееднакво и дори хаотично прилагане на тази норма, което е в ущърб на достъпа до правосъдие на гражданите за защита на техни основни права. В искането до КС омбудсманът оспорва и промяната в Закона за достъп до обществена информация, с която се приема, че решенията на административните съдилища по жалби на граждани срещу решения за отказ за предоставяне на обществена информация не подлежат да касационно обжалване. Нормата е в ущърб на гражданите, тъй като въвежда едноистанционно съдебно производство за защита на техните основни права. Аналогично нарушение на конституционните принципи и норми е допуснато и с промяната в Закона за социално подпомагане и Закона за семейни помощи за деца. Омбудсманът смята, че с промените в АПК чрез така приетите законодателни решения не е осигурен баланс между увеличаването на таксите и правото на достъп до съд на гражданите, като същевременно възпрепятства голяма част от тях при защита на основните им права - защита, гарантирана им от Конституцията. \"Разглеждането на спорове от касационната инстанция е дължима гаранция за запазването и зачитането на правата и свободите на гражданите. Те трябва да имат сигурността, че достъпът до правосъдие е гарантиран чрез различни способи, но ще бъде осигурен по непротиворечив начин\", аргументира позицията си Манолова.", "date": "2018.09.28", "title": "Манолова сезира Конституционния съд за промените в АПК"}
{"url": "http://standartnews.com/balgariya/dps_razpozna_kriza_v_upravlyavashtoto_mnozinstvo-376181.html", "text": "Има криза в управляващото мнозинство, сочи анализ на председателя на ДПС Мустафа Карадайъ. Пред журналисти в парламента той заяви, че в последните два дни управляващото мнозинство не може да осигури кворум в пленарна зала и кворумът се осигурява от опозицията. Нещо повече - конструктивните действия на опозицията определят и дневния ред в Народното събрание - това е знак за вътрешна криза при управляващите, отбеляза Карадайъ. На въпрос как се излиза от такава криза - с преформатиране на мнозинството или с избори, Карадайъ заяви, че ДПС винаги са били конструктивни и ще продължават да бъдат. Има криза на държавността, нужна е реанимация на държавността, заяви той и допълни, че това може да започне с диалог. Първо е диалогът, след това е всичко останало, подчерта председателят на движението. По отношение на отложеното разглеждане на промени в Закона за местното самоуправление и местната администрация Карадайъ заяви, че такъв тип закони трябва да се вкарват за гласуване след широко обществено обсъждане. Закони, които имат важно обществено значение, би трябвало да се внасят от Министерския съвет, за да има яснота кой носи политическата отговорност, а не управляващите да се крият зад конкретни народни представители, коментира той. На въпрос какво в конкретния законопроект ги притеснява, Карадайъ каза, че с промените се прави опит да се създадат \"наказателни отряди\". Такъв тип закони са вредни за държавата и за обществото, смята той.", "date": "2018.09.28", "title": "ДПС разпозна криза в управляващото мнозинство"}
{"url": "http://standartnews.com/balgariya/tsvetanov_dps_shte_se_sreshtne_s_natsionalnoto_dvizhenie_na_obshtinite_i_mvr-376182.html", "text": "Ще има среща на ДПС с представители Националното движение на общините и МВР, за да изчистим притеснения по закона за местното самоуправление. Това каза пред репортери в парламента председателят на ПГ на ГЕРБ Цветан Цветанов. Репликата му бе в отговор на притеснения на ДПС по отношения на закона, изразени от председателя Мустафа Карадайъ. „За Закона за устройство на територията имаше също сериозен дебат. По време на дебата казахме, че докато има недоразумения и различни мнения, той няма да бъде внесен. Искам да благодаря на Искрен Веселинов за това, че успяха заедно с вицепремиера на Валери Симеонов и експерти да разговарят тази седмица на работна група\", каза още Цветанов и посочи, че е останал само един член, който трябва да бъде изчистен. „Що се касае до днешния Закон за местното самоуправление, ще поканим в предстоящата седмица представители на Националното движение на общините и на МВР, за да може с експертите на ДПС да говорят по всички текстове, по които те имат притеснения. А притесненията са относно възможността инспекторите и тези звена, които извършват проверки и контрол в общините, да имат функциите, които притесняват ДПС. Ние смятаме, че няма абсолютно никакви проблеми, но ще има работна среща\", обясни Цветанов и посочи, че оттеглянето на законопроекта не е обсъждано. „Но поемаме ангажимент, че между първо и второ четене ще се направи прецизиране на текстовете\", коментира той. Цветанов обясни, че управляващите не са смятали, че с този законопроект ще има някакъв проблем. „Но направихме отлагане на точката, за да намалим напрежението. Трябва да създаваме атмосфера на работа, а не на противопоставяне\", обясни председателят на ПГ на ГЕРБ. Той обясни, че кворум не се е събрал от първия път, защото в 9.00 ч. е имало народните представители, които все още са били на входа на Народното събрание и не са успели да влязат навреме. „Има и болни, има и командировани. Но целим да намалим напрежението\", посочи Цветанов.", "date": "2018.09.28", "title": "Цветанов: ДПС ще се срещне с Националното движение на общините и МВР"}
{"url": "http://standartnews.com/balgariya/pismoto_na_edin_uchilishten_direktor_koeto_dokosna_i_nayzakostenelite_sartsa-376180.html", "text": "Учебната година все още е в началото си – предстоят предизвикателни и понякога натоварващи месеци за учениците. За никого не е тайна, че днешните деца са част от едно от най-стресираните поколения в историята ни. Всички родители искат най-доброто за децата си, но някои прекаляват с амбициите си и превръщат наследниците си в инструмент за постигане на собствените си мечти. Тези хора са недоволни дори когато детето има оценка 5 по даден предмет. Амбициозните родители притискат децата си още от най-ранна възраст – да проходят рано, да преминат към гърне по-рано от съседското дете или братовчедите, а когато се появят оценките в училище, настава истински ад. А, замисляли ли сте се, че не трябва да обвинявате децата за това, че не достигат поставените цели, свързани с успеваемостта в училище. Най-добрият случай е, ако амбициите на родителите съвпадат с възможностите на детето и това не влияе негативно на неговата психика. Преди години директор на училище в Сингапур написа писмо до родителите на учениците си, което трогна хората от цял свят. В началото на учебната година именно родителите са тези, които трябва да си припомнят някои важни истини за училището и живота. Затова ви предлагаме да прочетете писмото, което докосна и най-закостенелите сърца.", "date": "2018.09.28", "title": "Писмото на един училищен директор, което докосна и най-закостенелите сърца"}
{"url": "http://standartnews.com/balgariya/kat_spipa_662_vodachi_govorili_po_telefona_si_pri_shofirane-376186.html", "text": "В периода от 17 до 23 септември 2018 г. на територията на всички държави членки на Европейската мрежа на службите на Пътна полиция – TISPOL бе извършен засилен контрол за незаконосъобразното използването на мобилни телефони от водачите на моторни превозни средства. Това съобщиха от МВР. В хода на акцията у нас са проверени 24 807 моторни превозни средства и 29 340 души. Установени са 662 нарушения по чл. 104 а от ЗДвП - неправомерна употреба на мобилни телефони от водачите на МПС. Най-много нарушения са установени от екипите в СДВР – 80, ОДМВР Велико Търново – 60 и ОДМВР Бургас – 53. За сравнение, при сходна операция, проведена от 14 до 20 февруари 2018 г., са проверени 17 616 МПС и 20 272 души. Тогава са били установени 565 случая на аналогични нарушения.", "date": "2018.09.28", "title": "КАТ спипа 662 водачи говорили по телефона си при шофиране"}
{"url": "http://standartnews.com/balgariya/vdignaha_tsenata_na_prirodniya_gaz_s_1389_za_potrebitelite_shte_e_8_povisoka-376191.html", "text": "Цената на природния газ, на която \"Булгаргаз\" ЕАД ще продава на крайните снабдители и на клиенти, присъединени към газопреносната мрежа, до края на годината ще в размер на 456,65 лв./1000 нм3 или 43,28 лв./MWh (без акциз и ДДС). Тя е с 13,89% по-висока от цената за третото тримесечие на 2018 г. Това съобщиха от Комисията за енергийно и водно регулиране (КЕВР), която взе Решение във връзка с подаденото от \"Булгаргаз\" ЕАД заявление за утвърждаване на цени за четвъртото тримесечие на 2018 г. Утвърдената от КЕВР цена от 456,65 лв./1000 нм3  включва компонента за услугата \"обществена доставка\" в размер на 6,17 лв./1000 нм3. В цената е включена и компонентата \"задължение към обществото\" от 1,40 лв./1000 нм3, която покрива разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации, посочиха от КЕВР. В предлаганата цена на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Поради запазване размера на съпътстващите такси за достъп, пренос, разпределение и снабдяване с природен газ, повишението на цената за крайните битови и стопански клиенти - ползватели на природен газ, ще бъде под 8 на сто, допълниха от регулатора. При утвърждаване на цената на природния газ КЕВР е отчела условията по действащия договор между \"Булгаргаз\" ЕАД и \"Газпром Експорт\" и прилага изцяло залегналата в него Методика, съгласно която се вземат предвид промените на цената на петрола и на алтернативните на природния газ горива на световните пазари през последните 9 месеца, калоричността на природния газ, както и измененията в курса на щатския долар спрямо лева, уточниха от енергийния регулатор. Правомощията на регулатора са единствено да установи дали заявлението на обществения доставчик \"Булгаргаз\" ЕАД отговаря на изискванията на наредбата за определяне цените на природния газ и на договора за доставка между двете дружества, изтъкнаха от КЕВР.", "date": "2018.09.28", "title": "Вдигнаха цената на природния газ с 13,89%, за потребителите ще е 8% по-висока"}
{"url": "http://standartnews.com/balgariya/elektronna_sistema_shte_sledi_produktite_ot_pozitivniya_lekarstven_spisak-376192.html", "text": "Електронна система ще следи наличностите на лекарствата  в България, решиха депутатите с окончателно приети текстове от законопроекта за лекарствените продукти в хуманната медицина, реши днес парламентът. Данните в системата ще са показател дали има риск от недостиг за определен медикамент, като ще се забранява реекспортът му. С промените в закона се завишиха сериозно и санкциите при извършване на нерегламентирана търговия с лекарства. Който извърши износ на лекарствени продукти, включени в забранителния списък, ще се глобява от 50 000 до 100 000 лева. Срещу измененията се обявиха от БСП с мотива, че информационната система все още не е създадена и не е ясно дали ще заработи. Георги Михайлов от БСП обоснова решението на социалистите да не подкрепят промените в закона: \"Изключително важен е законът, изключително сериозен, но той почива на един балон, който в момента се надува. Сега от тук да започнем да чакаме създаването на системата и след това да видим дали тя работи или не, в чий интерес е всичко това и какъв ви е ефектът от целия законопроект?\" Председателят на Здравната парламентарна комисия и депутат от ГЕРБ Даниела Дариткова упрекна левицата: \"Вчерашното ви решение да не се регистрирате в зала и днешното заявление ми дава основание да имам сериозни съмнения, че вие закриляте реекспорта на медикаменти в България, който оставя българските граждани без лекарства. Аз съм удивена защото вие в комисия подкрепихте голяма част от текстовете на закона\". Дариткова защити създаването на специализирана електронна система в рамките на закона, а не в последваща наредба на Здравното министерство и обясни, че тя ще проследява и анализира лекарствените продукти, включени в позитивния лекарствен списък и ще се администрира и поддържа от Изпълнителната агенция по лекарствата. Тя уточни още, че до 4 месеца ще бъде изградена информационната електронна система за недостиг на лекарствени продукти на пазара. \"В случай че се установи риск от дефицит, установи се недостиг по параметрите, които сме заложили в закона, ще се генерира забранителен списък за износ, който ще се изпраща на Агенция \"Митници\". Недостиг ще се установява, в случай че наличните в страната количества от съответния лекарствен продукт са по-малко от 65 на сто от необходимите количества за задоволяване на здравните потребности на населението за период от един месец, изчислени въз основа на средномесечното потребление на съответния лекарствен продукт за предходните 6 месеца. За периода на недостиг на медикамента, включен в Позитивния лекарствен списък, ще се забранява износът му. Който извърши износ на такъв лекарствен продукт, за който у нас е установен недостиг, ще се наказва с глоба от 50 000 до 100 000 лв., а при повторно извършване на същото нарушение - с глоба от 100 000 до 150 000 лв. Търговците на едро и дребно с лекарствени продукти и лечебните заведения в България ще предоставят ежедневно чрез системата информация на ИАЛ за доставките и наличните количества на медикаменти от Позитивния лекарствен списък. Изпълнителната агенция по лекарствата ще изготвя, актуализира и поддържа Списък на лекарствените продукти, включени в Позитивния лекарствен списък, за които е установен недостиг на територията на България. Списъкът ще се актуализира ежеседмично и при промяна на обстоятелствата, свързани с внос и/или износ на медикаменти от Позитивния лекарствен списък. Изпълнителната агенция по лекарствата може да извършва съвместни проверки с Националната агенция за приходите, Агенция \"Митници\", Националната здравноосигурителна каса, Министерството на здравеопазването и Националния съвет по цени и реимбурсиране на лекарствените продукти при осъществяване на своите функции в областта на контрола върху лекарствените продукти.", "date": "2018.09.28", "title": "Електронна система ще следи продуктите от Позитивния лекарствен списък"}
{"url": "http://standartnews.com/balgariya/trima_moldovtsi_sa_arestuvani_za_vzriveniya_bankomat_v_stara_zagora-376193.html", "text": "Трима молдовски граждани са били задържани за взривяване на банкомат в Стара Загора. Това заяви пред журналисти в Нова Загора министърът на вътрешните работи Младен Маринов. Откраднатата сума е била възстановена, като тя възлиза на над 50 000 лева. Министърът похвали бързата работа и координацията на служителите на двете областни дирекции на МВР в Стара Загора и Пловдив. Изяснява се дали задържаните са съпричастни и към друго престъпление на територията на страната. Банкоматът, намиращ се в хранителен магазин на ул. \"Младост\" в старозагорския кв. \"Железник\", е бил взривен в нощта срещу 27 септември. Министър Младен Маринов заедно с министъра на регионалното развитие и благоустройството Петя Аврамова откриха днес реновираната Районна служба \"Пожарна безопасност и защита на населението\" в град Нова Загора.", "date": "2018.09.28", "title": "Трима молдовци са арестувани за взривения банкомат в Стара Загора"}
{"url": "http://standartnews.com/balgariya/235_mln_lv_se_investirat_v_obnovyavaneto_na_sgradi_na_mvr-376194.html", "text": "С 23,5 млн. лв. от управляваната от Министерството на регионалното развитие и благоустройството Оперативна програма „Региони в растеж\" 2014-2020 се обновяват 52 сгради на Министерството на вътрешните работи, от които областни дирекции, районни управления на полицията, 1 гранично полицейско управление, 22 районни служби „Пожарна безопасност и защита на населението\" и един учебен корпус. Това съобщи министърът на регионалното развитие и благоустройството Петя Аврамова, която заедно с министъра на вътрешните работи Младен Маринов, областния управител на Сливен Чавдар Божурски, кмета на Нова Загора Николай Грозев и директора на Главна дирекция \"Пожарна безопасност и защита на населението\" гл. комисар Николай  Николов, откри  реновираната районна служба на пожарната в Нова Загора. В сградата са изпълнени всички предписани мерки за енергийна ефективност, конструктивно укрепване и е подобрен достъпът за хора с увреждания, каза още тя. Сградата не е била ремонтира около 50 години. Работата по 9 от сградите вече е приключила, като в Нова Загора е обновена и сградата на районното полицейско управление. Инвестициите в тези проекти показват грижата за хората, които денонощно отговарят за нашата сигурност, посочи министърът. Обновяването на Районната служба „Пожарна безопасност и защита на населението\" в Нова Загора е един от седемте проекта на обща стойност 5,3 млн. лв., по които общината е бенефициент по програмата. 4,1 млн. лв. от тях са свързани с въвеждане на мерки за енергийна ефективност и обновяване на 13 сгради – на районната пожарна служба и полицейското управление, СОУ „Иван Вазов\" и 10 жилищни сгради. Министър Аврамова поздрави кмета на Нова Загора Николай Грозев за грижата към хората и осигуряването на добра среда за работа и живот и изрази увереност, че и другите проекти ще бъдат реализирани успешно. Пред журналисти регионалният министър посочи, че предстои да й бъде предаден обобщеният доклад за състоянието на настилките, мантинелите, банкетите и всичко свързано с предишни ремонти на пътища. „Въз основа на този доклад ще може да направим изводи за най-тежките и най-нуждаещите се от ремонт пътни участъци, така че да приоритизираме и да осигурим финансов ресурс за изпълнението им. Желанието ни е всички пътища в България да бъдат добри, хората да пътуват спокойно и да имаме изграден магистрален пръстен\", коментира тя. Аврамова съобщи още, че се работи усилено за довършване на АМ Хемус и по вертикалните отсечки Видин-Ботевград и Русе-Велико Търново. „Желанието ни е с въвеждането на тол системата, която ще ни даде допълнителен ресурс, да успеем да изграждаме нови пътища и да ремонтираме старите, които имат нужда\". Имаме амбицията част от пътните проекти като тунела под прохода Петрохан и тунела под Шипка да бъдат реализирани с публично-частно партньорство с цел да се осигури финансиране за всички проекти на стойност близо 3 млрд. лв., които са в програмата на правителството и МРРБ. Прецизират се условията, по които ще работи Националната програма за енергийна ефективност на многофамилни жилищни сгради, каза министър Аврамова, напомняйки, че по нея са обновени 1364 жилищни блока. Тя изрази надежда, че до средата на 2019 г. ще бъдат завършени и останалите сгради със сключени договори за целево финансиране с Българската банка за развитие.", "date": "2018.09.28", "title": "23,5 млн. лв. се инвестират в обновяването на сгради на МВР"}
{"url": "http://standartnews.com/balgariya/noi_shte_pravi_mashtabna_informatsionna_kampaniya_za_badeshti_pensioneri-376195.html", "text": "Международният ден на възрастните хора, за какъвто 1 октомври е обявен от 28 години насам, ще бъде отбелязан по традиция като Ден на отворените врати в офисите на териториалните поделения на Националния осигурителен институт (ТП на НОИ). В обособени и изнесени приемни служителите на института ще отговарят на запитвания относно придобиването право на пенсия, актуалните изисквания за пенсиониране в различните категории труд и възможностите за закупуване на недостигащ осигурителен стаж. Като жест по случай празника и като улеснение за работещите през седмицата експерти от пенсионния отдел в ТП на НОИ в Пловдив ще работят в съботния ден на 29 септември. Екипът възнамерява да обърне внимание на всекиго в по-спокойната атмосфера на неработен ден. Пловдивските експерти ще оказват помощ при предстоящо пенсиониране, при отпуснати вече пенсии, ще помагат при възникнали конкретни казуси. С интензивната информационна кампания в Деня на отворените врати НОИ продължава утвърдената линия да запознава възможно повече хора със социалноосигурителните им права. Израз на този стремеж на празничния 1 октомври ще бъде и поредицата от посещения на служители от НОИ в заведения за социални услуги за възрастни хора. На 1 октомври управителят на института Ивайло Иванов ще посети Дома за стари хора в столичния квартал Горна баня и ще отговори на въпросите на настанените там. Планирани са посещения на ръководители на ТП на НОИ и експерти от службите за среща и консултации в домове за стари хора в Кърджали, Айтос, Пазарджик, с. Главиница, Старозагорски минерални бани, Вълчедръм, Хасково, с. Фатово - област Смолян. Със същата мисия ще бъдат посетени пенсионерски клубове в Кърджали, Плевен и Благоевград, Дом за възрастни хора със сетивни нарушения – Хасково, Дом за възрастни с физически нарушения – Кюстендил.", "date": "2018.09.28", "title": "НОИ ще прави мащабна информационна кампания за бъдещи пенсионери"}
{"url": "http://standartnews.com/balgariya/ninova_izleze_s_presen_priziv_za_borba_sreshtu_pravitelstvoto-376196.html", "text": "Към единение срещу модела на разграбване на националното богатство, минаващо през смяна на управляващата коалиция, призова лидерът на БСП Корнелия Нинова в декларация от парламентарната трибуна. Конкретният повод е 1 октомври - Международен ден на възрастните хора. Ниските пенсии, сделката за ЧЕЗ, концесията за Летище София, скокът на цените - всичко засяга живота на българите, посочи тя като основание за обединение на народа срещу, по думите й, модела на разграбване на националното богатство. Да не се държим само към своята партийна принадлежност, да потърсим единение за промяна, която минава през смяна на управляващата коалиция, призова лидерът на социалистите. И обеща, ако българите дадат властта на левицата, да развалят концесията на софийския аеропорт, в която имало много противоречащи на правния мир положения. Корнелия Нинова изтъкна, че милион и половина пенсионери живеят на прага на бедността и укори управляващите, че са отхвърлили предложението за преизчисляване на всички стари пенсии, закона за възрастните хора и редица други социални законодателни инициативи на БСП.  Вместо обещаните 300 лв. минимална пенсия от Обединени патриоти, догодина увеличението на пенсиите ще е между 2 и 5 лв по т.нар. швейцарско правило, обърна внимание председателят на левицата. В същото време, продължи тя, се предлага реформа в здравната система, според която трябва да се плащат 12 лв. допълнително застраховка. Защо държавата и днес не плаща дължимите осигуровки за пенсионерите, ще плащате ли тогава тези 12 лв. допълнително, кога ще върнете онези милиард и половина, които Симеон Дянков прехвърли от НЗОК в държавата неизвестно за какво. Тези въпроси отправи Нинова към здравния министър Кирил Ананиев, който беше в пленарната зала за петъчния парламентарен контрол. Социалистите определиха предложенията за реформа като здравен геноцид. Има и втора застраховка за старините на управляващите днес - сделката за концесията на Летище София, посочи още Нинова. Тя се обърна към Обединени патриоти - къде са сега в политиката и защо мълчат за тази концесия. Защото сте във властта, отговори сама. Констатацията на БСП е и за паралелна държава, власт, която на финала бърза, \"докато са млади, да си осигурят старините\". Корнелия Нинова продължи и с цените на тока, газта, парното, водата през тази година.", "date": "2018.09.28", "title": "Нинова излезе с пресен призив за борба срещу правителството"}
{"url": "http://standartnews.com/balgariya/zdravnata_komisiya_v_ns_shte_diskutira_variantite_za_reforma_v_sektora-376197.html", "text": "През следващите седмици в комисията по здравеопазване ще започне поредица от дискусии по вариантите за промяна на здравноосигурителния модел, предложен от Министерството на здравеопазването. Това каза пред журналисти в Народното събрание председателят й Даниела Дариткова от ГЕРБ. Ще бъдат изяснени всички детайли, параметри, увери тя. Нямаме краен модел, към който да имаме първоначални пристрастия, подчерта Дариткова. Комисията по здравеопазване е получила вече цялата информация за моделите, за обществените нагласи, проведено е и сериозно социологическо проучване. Ще има редица дискусии, срещи с експерти, ще търсим максимално съгласие да се намери такъв вариант за усъвършенстване на здравноосигурителния модел, който да е в интерес на всички, които по един или друг начин са ангажирани в сектор \"здравеопазване\", и най-вече на българските пациенти, увери Даниела Дариткова. Тя припомни, че предложението на министъра за промяна в здравноосигурителния модел е във връзка с решение на НС от 13 юни т.г., с което той е задължен до 30 септември да предостави варианти за реформа. В него е записано изрично, че трябва да протече широко обществено обсъждане, преди внасяне на предложенията в парламента и в тази връзка са били и последните срещи.", "date": "2018.09.28", "title": "Здравната комисия в НС ще дискутира вариантите за реформа в сектора"}
{"url": "http://standartnews.com/balgariya/v_aresta_ostava_obvineniyat_za_chetvornoto_ubiystvo_v_kaspichan-376198.html", "text": "Съдът остави за постоянно в ареста обвинения за жестокото четворно убийство в Каспичан, съобщава Дарик. На 26 септември в къща в Каспичан бяха открити четири трупа - на възрастни мъж и жена и техните син и дъщеря. За престъплението беше задържан 63-годишен мъж, роднина на семейството. Извършителят направи пълни самопризнания и съдейства на полицията. Сигналът бил подаден от дъщерята на по-младата убита жена, която нямала връзка с нея от 24 септември. След като била придружена от полицаи до дома на семейството, първо открили две тела в антрето, а след това и труповете на възрастните хора. Жертвите били с множество наранявания, нанесени вероятно с брадва. Вчера окръжният прокурор на Шумен Маргарита Георгиева окачестви престъплението като изключително брутално. Изяснено е, че между семейството и задържания мъж имало роднински спорове, вероятно свързани с имот. Обвиненият Петър Петров е бил осъждан в Смолян за опит за убийство. Присъдата му е била условна и вече е реабилитиран за това престъпление, извършено още през 1989 г., съобщават от пресцентъра на прокуратурата.", "date": "2018.09.28", "title": "В ареста остава обвиненият за четворното убийство в Каспичан"}
{"url": "http://standartnews.com/balgariya/premierat_pred_os_na_oon_balgariya_postavi_zapadnite_balkani_vav_fokusa_na_evropeyskata_politika-376201.html", "text": "В миналото Балканите често са били източник на конфликти и дори днес някои от тях не са заглъхнали напълно. Използвайки историческия шанс, който предоставя председателството на Съвета на ЕС,  България инициира процес, който постави Западните Балкани във фокуса на европейската политика. В Западните Балкани бе постигнат забележителен напредък по въпроси, за чието разрешаване досега бяха нужни десетилетия. Това заяви българският министър-председател Бойко Борисов в изказването си по време на общия дебат в рамките на 73-ата сесия на Общото събрание на ООН в Ню Йорк. Тази година основната тема на Общия политически дебат на ООН е „Глобално лидерство и споделени отговорности за мирни, справедливи и устойчиви общества\". Българският министър-председател подчерта пред участниците в общия дебат на ООН, че убедително свидетелство за напредъка на страните от Западните Балкани са подписаните неотдавна ключови договори между София и Скопие и между Атина и Скопие. „Буквално след два дни Република Македония ще трябва да направи решителен избор за своето бъдеще – да утвърди постигнатия безпрецедентен компромис със съседна Гърция, който ще разчисти пътя на страната към европейската и евроатлантическата ѝ интеграция. Моментът наистина е исторически, като въпросът е „сега или никога\", посочи Бойко Борисов. По думите му всички са наясно, че това е само началото на един нов, обнадеждаващ, но нелек и некратък път. „Залогът е много висок. Не можем да оставим на политическата карта „бели петна\" на държави със забавено развитие. Обстановката е твърде динамична и наситена с важни събития, които ще предопределят посоката на развитие на региона за много години напред, а с това в голяма степен и състоянието на ЕС\", категоричен бе българският премиер. Бойко Борисов посочи, че справянето с глобалните предизвикателства днес не е по силите на отделните държави, а изисква споделена отговорност и партньорство. „Глобалното лидерство преди всичко е висока отговорност. Без значение дали една страна е малка или голяма – всяка може да има принос за утвърждаването на мира, равнопоставеността и устойчивостта на нашите общества\", уточни Борисов. Към присъстващите делегации от цял свят той отправи посланието, че гарантирането на мира и благоденствието в света може да стане не само с оръжия и битки, но и с повече хуманност. „Нашето разбиране за глобално лидерство включва и икономическото овластяване на жените, като основна предпоставка за постигане на устойчиви общества и на фактическа равнопоставеност между половете\", подчерта Бойко Борисов. Премиерът Борисов коментира и темата с продължаващия конфликт в Източна Украйна. „За съжаление, няма напредък по изпълнението на Минските споразумения, което смятаме, че е единственият начин за намиране на мирно и устойчиво решение на конфликта\", отбеляза Бойко Борисов и отправи призив за удвояване на съвместните усилия за постигане на мир и стабилност в Украйна при зачитане на суверенитета и териториалната цялост на страната. Министър-председателят Бойко Борисов изрази мнение, че чрез възобновяването на Близкоизточния мирен процес може да се достигне до окончателно споразумение, на базата на принципа на две държави, съжителстващи в мир и сигурност. „Въпреки усилията на международната общност, военните действия в Сирия продължават и водят до многобройни жертви сред гражданското население, както и до хиляди нови бежанци. България подкрепя усилията за предотвратяване на ескалацията на въоръжения конфликт и поддържаме продължаването на политическия диалог и на вътрешно-сирийските преговори\", каза още министър-председателят. В речта си пред участниците в Общото събрание на ООН, българският премиер заяви, че по отношение на Либия страната ни поддържа Плана за действие на ООН и усилията на Мисията на Световната организация за подкрепа, чиято първостепенна задача е стабилизиране на страната и постигане на национално помирение в условията на политическа и институционална фрагментация. „Подкрепяме договореностите, постигнати от четирите ключови политически лидери за провеждане на президентски и парламентарни избори\", допълни още премиерът. Бойко Борисов заяви, че миграцията е глобален феномен и точно затова изисква глобален отговор, като международната общност следва да насочи усилията си към основните причини за миграцията – политически, социално-икономически и природни. „В рамките на европредседателството България взе активно участие в процеса за договаряне на Глобалния пакт за сигурна, редовна и законна миграция. Приветстваме и приключилото съгласуване на текстовете на Глобалния пакт за бежанците\", допълни той. Премиерът коментира в своето изказване и нарастващия брой терористични актове по света. По думите му нерегламентираните миграционни потоци предоставят широки възможности за проникване в нашите страни и общества на бивши бойци от войната в Сирия, Ирак, Афганистан и др., включително на добре обучени членове на терористични организации като ИДИЛ и Ал-Кайда. „Приоритетна задача е предприемането на мерки за предпазване на младите хора от радикализиране и въвличане в мрежите на терористични групи, както и неутрализирането на влиянието на лица и организации, проповядващи извършването на терористични актове\", уточни Борисов. Българският министър-председател посочи, че на Срещата за борба със световния проблем с наркотиците, организирана от президента на САЩ Доналд Тръмп, всяка държава е поела твърд ангажимент да се бори с този световен бич. „България неслучайно беше съдомакин на Срещата, тъй като вече е поела отговорност и е доказала с дела своята ангажираност с проблема. Моята страна може да служи за пример. Постигането на мир, сигурност и стабилност, както и на Целите за устойчиво развитие, минават през конкретни стъпки като тази\", подчерта премиерът Борисов. Своята реч министър-председателят Борисов завърши с препратка към подвига на българските граждани, на Българската Православна Църква, на видни общественици и интелектуалци по времето на Втората световна война, когато те спасяват почти 50 000 български евреи от депортация в лагерите на смъртта. „Историята за спасяването на българските евреи носи силно  послание - хуманността и смелостта могат да победят силата и безразсъдството и да спасят човешки живот. Българският пример трябва да бъде познат, за да даде кураж на много хора по света\", сподели премиерът. Той бе категоричен, че не трябва да се допуска връщането  на  ксенофобията и антисемитизма, незачитането на правото на живот на всяко живо същество по расов, етнически или друг признак. „Знаем, че това е възможно и вече се е случвало\", завърши Бойко Борисов.", "date": "2018.09.28", "title": "Премиерът пред ОС на ООН: България постави Западните Балкани във фокуса на европейската политика"}
{"url": "http://standartnews.com/balgariya/repete_pak_nyama_kvorum_opozitsiyata_gleda_seir-376173.html", "text": "Парламентът и днес не успя да се събере до 121 депутати, за да започне работа. БСП и ДПС гледаха сеир как мнозинството, въпреки че беше много по-многолюдно от вчера, не успя да достигне заветната цифра. Електронното табло показа 116 регистрирани народни представители. Така се оказва, че мнозинството ще трябва да събере петима свои представители за 15 минути. Толкова отсрочна за попълване на редиците даде председателят на Народното сърание Цвета Караянчева. Тя обяви втори опит за събиране на кворум след 15 минути.", "date": "2018.09.28", "title": "Репете: Пак няма кворум, опозицията гледа сеир"}
{"url": "http://standartnews.com/balgariya/pochina_oshte_edna_zhena_ot_tezhkata_avtobusna_katastrofa_kray_svoge-376166.html", "text": "Почина още една жена от ранените в катастрофата край Своге, съобщи Нова телевизия, позовавайки се на свои източници от \"Пирогов\". Така жертвите на жестоката катастрофа стават 18. Припомняме, тежкият инцидент стана на 25 август. Тогава пълен с пътници автобус излезе от пътя и се преобърна на асфалтова площадка под нивото на пътното платно на изхода на града. Заради тежката катастрофа трима министри подадоха оставки. С постовете си се разделиха вътрешният министър Валентин Радев, транспортният Ивайло Московски и регионалният - Николай Нанков.", "date": "2018.09.28", "title": "Почина още една жена от тежката автобусна катастрофа край Своге"}
{"url": "http://standartnews.com/balgariya/semeystva_ostanaha_bez_dom_sled_pozhar_v_blok_v_bozhurishte-376179.html", "text": "Жилищен блок горя в Божурище. Сградата се намира в центъра на града. По първоначална информация огънят е тръгнал от апартамент в горната част на двуетажния блок, в следствие на което покривът се е срутил. Съседи разказали пред полицейските екипи, че в сградата живее психично болен мъж, който заплашвал да се самозапали. От Спешна помощ обаче заявиха категорично, че при пожара няма пострадали. В жилищния блок не е намерено тяло, каквито информации се появиха първоначално. Сигналът за инцидента е подаден малко след 22.00 ч. Хората от сградата са били евакуирани. Кметът на града Георги Димов е предложил на живущите да бъдат настанени в хотел, но те отказали, за да пазят домовете си от набези. От МВР уточниха, че не е правен щателен оглед на сградата, тъй като все още има тлеещи огнища. Гасенето е било бавно, тъй като покривната конструкция е била гредоред.", "date": "2018.09.28", "title": "Семейства останаха без дом след пожар в блок в Божурище"}
{"url": "http://standartnews.com/balgariya/maratonat_na_standart_prodalzhava_dnes_s_izlozhba_10_prichini_da_ostana_v_moya_sandanski-376169.html", "text": "Маратонът на \"Стандарт\" в страната продължава днес следобед в Сандански. Епископската базилика става сцена, на която ще бъде представена изложбата \"10 причини да остана в моя Сандански\". 10 огромни фотопана представят преобразяването на града. Инициативата е четвърта стъпка от най-новата кампания на вестника \"Моят град\". Тя тръгна преди седмица от Банско и Разлог. По-рано днес ще бъдем в Петрич. Целта ни е да даваме на хората в страната поне 10 причини да останат в родния си град. Домакин на събитието е кметът на Сандански Кирил Котев. Всяко от фотопаната в Сандански представя инициатива или обект дали повод за гордост на местните жители. Сред тях са обновените детски градини и училища, новите улици, паркът \"Свети Врач\". Специален акцент в изложбата е поставен на културните събития в Сандански. На тържествена церемония ще бъдат отличени хората от Сандански, които с таланта, постиженията и своята отдаденост са гордост за града. Наградите са в шест категории - култура, образование, икономика, сигурност, технологии и спорт. Сред номинираните е осмокласничката Ния Бояджиева, която има куп награди от олимпиади по математика, физика, химия, биология и история. Ния печели второ място на Коледно математическо състезание, първо място на Великденското математическо състезание и първо място на „Европейско кенгуру по математика\". Номиниран за отличие е и плувецът Йордан Янчев, който вече 9 години е част от Плувен Клуб „Сандански\" с треньор Божидар Граматиков. Йордан има над 30 рекорда във всички възрасти, включително и при мъжете. Общият брой на медалите му е около 300. За представянето на културно-историческото наследство чрез иновативни технологии ще отличим и Археологическия музей на Сандански. Кампанията \"Моят град\" бе анонсирана на рождения ден на в. \"Стандарт\" на 10 август. Тогава целият ни празничен брой бе посветен на въпроса защо трябва да останем в България и да работим за нея. Автори на \"Стандарт\" станаха вицепремиерите Томислав Дончев и Валери Симеонов, министрите Красимир Вълчев и Красен Кралев, председателят на НС Цвета Караянчева, председателят на ПГ на ГЕРБ Цветан Цветанов, кметът на София Йорданка Фандъкова, Симеон Сакскобургготски и ред други, политици, работодатели, академици.", "date": "2018.09.28", "title": "Маратонът на \"Стандарт\" продължава днес с изложба: 10 причини да остана в моя Сандански"}
{"url": "http://standartnews.com/balgariya/temperaturite_se_pokachvat_slanchevo_shte_e_dnes-376170.html", "text": "Сутринта ще е студено и на места ще има слаби слани. Днес ще бъде слънчево, с временни увеличения на облачността, предимно висока. Вятърът ще се ориентира от изток-югоизток, ще е слаб. Дневните температури ще продължат да се повишават, максималните ще са между 19° и 24°. Атмосферното налягане ще продължи да се понижава и ще доближи средното за септември. По Черноморието ще преобладава слънчево време, с временни увеличения на облачността, по-значителни над южните райони. Ще духа слаб до умерен изток-североизточен вятър. Максималните температури ще са 18-20°. Температурата на морската вода е 21-23°. Вълнението на морето ще е 2-3 бала. Над планините ще бъде предимно слънчево. Вятърът ще се ориентира от юг- югоизток, ще е слаб – до умерен. Ще се затопли, максималната температура на височина 1200 метра ще е около 13°, на 2000 метра – около 8°.", "date": "2018.09.28", "title": "Температурите се покачват, слънчево ще е днес"}
{"url": "http://standartnews.com/balgariya/13_balgarski_grada_se_vklyuchvat_v_evropeyskata_nosht_na_uchenite-376171.html", "text": "Общо 13 български града се включват в Европейската нощ на учените. На 52 локации в София, Пловдив, Варна, Бургас, Русе и Стара Загора ще запознават ученици и родителите им с любопитни аспекти от историята, точните науки и новите технологии. Очаква се над 50 000 души да се включат в инициативата. Постиженията на българската наука са във фокуса Европейската нощ на учените у нас. Инициативата включва ателиета, конкурси, срещи с учени в изследователски институти и университети, сред които са Софийския университет, Нов български университет и Тракийски университет в Стара Загора. Теми на изданието са още Европейската година на наследството и Европейската столица на спорта. Участниците в нощта на учените се запознават с научни области от история до роботика, използването на големи масиви данни и на нови софтуерни услуги. Основната цел на програмата е да популяризира научната сфера сред деца, студенти и родители. Тази година Европейската нощ на учените поставя фокус и върху културното измерение, а голяма част от събития обединяват науката с изкуството. За първи път в програмата ще участва и школата \"Багатур\", която пресъздава древни традиции на траките и прабългарите. В Европейската нощ е предвидена прожекция на научно-образователни филми разказващи за големите имена е науката. Събитието се финансира по програмата на Европейската комисия за научни изследвания и иновации „Хоризонт 2020\".", "date": "2018.09.28", "title": "13 български града се включват в Европейската нощ на учените"}
{"url": "http://standartnews.com/balgariya/darzhavata_ni_pita__lyatno_ili_zimno_chasovo_vreme_predpochitame-376172.html", "text": "Министърът на енергетиката Теменужка Петкова стартира национално запитване лятно или зимно часово време предпочитат българите. Отговорите на сънародниците ни ще бъдат взети предвид при оформянето на позицията кой от двата варианта ще избере страната ни. Това се налага, след като Европейската комисия взе решение смяната на времето да бъде отменена през 2019 година. Дали предпочитат да остане лятното или зимното часово време българите могат да заявят на правителствения портал -   . Темата за и против смяната на стрелките се повдига от години, когато наближи моментът времето да се премести с час напред или назад. Краят на дебатите дойде след като Европейската комисия инициира референдум и европейските граждани избраха това да остане в миналото. Според предложението на комисията през 2019 година ще спрем да местим часовника, а всяка държава ще реши на лятно или на зимно часово време да остане. Допитването на енергийното министерство ще продължи до 11 октомври, след което отговорите ще бъдат обобщени в национална позиция. Тя пък трябва да бъде представена на Евросъюза до края на март 2019-а.", "date": "2018.09.28", "title": "Държавата ни пита - лятно или зимно часово време предпочитаме"}
{"url": "http://standartnews.com/balgariya/karadaya_opozitsiyata_definira_dnevniya_red__tova_e_kriza_na_upravlyavashtite-376184.html", "text": "Лидерът на ДПС потвърди, че условието, за да се регистрират в пленарната зала депутатите на движението, е било оттеглянето на спорния проектозакон за местното самоуправление, който притеснява опозицията. \"Това е конкретният повод, но този случай не е единственият случай. Такъв тип закони би трябвало да се предлагат и внасят в НС след широко обществено обсъждане\", каза той. Нещо повече, казват от ДПС, такива закони, които имат важно обществено значение, би трябвало да се внасят от МС, за да има яснота кой носи политическата отговорност, а не управляващите да се крият зад определени депутати. Затова ДПС ще продължи да се противопоставя на такива закони, които са вредни и за обществото, и за хората, и за държавата, каза Карадайъ. \"С този закон се опитват да създават едни наказателни отряди\", обобщи партийната позиция и опасенията на ДПС лидерът. Той отново повтори тезата на движението за криза на управлението и държавността. \"Но има нещо по-важно от политическа гледна точка - управляващото мнозинство не може да осигури кворум в зала, кворумът се осигурява от опозицията, това е криза, нещо повече - конструктивните действия на опозицията определят и дневния ред в НС. Това е един знак за вътрешна криза в управляващите. Тази очертана криза е факт, този конкретен повод не е единственият случай\", заяви Карадайъ. Лидерът на ДПС подчерта, че реанимацията на държавността започва първо с диалог и след това идва всичко останало, очевидно визирайки диалога, който вчера демонстрираха с лидера на ПГ на ГЕРБ Цветан Цветанов, както по темата за кворума и въпросния проектозакон, паднал днес от дневния ред, така и по парламентарната номинация за съдия в Конституционния съд.", "date": "2018.09.28", "title": "Карадайъ: Опозицията дефинира дневния ред - това е криза на управляващите"}
{"url": "http://standartnews.com/balgariya/firmata_poddarzhashta_kamerite_na_kat_rabotyat_perfektno-376175.html", "text": "Камерите за скорост на КАТ работят перфектно в момента. Това подчерта в предаването „Тази сутрин\" по bTV Георги Виденов – управител на фирмата, която поддържа камерите. „При доставката имаше единствено хардуерни проблеми при 4 броя камери, които бяха отстранени в срока, който се изисква по договор\", увери той. „Случва се на абсолютно всички производители. Хардуерните проблеми са били елементарни, през това време сме дали заместващи уреди\", отбеляза Виденов, който заяви, че всяка камера струва около 35 000 лева. В началото на август Институтът за пътна безопасност получи информация за нефункциониращи камери на КАТ, каза по-рано Богдан Милчев от Института, който е бивш директор на столичния КАТ. Той допълни, че лично е уведомил „представител на българското правителство на най-високо ниво\" за проблема. „До вчера МВР мълчи по темата, а днес никой от нас не е сигурен функционират ли или не правилно  камерите на КАТ\", допълни той. По думите му в получения сигнал информацията показва, че има проблеми във всички аспекти при работата с тези камери. Виденов обаче отбеляза, че говори за събития от месеците април – май, а не за месец август, когато Милчев е получил сигнал.  „Тогава абсолютно всички камери са работили и ако е имало проблем, е имало софтуерни проблеми, породени от това, че батериите на тези камери са били изтощени\", посочи Георги Виденов. „Ако камерите не засичат или не разпознават даден номер, това означава, че номерът е бил зацапан или камерата е била поставена не съгласно инструкциите, които са дадени. И ако няма предаване на данни от самата камера, е от това, че батериите са изтощени\", заяви управителят на фирмата. „Проблем е имало в самото начало при доставката на камерите, след това не е имало абсолютно  никакви проблеми. Проблемите, които са идвали при нас от „Пътна полиция\", са били свързани със софтуера, породен от това, че батериите на камерите са били изтощавани\", обобщи Виденов.", "date": "2018.09.28", "title": "Фирмата, поддържаща камерите на КАТ: Работят перфектно"}
{"url": "http://standartnews.com/balgariya/levon_hampartsumyan_naivni_sa_usiliyata_za_regulirane_na_tsenite_ot_darzhavata-376177.html", "text": "Смешни са опитите за антипазарно регулиране на цените на основни стоки, което дори в комунистическия свят не се прави. Това са наивни усилия, това отбеляза банкерът Левон Хампарцумян в прадеването „Тази сутрин\" по bTV по повод идеята да се регулират цените на основните храни и предложението 10 важни продукта от първа необходимост да имат таван на печалбите. Ако една стока е регулирана ценово,  тя или изчезва от пазара или търговецът си намира начин да компенсира, обясни той  и посочи примери – Венецуела и Северна Корея. „Ако има повишаване на заплатите неминуемо ще има и повишаване на цените\", отбеляза банкерът. „Когато има процеси, които водят до по-високи цени и биха довели до по-високи заплати в определени сектори, това е свързано със забогатяване. Няма кък да забогатеем без ценовите равнища да отиват нагоре\", обясни Хампарцумян. По думите му имаме растяща икономика от доста време, има и процеси в света, които водят до промяна на цените на енергонисителите, които се покачват и естествено това се отразява и в България. Всяко увеличение на данъците трябва да бъде свързано с предоговоряне на обществения договор, заради който плащаме данъци, отбеляза Левон Хампарцумян по повод идеята за промяна на плоския данък. „Вероятно е в един момент да има по-висока дънчна ставка. Как ще се използват данъците  обаче е по-важно. Дали сме склонни да даваме пари на тези хора, които в момента ни харчат данъците – това е една голяма въпросителна. Ако ги използват за неработещи камери и вълнисти магистрали, просто няма да бъде най-добрият договор\", коментира банкерът.", "date": "2018.09.28", "title": "Левон Хампарцумян: Наивни са усилията за регулиране на цените от държавата"}
{"url": "http://standartnews.com/balgariya/babh_produktite_s_iztekal_srok_stoyat_v_sklada_zashtoto_nie_nyamame_myasto-376178.html", "text": "Тоновете храна с изтекъл срок на годност от разследването на Димитър Върбанов продължават да са в склада на търговеца, защото държавният контролен орган не разполага с достатъчно площ за тях. Обяснението е на д-р Станимир Спасов, директор на Областната дирекция по безопасност на храните във Велико Търново. \"Нашите инспектори също са подложени на агресия. Не физическа, a вербална\". Това заяви за \"Здравей, България\" д-р Станимир Спасов, директор на Областната дирекция по безопасност на храните във Велико Търново. Преди дни репортерът на \"Господари на ефира\" Димитър Върбанов беше пребит заради поредица от репортажи за склад, който осъществява продажба на храни с изтекъл срок на годност. \"Първият сигнал дойде от господин Върбанов, от \"Господари на ефира\". Извършихме съвместна проверка. Констатираните количества храни с изтекъл срок са възбранени. Ставаше въпрос за голямо количество, чиято стойност беше доста по-висока от моите правомощия да налагам възбрана - става дума за 9 тона на стойност над 25 хиляди лева. Затова пуснахме докладна записка. Издадена е заповед за спиране на реализацията и унищожаване от изпълнителния директор\", посочи той, като подчерта, че всички документи за тяхното унищожаване са издадени. Той обясни, че става дума за 9,5 тона хранителни продукти на стойност над 25 хиляди лева. Те не трябвало да се унищожават, докато не приключат съдебните дела. Прокуратурата обаче е категорична, че е иззела необходимите й веществени доказателства и няма нужда от целия тонаж. Сега вместо да изпълни собствената си заповед за унищожаване, държавната агенция прави ежеседмични проверки дали запечатаната храна стои все така запечатана. \"С тези храни те не търгуват. За да бъде затворен складът, ние трябва да имаме законово основание за това\", изтъкна той. И допълни, че инспекторите са проверили всички обекти, за които е имало твърдения, че са закупували стоки от складовете. \"Всички продукти са били проследени. Там, където е имало и най-малко съмнение за наличие на продукти с изтекъл срок, всички са били унищожени\", категоричен беше Спасов.", "date": "2018.09.28", "title": "БАБХ: Продуктите с изтекъл срок стоят в склада, защото ние нямаме място"}
{"url": "http://standartnews.com/balgariya/maratonat_na_standart_prodalzhava_dnes_s_izlozhba_10_prichini_da_ostana_v_moya_petrich-376168.html", "text": "Маратонът на \"Стандарт\" в страната продължава в 11 днес в Петрич. Уникалният античен град Хераклия Синтика става сцена, на която ще бъде представена изложбата \"10 причини да остана в моя Петрич\". 10 огромни фотопана представят преобразяването на града. Инициативата е трета стъпка от най-новата кампания на вестника \"Моят град\". Тя тръгна преди седмица от Банско и Разлог. Целта ни е да даваме на хората в страната поне 10 причини да останат в родния си град. Домакин на събитието в местността Рупите е кметът на Петрич Димитър Бръчков. Всяко от фотопаната в Петрич представя инициатива или обект дали повод за гордост на местните жители. Разбира се, на първо място е самият античен град. Разкритите от екипа на доц. д-р Людмил Вагалински останки от славната Хераклея Синтика превръщат Петрич в център за развитие на културно-исторически туризъм. Сред обновените обекти, с които Петрич се гордее, са градският парк, общинският пазар, спортната зала, санираните сгради. Специален акцент в изложбата е поставен на родолюбието в Петрич и шествията за годишнините, свързани с най-великия българин Васил Левски. На тържествена церемония ще бъдат отличени хората от Петрич, които с таланта, постиженията и своята отдаденост са гордост за града. Наградите са в пет категории - култура, образование, икономика, туризъм и спорт. Сред номинираните е младата надежда на леката атлетика Никол Ангелова, която буквално преди дни се класира на четвърто място в Европейските игри за деца. Тя е възпитаник на Спортен клуб „Звездите\" в Петрич. На 20 май Никол участва на Националните детски атлетически игри \"Атлетиката търси таланти\", където завоюва златен медал и постави рекорд на турнира на 60м с резултат 8.47сек (фотофиниш). Номинирана за награда е и преподавателката Таня Димитрова, която има огромен принос за въвеждане на предмет \"Религия\" в петричките училища. Общината е пионер за област Благоевград с изучаването на религия в предучилищна възраст, първи, втори и трети клас, като избираем предмет от учениците. Кампанията \"Моят град\" бе анонсирана на рождения ден на в. \"Стандарт\" на 10 август. Тогава целият ни празничен брой бе посветен на въпроса защо трябва да останем в България и да работим за нея. Автори на \"Стандарт\" станаха вицепремиерите Томислав Дончев и Валери Симеонов, министрите Красимир Вълчев и Красен Кралев, председателят на НС Цвета Караянчева, председателят на ПГ на ГЕРБ Цветан Цветанов, кметът на София Йорданка Фандъкова, Симеон Сакскобургготски и ред други, политици, работодатели, академици.", "date": "2018.09.28", "title": "Маратонът на \"Стандарт\" продължава днес с изложба: 10 причини да остана в моя Петрич"}
