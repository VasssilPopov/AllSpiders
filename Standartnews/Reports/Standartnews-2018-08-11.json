{"url": "http://standartnews.com/sport/borisov_mozhem_da_otdelyame_po_milion_na_godina_za_detski_futbolni_shkoli-374655.html", "text": "Държавата може да отделя по 1 млн. лева годишно за детско-юношеските футболни клубове в Първа лига, обяви пред журналисти във Варна министър-председателят Бойко Борисов. При посещението си в кв. „Аспарухово\" Бойко Борисов беше посрещнат от група деца, а на новото игрище в квартала беше разпънат транспарант с надпис: „Благодарим ви, г-н Борисов, че спасихте „Спартак Варна\". В началото на август Министерски съвет взе решение за отпускане на 1 398 000 лв. на Община Варна за реализиране на проект „Основен ремонт и реконструкция на съществуващите трибуни и терени на стадион „Спартак\". Добрата новина дойде, след като ФК „Спартак\" отново стъпи във владение на своя клубен стадион. Със средствата, отпуснати от държавата, ще бъде подменено тревното покритие, ще бъдат изградени нова трибуна, съблекални, поливна и противопожарна системи, ВиК и ел. инсталации, които са компрометирани. „Футболните хора трябва да направят нещо\", коментира премиерът по повод необходимостта от финансиране на спортните клубове. „И на „Черно море\", и на „Ботев\" - Враца, и на „Берое\" сме помогнали за ремонтна стадионите, треви, осветление, седалки направихме, но това не е правилният път. Като държава нямаме нито желание, нито право да се месим в деянията на футболния съюз и федерациите, но един по един идвате и искате пари. Или ще сте изцяло самостоятелни, или като искате пари – да се разходват с резултат. Имаме идеи, но трябва да ни потърсите. За „А\" група за детско-юношеските клубове можем да даваме по 1 млн. лева годишно. Готови сме да водим този разговор, финансовият министър ще го води, не само спортният. Даваме милиони за образование, но спортът е също част от образованието\", заяви Бойко Борисов.", "date": "2018.08.10", "title": "Борисов: Можем да отделяме по милион на година за детски футболни школи"}
{"url": "http://standartnews.com/biznes/babh_spira_porachkata_za_diagnostitsirane_chumata_po_drebnite_zhivotni_-374654.html", "text": "Прекъсваме поръчката за диагностикума за чумата по дребните преживни животниобяви на нарочна пресконференция д-р Дамян Илиев, изпълнителен директор на Българската агенция по безопасност на храните (БАБХ). „Преди малко се чух с премира и той ми каза: \"Прекъсваш поръчката и се оправяш по начина, по който си решил. Навън да направят изследванията. Не се занимавай\", каза д-р Илиев. На въпрос дали ще има оставки в БАБХ, д-р Илиев заяви, че тя не му е поискана от премиера. Ще проверя случая с обществената поръчка на БАБХ за препарат срещу чумата и ако има проблем, ще го анулирам. Това обяви по-рано пред журналисти във Варна премиерът Бойко Борисов. „Ще проверя случая и ако са направили такъв заход ще анулирам конкурса и ще ги изгоня. Това мога да го обещая. Отговорът ми може да получен до края на деня. Не искам всеки ден да се обясняваме на кого ли не за такива гадове\", заяви министър-председателят. Само една фирма в България има право да продава диагностикуми, невъзможно е закупуването им директно от производителя. Това каза още Дамян Илиев и заяви, че направените до момента изследвания във връзка с чумата са голям брой - близо 8000, и трябва да бъдат извършени веднага, за да има смисъл от тях и да се предотврати разпространението на заболяването. „За целта сме влезли в контакт и с други лаборатории в Европа, които могат да направят изследването. Заради капацитета на лабораториите, днес цялата сутрин разговарям с моите колеги, шефове на компетентни органи на страни от ЕС и вече имаме договорености да ни помогнат в изследването. Въпреки това ние не можем да не направим изследвания на наша територия, ползвайки нашия капацитет\", каза д-р Илиев. По думите му поради спешността на ситуацията и важността това да стане по-бързо е бил обявен конкурс за такъв диагностикум. „Конкурсът се обявява на базата на това кой има право да ги продава\", каза директорът на БАБХ и поясни, че в регистъра може да се провери кои фирми могат да продават диагностикума. Д-р Илиев обърна внимание, че единственият производител на диагностикума в Европа е френска фирма, която може да дава право на други фирми да го продават. Той обясни, че в списъка на регистрация за конкурса е фигурирала само една фирма, която има права от френската фирма-производител да продава диагностикума и добави, че за да не бъде конкурсът само с един участник от БАБХ са поканили да участва и друга фирма, която е участвала в продажбата на диагностикума у нас. „Оказа се, че тази фирма няма право да продава в България, защото продава през правата на една австрийска фирма, която не е получила разрешение от фирмата-производител да предоставя права за продажба\", допълни д-р Илиев и поясни, че затова е останала единствено фирмата, за която се говори в медиите. „Няма друга законова възможност да си набавим диагностикум в момента. Отделно при тази извънредна ситуация, доколкото разбрах от нашата юристка, няма нужда да обявяваме конкурси и можем да сключим договор\", каза д-р Илиев.", "date": "2018.08.10", "title": "БАБХ спира поръчката за диагностициране чумата по дребните животни"}
{"url": "http://standartnews.com/svyat/roditelite_na_melaniya_tramp_stanaha_grazhdani_na_sasht-374622.html", "text": "Родителите на първата дама Мелания Тръмп положиха клетва като граждани на САЩ, предадоха световните агенции. Адвокат на Виктор и Амалия Кнавс съобщи, че словенската двойка е получила гражданството си Ню Йорк. Виктор Кнавс е на 74 години, две години по-възрастен от Доналд Тръмп. Амалия е на 73. 48-годишната Мелания Тръмп, по баща Кнавс, е родена в град Ново Место в Словения. Баща ѝ е бил продавач на коли, а майка й е работела в текстилен цех. Мелания живее в Ню Йорк от 1996 г. Омъжва се за Доналд Тръмп през 2005 г., а през 2006 г. става гражданка на САЩ.", "date": "2018.08.10", "title": "Родителите на Мелания Тръмп станаха граждани на САЩ"}
{"url": "http://standartnews.com/lyubopitno/opernata_prima_vesela_neynski_stava_vodeshta_na_konkursa_mis_obzor_2018-374657.html", "text": "Оперната певица Весела Нейнски, която вчера се изявяваше като кулинар на малкия екран в предаването \"Черешката на тортата\", влиза в ролята на водеща в най-очаквания конкурс за красота в Обзор. Малко известен е фактът, че красивата изпълнителка през годините е била носителка на короната точно от едноименния конкурс, който сега ще води. Конкурсът Мис Обзор, който се провежда за поредна година е най-очакваната надпревара за гостите и живущите в курортното градче. Коя красавица ще грабне така желаната корона и ще отиде на Мис България, ще стане ясно петък  10.08.2018г от 22:30 ч. в култовото заведение Playa Beach, намиращо се на плажа в Обзор. Претендентките за короната ще дефилират в три тура- в спортно-елегантни тоалети, както и банските костюми и вечерни облекла на любимата на много дами дизайнерка Лилиан Едуардс. За да приповдигне градуса на настроението в заведението, ще се включи актуалната напоследък бургаска поп изпълнителка МЕЯ. Конкурсът Мис Обзор 2018 се провежда с подкрепата на Obzor Beach и Кметство Обзор.", "date": "2018.08.10", "title": "Оперната прима Весела Нейнски става водеща на конкурса Мис Обзор 2018"}
{"url": "http://standartnews.com/balgariya/postignato_e_saglasie_po_novoto_zakonodatelstvo_za_horata_s_uvrezhdaniya-374658.html", "text": "Преговарящите са постигнали съгласие по новото законодателство за хората с увреждания, стана ясно от думите на част от протестиращите и омбудсмана Мая Манолова, предаде БНТ. Те заявиха, че имат обещания да получат подкрепа в следващата редакция на този законопроект за някои от исканията си, а именно за отделен закон за личната помощ, задължителен характер на индивидуалната оценка на потребностите на всеки човек с увреждане и създаване на нов орган за хората с увреждания. Цял ден продължава обсъждането на новото законодателство за хората с увреждания. В него участваха представителите на хората с увреждания и социалният министър Бисер Петков. Протестиращите майки на деца с увреждания заявиха, че са подведени и в текстовете не присъстват техни основни искания. „Изложихме ясно и разбираемо нашите искания за индивидуална оценка на потребностите на всеки човек с увреждане, задължителен характер на решението по тази оценка, закон за личната помощ. Помощните средства и медицинските изделия от 1 януари 2020 г. да се предоставят на хората с увреждания вместо лимитирани средства, да преминат към Министерство на здравеопазването\", каза Манолова. Омбудсманът и протестиращите майки очакват да видят в поредната редакция на законопроекта, там да бъде изготвен до 3 месеца стандарт за помощните средства. Новата редакция трябва да бъде готова до понеделник вечерта, а протестиращите не се отказват от искането си за оставка на изпълнителния директор на Агенцията за хората с увреждания Минчо Коралски, който не пожела да коментира тяхното искане.", "date": "2018.08.10", "title": "Постигнато е съгласие по новото законодателство за хората с увреждания"}
{"url": "http://standartnews.com/svyat/talibanite_zapochnaha_nova_ofanziva_v_yugoiztochen_afganistan-374616.html", "text": "Талибаните атакуваха Газни - столицата на едноименната източна афганистанска провинция, предадоха АФП и ДПА, като се позоваха на местните власти. Нападателите влезли малко преди полунощ от няколко страни в града, намиращ се на около 170 км южно от столицата Кабул. Правителствените сили успели да отблъснат ислямистките бунтовници. Сраженията продължават в околностите на Газни. Представител на местните власти съобщи, че правителствените сили са дали няколко убити и ранени. Трийсетина талибани били ликвидирани. Газни е втората провинциална столица в Афганистан, превзета от ислямистките бунтовници за по-малко от три месеца. На 15 май талибаните нахлуха във Фарах, главния град на едноименната западна афганистанска провинция, но армията бързо си го върна, припомня АФП. ДПА отбелязва, че ситуацията в Газни в областта на сигурността се е влошила през последния месец. Според експерти талибаните контролират почти изцяло източната афганистанска провинция с изключение на нейната столица и още някои райони.", "date": "2018.08.10", "title": "Талибаните започнаха нова офанзива в Югоизточен Афганистан"}
{"url": "http://standartnews.com/svyat/noviyat_prezident_na_kolumbiya_ocharova_sveta_s_prekrasnoto_si_semeystvo_-374618.html", "text": "Новият президент на Колумбия очарова света с прекрасното си семейство. 42-годишният Иван Дуке позира за официални портрети със съпругата си Мария Хулиана и трите си деца. Първата дама впечатли със семпъл тоалет в бежови нюанси. В светлата гама бяха и кокетните рокли на дъщерите им, а другият мъж в семейството – малкият Матиас, бе в официален костюм като баща си. Президентът на Колумбия изрази желание да предпази децата си от прекалено обществено и медийно внимание. Той рядко се появява с тях на публични събития. Те обаче бяха до него в деня, когато положи клетва като президент. Иван Дуке и Мария Хулиана се срещнали на парти, когато били тийнейджъри. Още тогава той споделил на свой приятел, че би се оженил за нея. Впоследствие изживяват трудни моменти, защото бъдещият президент учи във Вашингтон, а любимата му в Париж. Съдбата обаче я изпраща на стаж в САЩ, когато той се решава да ѝ предложи брак. От този момент вече са изминали 15 години, а двамата се радват на хармония и три деца. Като първа дама, Мария Хулиана има амбиции да работи по въпросите за равенство на половете, култура, образование и в полза на децата в Колумбия.", "date": "2018.08.10", "title": "Новият президент на Колумбия очарова света с прекрасното си семейство"}
{"url": "http://standartnews.com/biznes/lidl_otpravya_predizvikatelstvo_kam_mladite_roditeli-374647.html", "text": "На 10 август 2018 г. Lidl стартира ново видео на продуктовата линия за бебета и малки деца Lupilu, с което, чрез по-различен поглед и леко преувеличени ситуации, цели да привлече вниманието на родителите, за да ги накара да погледнат на трудностите с усмивка и да продължат напред с много любов към децата си. Идеята на компанията е да провокира разговор по темата за родителството и предизвикателствата, с които всеки млад родител се сблъсква. С много хумор и леко намигване, веригата се обръща към родителите да споделят своя опит и своите съвети за излизане от трудните ситуации, които са срещали. По този начин Lidl отправя призив към всички родители да се включат и да разкажат своите истории на Facebook страницата на компанията. Веригата от своя страна ще се погрижи да събере и да предаде нататък най-добрите от тях, за да има повече по-успешни и смели родители в България. Специално в подкрепа на младите семейства с деца, в началото на 2018 г. Лидл България стартира новата си продуктова линия Lupilu, която предоставя широк набор от продукти за бебета и малки деца. Всички продукти са с високо качество и създадени с грижа за детето. Към момента Lupilu предлага над 40 артикула от различни продуктови групи – сертифицирани бебешки био храни, пелени, дерматологично тествани от института Dermatest Германия, продукти за хигиена на бебето и перилни препарати, които са постоянно в асортимента на веригата. Всички продукти от линията Lupilu са препоръчани от Българската педиатрична асоциация. С развитието на своята продуктова линия Lupilu, Лидл България си поставя за цел да предоставя не само качествени продукти на разумна цена, но и да осигурява добавена стойност и подкрепа на младите семейства в грижата за техните деца. В тази връзка, съвместно с Българската педиатрична асоциация, бе издаден и наръчник, който помага на родителите лесно и бързо да проследят двигателното, игровото и езиковото развитие на детето през първата година от живота му.", "date": "2018.08.10", "title": "Lidl отправя предизвикателство към младите родители"}
{"url": "http://standartnews.com/svyat/desette_darzhavi_s_naybarzo_izchezvashto_naselenie_v_sveta_sa_v_evropa-374615.html", "text": "Американското издание „Бизнес инсайдър\" публикува материал, посветен на десет държави със сериозни демографски проблеми. Специално място в материала е отделено и на демографската криза у нас. Според изданието България, най-бедната страна членка на Европейския съюз, е страната с най-бързо топящо се население и съвсем скоро българите ще бъдем колкото след края на опустошителната Втора световна война. Очаква се през 2050 г. българите да са едва 5,4 милиона, като за това е виновен не само ниският коефициент на плодовитост от 1,46 деца на жена, но и високата емиграция. Особено любопитно е, че десетте държави с най-бързо изчезващо население в света се намират в Европа, като повечето са членки на ЕС. В тази негативна класация, след България се нареждат Латвия, Украйна, Хърватия, Румъния, Молдова, Литва, Полша, Сърбия и Унгария. Изненадващо обаче със сериозни демографски проблеми са и едни от най-населените държави в света. Проблеми с ниската раждаемост имат дори САЩ, Япония, Южна Корея, Испания, Италия, Обединеното кралство. Повечето от тези страни обаче успяват да компенсират спада на раждаемостта с прием на имигранти. Китай, с население от над един милиард души, също е изправен пред тиктакаща „демографска бомба\". Експерти предричат, че през 2030 г. 25% от населението на страната ще бъде над 60 години. Властите срещат сериозни трудности да увеличат раждаемостта, след като продължение на десетилетия на китайските семейства не се разрешаваше по повече от едно дете.", "date": "2018.08.10", "title": "Десетте държави с най-бързо изчезващо население в света са в Европа"}
{"url": "http://standartnews.com/svyat/rusiya_gotvi_otvetni_merki_na_novite_amerikanski_sanktsii-374606.html", "text": "Москва ще вземе ответни мерки след обявените от Вашингтон нови санкции срещу Русия заради атаката с нервнопаралитично вещество във Великобританиял Това стана ясно отизявление на говорителката на руското външно министерство Мария Захарова, цитирана от Франс прес. \"Руската страна ще проучи изготвяне на ответни мерки след този нов неприятелски акт на Вашингтон. САЩ съзнателно избраха пътя на конфронтацията в двустранните отношения, които вече са практически сведени до нула от собствените им усилия\", заяви Захарова на пресконференция. По думите й тези санкции са въведени \"под изфабрикуван предлог\", а условията, които Вашингтон поставя за премахването им, са неприемливи за Русия. \"Властите на нашата страна са пряко обвинени, че са използвали бойното нервнопаралитично вещество \"Новичок\", въпреки че британската страна досега не е могла да предостави никакво доказателство за замесеност на Русия\" в отравянето на бившия руски двоен агент Сергей Скрипал и дъщеря му Юлия през март в английския град Солсбъри, подчерта Захарова. \"Русия изцяло е унищожила всичките си запаси от химически вещества миналата година\", добави тя. Москва иска Лондон да разкрие какви химически вещества се произвеждат във военната лаборатория в Портън Даун, заяви Захарова, цитирана от ТАСС. \"Настояваме британските власти да оповестят данни за извършваната в Портън Даун дейност по синтез на бойни отровни вещества, включително тези, които на Запад получиха названието \"Новичок\". Случайно ли е, че инцидентите със семейство Скрипал в Солсбъри и с двама британци в Еймсбъри станаха в непосредствена близост с химическата лаборатория в Портън Даун? Смятаме, че отговор на този и на други въпроси трябва да даде следствието\", заяви говорителката на руското външно министерство. \"Предвид случилото се смятаме, че позоваването на интересите на националната сигурност от британска страна са неуместни. Ако вземате решение, в което въвличате целия свят, трябва да носите отговорност пред международната общност\", заяви Захарова.", "date": "2018.08.10", "title": "Русия готви ответни мерки на новите американски санкции"}
{"url": "http://standartnews.com/balgariya/ukrainskiyat_poslanik_poluchi_ot_prezidenta_orden_madarski_konnik-374653.html", "text": "Президентът Румен Радев награди посланика на Украйна у нас Микола Балтажи с орден \"Мадарски конник\" първа степен. Държавният глава отбеляза, че това високо отличие е не само израз на голямото значение, което България отдава на връзките с Украйна, но е и признание за високите заслуги на посланик Балтажи за развитие на отношенията между двете държави. Радев посочи, че традиционно приятелските отношения между България и Украйна имат здрава основа имат дълбоки културни и исторически връзки. Нашите отношения придобиха нов импулс след категорично заявената европейска и евроатлантическа ориентация на Украйна, каза президентът. Той отбеляза, че политическият диалог се развива активно, а и има пречупване на негативната тенденция на спад на стокообмена. Румен Радев изрази и задоволството си от активните връзки в областта на туризма, образованието, науката и културата. Посланик Микола Балтажи посочи, че мандатът му като посланик в България е съвпаднал с изключително трудно време за неговата държава и благодари за подкрепата на България за държавния суверенитет и териториалната цялост на Украйна, за системните реформи, за европейската и евроатлантическата интеграция на Украйна. Горд съм, че имах възможност да продължа достойно традицията на украинската дипломация в България, започнала с откриването на украинско посолство през 1918 г., каза посланик Балтажи. Оставям прекрасната България с невероятни спомени и топли чувства, ще ми липсват планините, приятелите и гостоприемните хора, каза той. В моята кариера това беше особена мисия ,но и специална отговорност, използвах целия си опит и знания за благото на българо-украинските отношения и съм убеден, че за тях има голямо бъдеще, заяви посланикът.", "date": "2018.08.10", "title": "Украинският посланик получи от президента орден Мадарски конник"}
{"url": "http://standartnews.com/balgariya/mashtabna_aktsiya_sreshtu_kontrabandata_na_tsigari_v_burgas-374652.html", "text": "Мащабна акция на Агенция \"Митници\" и Главна дирекция \"Борба с организираната престъпност\" е имало снощи в Бургас. За нея съобщи първо премиерът Бойко Борисов. Открити са стотици мастербокса с цигари. \"Много интересно са прикрити в едни все едно дървета гледаш, а вътре пълно с цигари. Много интересно и като ги захванаха в Бургас контейнерите, стигнаха до София. Така че съм убеден, че в следващите три месеца, когато отчитате битката с контрабандата на цигари, с тези няколко контейнера и стотици хиляди цигари ще сме още по-надолу\", обърна се премиерът към журналисти. Контрабандни цигари на стойност 834 840 лева са задържани при акция на Агенция \"Митници\" и антимафиоти в Пристанище – Бургас. Това съобщиха на брифинг в Апелативната прокуратура заместник апелативният прокурор Йовита Григорова и заместник-директорът на Митницата Юлиян Мирков. Цигарите - общо 111 312 кутии, марка \"NZ\" с беларуски бандерол, били укрити в шлифовани дъски от иглолистен материал. Стоката била натоварена в контейнери на кораб, плаващ под иберийски флаг. Плавателният съд акостирал в бургаския порт от Русия на 1 август т. г.", "date": "2018.08.10", "title": "Мащабна акция срещу контрабандата на цигари в Бургас"}
{"url": "http://standartnews.com/kultura/rimeyk_na_tsaritsata_na_chardasha_na_vidin_daskalov_v_letniya_teatar_na_varna_-374650.html", "text": "На 14 август  от 21 часа Опера в Летния театър 2018  предлага в програмата си и една оперета – „Царицата на чардаша\". Спектакълът на „Царицата на чардаша\" е съвсем специален, защото представлява възстановка на прочутата сценична версия на незабравимия Видин Даскалов (1929-2001). Истинска оперетна звезда за поколения българи, Видин Даскалов беше не само най-добрият Бони, но и режисьорът, реализирал най-успешната и най-дълголетна постановка на „Царицата на чардаша\" през 1996 г. По неговия път отдавна върви и Александър Мутафчийски, варненецът, който наследи от Видин титлата на най-добрия Бони и на свой ред се превърна в звезда на Националния музикален театър. Достоен последовател на Видин Даскалов и като режисьор, Александър Мутафчийски възстанови оригиналната постановка на Видин Даскалов в целия й блясък. Художничката Ася Стоименова възстанови костюмите на Мария Трендафилова, а Гергана Караиванова - хореографията на Калина Богоева. Римейк събитието носи своята красива носталгична нотка и непременно ще бъде вълнуващо. Под диригентството на Цветан Крумов, в Летния театър зрителите ще аплодират:  Мария Павлова – Щаси, Александър Мутафчийски – Бони, Илина Михайлова – Силва, Емил Павлов – Едвин, Людмил Петров – Фери Бачи, Бойка Василева – Цецилия, Владислав Владимиров - Вайлерсхайм, Закар Гостанян – Ронсдорф, Пламен Георгиев – Мишка и Петър Петров – Нотариус Киш.", "date": "2018.08.10", "title": "Римейк на „Царицата на чардаша“ на Видин Даскалов в Летния театър на Варна"}
{"url": "http://standartnews.com/balgariya/namesata_na_ombudsmana_slozhi_kray_na_stachkata_v_balgarski_poshti-374656.html", "text": "Гладната стачка на служителите от „Български пощи\" ЕАД се прекратява, след като днес ръководството на дружеството и синдиката „Закрила\", с активното съдействие на омбудсмана Мая Манолова, постигнаха споразумение.   След жалба на служители за нарушени трудови права и обявяване на гладна стачка омбудсманът стана медиатор на страните и след три срещи с нейно участие днес най-накрая бе постигнат благоприятен резултат. Протестиращи и ръководство се договориха да поддържат добър социален диалог по всички поставени синдикални въпроси, мениджмънтът на „Български пощи\" ЕАД препотвърди ангажимента си да изплаща ваучери, допълнително възнаграждение за трудов стаж и професионален опит, а всички други повдигнати въпроси да се обсъждат в дух на добронамереност и конструктивност. Припомняме, че стачката започна на 30 юли т.г., когато първо служителката Златка Младенова, член на синдиката, обяви, че ще гладува, а преди ден и нейни колеги от централата на компанията заявиха, че се присъединяват към протеста, който започна заради забавено изплащане на ваучери и пари за клас прослужено време, лоши условия на труд, помещения, в които температурата е висока, липса на работно облекло и др. Мая Манолова се ангажира да предложи на министъра на транспорта, информационните технологии и съобщенията промяна на срока за изплащане на компенсации за нетните разходи, които произтичат от задължения на „Български пощи\" за предоставяне на универсалната пощенска услуга от 1 януари 2020 г. на 1 януари 2019 г. Предложеният от омбудсмана текст е към проекта на ЗИД за пощенските услуги, качен за обществено обсъждане на сайта на ресорното министерство. Освен това, с цел подобряване финансовото състояние на компанията, Манолова ще препоръча на всички държавни институции да ползват услугите на „Български пощи\" ЕАД.", "date": "2018.08.10", "title": "Намесата на омбудсмана сложи край на стачката в Български пощи"}
{"url": "http://standartnews.com/balgariya/vse_oshte_obsazhdat_novoto_zakonodatelstvo_za_horata_s_uvrezhdaniya-374651.html", "text": "Продължава обсъждането на новото законодателство за хората с увреждания. В работната група участват представителите на хората с увреждания и социалният министър Бисер Петков. Наблюдател на дискусията е омбудсманът Мая Манолова. Все още тече последната среща на работната група. Протестиращите майки на деца с увреждания заявиха по-рано, че са подведени и в текстовете не присъстват техни основни искания. В предлагания законопроект за хората с увреждания не се предлагат истински реформи. Всичко е с пожелателен характер и няма нищо задължително. Това казаха Кристина Николаева и Боряна Драганова - част от протестиращите майки на деца с увреждания, на излизане от сградата на Министерството на труда и социалната политика, където продължава да се разглежда законопроект за хората с увреждания. Двете майки обясниха, че повече от два часа се обсъждат едва първите текстове на законопроекта. \"За толкова часове не може да стигнем до помощните средства, не може да се стигне до оценката - да има задължителен характер\", добавиха Николаева и Драганова. Тя разясниха, че в законопроекта е записано, че само ако държавата има средства едва тогава ще се осигури подкрепа за хората с увреждания. Според протестиращите майки администрацията се раздува излишно, но не се отделят средства за структура, която да доведе реформата до хората с увреждания. Двете майки смятат, че реформата трябва се осъществи във всички министерства и да има хоризонтални политики, а не централизирана политика, която се провежда само в социалното министерство. Другият проблем в предлагания законопроект за хората с увреждания бил, че текстове, които са били работени три месеца, в последния момент са били отменени. \"Сега се караме защо трябва да бъдат върнати и това са още в началните стъпки, не може да стигнем до важните неща по-нататък\", коментираха Кристина Николаева и Боряна Драганова. Те допълниха, че са готови на отстъпки, но все пак в закона трябва да се запишат реални неща, с реални текстове, които да са със задължителен характер и с реални срокове на изпълнение. Протестиращите майки отново поискаха оставката на председателя на Агенцията за хората с увреждания Минчо Коралски и на зам.-председателя на Националния съвет за интеграция на хората с увреждания Адриана Стоименова. Те поискаха сметка от Минчо Коралски за какво са похарчени 2 млн. лева, които са били предназначени за регистъра за хората с увреждания. Протестиращите майки информираха, че по време за срещата с работната група са се договорили следващия петък отново ще има среща с премиера Бойко Борисов и вицепремиера Томислав Дончев. Ситуацията е скандална. Така пък омбудсманът Мая Манолова оприличи случващото се на срещата в Министерството на труда и социалната политика, където се разглежда законопроект за хората с увреждания. Тя обясни, че излиза за малко, защото има ангажимент с \"Български пощи\", където е посредник между стачкуващите и синдикатите в пощите, но ще се върне, за да се продължи работата. Мая Манолова информира, че всичко, което е било говорено, обсъждано и предложено, не е взето предвид и по неясни обстоятелства са написани други текстове. Тя разясни, че най-важното в този закон е индивидуалната оценка и нейната задължителност за всички органи. Важно е също така какви промени ще се приемат за медицинските изделия и помощните средства, но в предлагания законопроект нямало никаква променя. Имало само едно изречение и за личната помощ, уточни Манолова. По думите й трябва да има ясен ангажимент на комисията, която прави индивидуалната оценка, да направи и оценка на личната помощ. Тя даде пример, че вносителите на законопроекта са записали, че от 1 януари 2020 г. ще бъде създаден специализиран орган, който да координира политиките за хората с увреждания. Според нея обаче този орган бил записан само в едно изречение в преходните разпоредби, но липсват текстове, които да уточнят какъв ще бъде този орган и какви ще бъдат неговите правомощия, ангажименти, функции, както и от кого ще бъде избиран. \"Текст по текст се води битка\", коментира Манолова. Омбудсманът настоява да се запишат добрите текстове, да се заложи реална реформа за хората с увреждания. Тя бе категорична, че има компромиси, които няма как да се направят - за индивидуалната оценка и със задължителния й характер, за медицинските изделия, за достъпната среда, за личната помощ и др. \"Може да не станат тук и сега, но да е ясно, че ще се случат и това да е написано\", добави Манолова и допълни, че работата предстои.", "date": "2018.08.10", "title": "Все още обсъждат новото законодателство за хората с увреждания"}
{"url": "http://standartnews.com/balgariya/do_vtornik_tragva_novoizgradenoto_troleybusno_trase_v_mladost2-374649.html", "text": "Днес изпробвахме тролейна линия 5 за Младост-2, като това е първото тролейбусно трасе, което се изгражда в София от 17 години насам. Това обяви пред журналисти зам.-кметът на София по направление \"Транспорт и транспортни комуникации\" Евгени Крусев, който провери изграждането на новото тролейбусно трасе в ж.к. Младост. По думите му отсечката е дълга 700 м, като реално ще удължи линията на тролейбус 5 с една спирка. \"Тоест, от ж.к. Младост по новата пътна връзка, която е построена преди няколко години и ще стига до колелото, в което върти и автобус 306. Планираме от вторник да започне експлоатацията на тази тролейбусна отсечка, като старото колело ще остане резервно, а основното ще бъде в Младост 2, посочи зам.-кметът. Той уточни, че тази отсечка е част от тролейбусните трасета, които се очакват да бъдат построени в София. Изпълнител на новоизграденото тролейбусно трасе в Младост е Общинското дружество „Столичен електротранспорт\", а необходимите средства за цялостното изграждане на трасето са 600 хил. лв. От понеделник, 13 август, започва ремонтът по бул. „Арсеналски\", който ще бъде на стойност 1,5 млн. лв., каза още Евгени Крусев. По думите му движението там няма да бъде спирано, а ще бъде стеснявано в определен участък. „Ще се пътува по една лента в посока и реконструкцията ще бъде съобразена с тролейбуса, който минава през бул. „Петко Тодоров\", ул. „Черковна\", бул. „Арсеналски\" и бул. „Черни връх\", уточни зам.-кметът Крусев. Той посочи, че изпълнител на проекта е Общинското дружество „Столичен електротранспорт\", а бюджетът, който е необходим за извършване на ремонтните дейности е на стойност 1,5 млн. лв. По думите му от понеделник започват работа по премахване на старата настилка, бордюри и тротоари, които трябва цялостно да се рехабилитират. Там съответно ще се слагат основите и на контактната мрежа. „Очакваме трасето по бул. „Арсеналски\" до края на годината да бъде готово, а срокът за реконструкция на булеварда е до 15 септември\", посочи още той. В неделя се затваря бул. „България\" между бул. „Иван Ев. Гешов\" и бул. „Гоце Делчев\" в посока кв. „Бояна\". Очаква се затруднен трафик. Крусев призовава хората от следващата седмица да ползват трамвайна линия 7, тъй като тя ще преминава абсолютно безпрепятствено през зоната на ремонта. Крусев уточни още, че тази събота и неделя се затваря кръстовището на „СУ. Св. Климент Охридски\", което ще бъде ремонтирано е рамките на 48 часа, а следващия уикенд на 18 и 19 август се затваря бул. „Кристофор Колумб\", който също трябва да бъде преасфалтиран цялостно, като там движението отново ще бъде затворено.", "date": "2018.08.10", "title": "До вторник тръгва новоизграденото тролейбусно трасе в Младост-2"}
{"url": "http://standartnews.com/balgariya/zasileni_proverki_na_patya_zaradi_natovareniya_trafik-374621.html", "text": "Засилени проверки на пътя ще има през летния сезон заради очаквания натоварен трафик. Една от причините е прибирането на транзитно преминаващите през нашата територия чужди граждани и завишения поток от туристи. Полицейските екипи ще бъдат оборудвани с камери с много висока разделителна способност, която ще предава сигнали за водачи, които се движат агресивно, на близка дистанция или използват аварийната лента, обявиха от Пътна полиция. След като бъдат спрени автомобилите, освен всички традиционни проверки и тестове за алкохол или наркотици, ще се извършва проверка и от служителите на КОС. Те ще проверяват за наличие на оръжия или боеприпаси и документите, които трябва да ги съпътстват. КАТ търси превантивен ефект, за да се осигурни спокойно придвижване по главните пътища.", "date": "2018.08.10", "title": "Засилени проверки на пътя заради натоварения трафик"}
{"url": "http://standartnews.com/balgariya/kaloyan_pargov_za_standart_balgariya_e_kauza-374646.html", "text": "За да израсне голямо и силно дърво, то трябва да има здрави корени. Убеден съм, че същото важи и за хората - трябва да растат, да се развиват, да работят и дават смисъл на живота си там, където са им корените. Предците ми са се борили за свободата и единството на България. Чувствам като свой синовен дълг да живея тук и да работя за по-доброто бъдеще на България. Вярвам в тази кауза. Тя предопредели житейския, професионалния и политическия ми път.", "date": "2018.08.10", "title": "Калоян Паргов за \"Стандарт\": България е кауза"}
{"url": "http://standartnews.com/balgariya/veselin_mareshki_za_standart_ostavame_za_da_promenim_sistemata-374648.html", "text": "Имал съм възможност да напусна България, но избрах на остана, за да направя нещо против статуквото, което ограбва народа вече 30 години. Преди време убедих и приятели, с куфари и самолетни билети в ръце, да не заминават. Ако всички се разбягаме, какво ще стане с Родината ни? Даваме ли си сметка? Сигурно не е лесно да си тръгнеш и да започнеш отново, далече от семейството. Но не по-малко трудно е да останеш и да се бориш със системата, прогнила от картели и корупция, да искаш да я промениш и да си сигурен, че си опитал всичко, за да може децата ти да живеят в една по-уредена и справедлива държава. Че ще имат шанса да се развиват и да покажат качествата си, без да бъдат избутвани от некадърни, но „наши\" хора. Всъщност именно това е една от основните причини да изпращаме навън младите хора, а вече и не толкова младите - реалните възможности за кариера, според това какво можеш и знаеш. Нещата не опират само до по-високите заплати в САЩ и Западна Европа. А най-вече до правилата в обществото. Ние сме няколко милиона, имаме невероятна природа, поставени сме на ключово географско място – трябва да сме или много глупави, че вече десетилетия не можем да си подредим дома и да живеем с много по-висок стандарт, или тези, от които зависи това, нямат волята да го направят. Или дотолкова истинският патриотизъм е забравен, че оставяме други да определят каква да е държавата ни. Ето затова трябва да убеждаваме младите да остават тук - с общи усилия да променим всичко това и да си направим страната такава, каквато народът иска и за която са работили и нашите родители. Трябва да се обединим срещу всички грозни недъзи в обществото, за да може България да се конкурира с другите като силна държава, а не да оставяме всеки българин поединично да се бори и оцелява някъде по света, а близките му тук да изнемогват. Народът ни не заслужава такъв живот! Време е не само да си припомним преданието за Хан Кубрат и снопа стрели, но и да приложим завета му. Ако сменим системата, ще го постигнем.", "date": "2018.08.10", "title": "Веселин Марешки за \"Стандарт\": Оставаме, за да променим системата"}
{"url": "http://standartnews.com/balgariya/krasimir_valchev_za_standart_balgariya_dava_pespektivi_na_mladite-374637.html", "text": "  България е страна, която дава възможности и перспективи на един активен млад човек да води пълноценен и съзидателен живот. Макар и с променливи и различаващи се в отделните сфери на обществено-икономически живот темпове, днес можем да кажем, че страната ни се движи по пътя на положителното социално, икономическо и институционално развитие. Членството ни в ЕС е гаранция за това. При запазване на тази положителна траектория на развитие може да очакваме, че до 10 години процесът на нетната външна миграция ще се обърне. С нарастването на доходите ще се увеличават и сферите, професиите и районите, в които доходи измерени по паритет на покупателната способност, ще са достигнали \"точката на индефирентност\" - нивото на възнаграждение, при което един млад човек ще избере да остане в България. Ниската база, от която стартирахме, днес дава повече шансове за съзидателност и креативност отколкото в по-развити страни. Недостигът на квалифицирани кадри прави всеки млад човек още по-ценен. С инвестициите ни в учители и усилията ни в сферата на образованието създаваме условия за дългосрочно подобряване на образователните резултати, ефективно включване на всяко дете в образователната система и придобиване на уменията на 21-ви век. Залагайки на образованието и учителите днес, сме в по-голяма степен оптимисти, че утре ще се справим с предизвикателствата на социално-икономическото ни развитие.", "date": "2018.08.10", "title": "Красимир Вълчев за \"Стандарт\": България дава песпективи на младите"}
{"url": "http://standartnews.com/balgariya/boil_banov_za_standart_imate_dvoen_praznik__26__8_godini_chudesata_na_balgariya___-374639.html", "text": "Какво е за нас България? Майка, дом, минало и бъдеще, кауза. Това са само малка част от отговорите, които всеки от нас би могъл да даде. Верен на каузата си да пази българското, за работи за Отечеството и да дава всеки ден по поне един аргумент на младите хора да останат и да работят за родината, \"Стандарт\" реши да посвети броя в деня на своята 26-годишнина на родолюбието. Потърсихме 26 знакови лица от властта, политиката, бизнеса, научните среди, за да ни кажат своята гледна точка защо трябва да останем в България и да работим за нея. Защо това трябва да направят най-вече младите хора - нашето бъдеще. Представяме ви позицията на Боил Банов, министър на културата.  - Господин Банов, избройте, моля, 26 причини младите българи да останат или да се върнат в родината? - Аз и моите колеги работим за това да няма нито една причина, поради която младите хора да искат да си тръгнат от България. Убеден съм, че това е задължение на всеки гражданин, който обича страната си. Ние, които живеем в България, сме останали тук, не защото нямаме избор, а точно защото имаме. В България съществуват наистина много възможности за развитие и работа, само трябва да ги потърсиш. Всеки е мотивиран от различни причини, които го привличат да бъде в родината – родителите, семейството, приятелите, богатата ни история, културата, духът, традициите, красивата природа, чувството за принадлежност, неповторимата атмосфера... Във време, когато границите са само тънък пунктир върху картата на света, когато новините пътуват почти със скоростта на светлината, когато можем физически за часове да бъдем буквално навсякъде, по-скоро трябва да се питаме „Къде се чувстват най-добре душата и сърцето ни?\". А този отговор много отдавна мъдрият български народ го е формулирал в израза „У дома и стените помагат\". Нашият дом е България и само от нас зависи да го поддържаме уютен, чист и приветлив. А на въпроса, който ми зададохте, могат да отговорят и наистина многото чужденци, избрали да заживеят в България и да създадат семейства тук. - Как се отнасяте към един всекидневник на 26? - Поздравявам екипа на вестника за двойния празник - 26 години „Стандарт\" и 8 години кампания „Чудесата на България\". Именно „Чудесата\" показаха на обществото и институциите колко е важно не само да се разкрива красотата на богатото ни наследство, но и да се решават проблемите, които възникват при опазването му. Усилията си струват, а Министерството на културата ще продължи да подкрепя инициативата.", "date": "2018.08.10", "title": "Боил Банов за \"Стандарт\": Имате двоен празник – 26 + 8 години „Чудесата на България“"}
{"url": "http://standartnews.com/balgariya/dr_eleonora_lilova_za_standart_badeshteto_sa_detsata_ni-374643.html", "text": "Като председател на Държавната агенция за закрила на детето вярвам, че децата са тези, от които зависи развитието на страната ни в бъдеще. Възможностите, които имат младите хора и приносът, който могат да дадат, са уникален ресурс за създаване на едно по-добро и модерно общество. Младите хора днес вече имат богат избор от места, на които да пътуват, да се образоват и да работят извън пределите на родината си. Но там, в чужбина, те ще са като дърво без корени. Много държави могат да посетят, но нито една няма да бъде в сърцето им както родината. Само тук ще се чувстват истински като у дома си. Затова смятам, че е много важно да окуражаваме децата и младите хора да придобиват познания и умения тук и по света, да стимулираме любопитството им, което ще допринесе за изграждането им като знаещи и можещи личности и професионалисти. Но трябва да ги насърчаваме да се връщат тук, защото истински щастливи ще бъдат, когато допринесат с капацитета и възможностите си за това България да става все по-добра държава за живеене. Ако младото поколение не изостави родителите и близките си, а ги подкрепи с идеите си, бъдещето на България ще бъде ясно – само напред и само към успех. Вярвам, че те ще осъзнаят, че щастието е в това да си полезен на близките и приятелите си, да си дал и оставил нещо от себе си. Тогава си истински успял и си осмислил живота си. Младите хора са тези, които сами правят избора към новото и непознатото и вярвам, че няма да изоставят родината си и ще усетят смисъла, че си заслужава да останат в своята родина, за да я градят.", "date": "2018.08.10", "title": "Д-р Елеонора Лилова за \"Стандарт\": Бъдещето са децата ни"}
{"url": "http://standartnews.com/balgariya/makedonskiyat_premier_bratya_balgari_sgreshih_priyatelstvoto_ni_e_iskreno-374636.html", "text": "Седмица след като заяви в телевизионно интервю, че Илинденско-Преображенското въстание е македонско и така предизвика сериозна полемика както в родината си, така и у нас, социалдемократът-премиер Зоран Заев се извини на България. „Понякога ние, политиците, може би не сме достатъчно внимателни, понякога правим и грешки. Уверявам ви, че това беше само един момент на невнимание, тъй като искрено искаме приятелство и съвместна работа – както е записано в Договора за добросъседство\", написа Заев в страницата си във „Фейсбук\". На фона на коментари, че македонският премиер е забил нож в гърба на България с изказването си, министър-председателят Бойко Борисов отбеляза вчера, че „когато дойде време България да изкаже своето становище за присъединяване на Македония към ЕС, ще си спомни тези думи и ще вземе своето решение\". Заев задочно отговаря: „Драги приятели и братя от България, вярвайте, искрено градим приятелство, което преди няколко десетилетия беше загубено. Това беше загуба и за двете земи. (...) Да не си позволяваме да се връщаме назад\". „Повече от една година празнуваме общи части от историята между двата народа, няколко пъти заедно отбелязваме историческите събития.\" Заев подчертава, че е първият македонски премиер, който се е поклонил в България (Благоевград) пред паметника на Гоце Делчев по време на съвместното честване на празника. Преди това моят приятел, господин Борисов, беше първият български премиер, който се поклони пред гроба на Гоце Делчев в Македония (Скопие) при съвместното отбелязване на празника. Заедно двамата премиери се поклонихме пред паметника на цар Самуил в София. Заедно в Рим, във Ватикана тази година отпразнувахме Светите братя Кирил и Методий, общите славянски просветители.\" Отбелязвайки това, което българската страна е направила за Македония за излизането ѝ от изолацията по отношение на евроатлантическите си стремежи, Заев допълва:\" Можем ли да се правим на слепи и глухи, когато виждаме и чуваме всичко, което България е направила и е успяла да помогне на Македония да получи поканата за членство в НАТО? Нима цяла Европа не видя как България помага на Македония и Западните Балкани да се доближат до Европейския съюз? Никога няма да забравим това приятелство, което е доказано с дела. Ние сме благодарни и много уважаваме това. Затова заедно ще празнуваме и честваме миналото си и на основите на това минало ще продължим да изграждаме нашето общо бъдеще. Заедно ще бъдем едно семейство в съюз с съюзниците от Европейския съюз и НАТО.\"", "date": "2018.08.10", "title": "Македонският премиер: Братя българи, сгреших, приятелството ни е искрено"}
{"url": "http://standartnews.com/balgariya/premierat_shtom_varnentsi_iskat_pristanishte_shte_im_go_napravim-374638.html", "text": "Ако варненци искат, ще се направи рибарско пристанище, както направихме на много други места като в Поморие и Созопол. Това заяви министър-председателят Бойко Борисов във Варна. Премиерът инспектира строителните и ремонтни работи на бул. „Васил Левски\" в града. Той отбеляза, че става дума за изключително сложно съоръжение и подчерта, че е важно да се строи качествено. Борисов добави, че ще бъде изграден и паркинг до парка-музей „Владислав Варненчик\". Борисов каза, че от военното поделение до първите камъни е обрасло и там няма плаж. По думите му този участък трябва да се развие, както е направено на много места по Черноморието. Тази зона сега е увредена, това е змиярник, не става въпрос изобщо за плажа, заяви Борисов. Той допълни, че в района няма да има хотел, а хладилни камери за съхранение на рибата. Премиерът уточни, че изграденото рибарско пристанище ще е на община Варна. Борисов коментира още, че свободната зона около Морската гара ще бъде отворена още и ще бъде изместен тежкият трафик към пристанището, за да не се редят зърновози. Варненският и Великопреславски митрополит Йоан благодари на премиера за помощта от 300 000 лева за строящия се храм \"Св. прмчк. Прокопий Варненски\", както и за отпуснатите 200 000 лева за ремонта на покрива на Катедралния храм \"Успение Богородично\" в града. Премиерът разговаря и с представители на футболния клуб Спартак 1918 и деца от школата на отбора. По време на визитата си във Варна Борисов бе придружаван от финансовия министър Владислав Горанов.", "date": "2018.08.10", "title": "Премиерът: Щом варненци искат пристанище, ще им го направим"}
{"url": "http://standartnews.com/balgariya/velislava_krasteva_za_standart_i_otnovo_i_pak_bih_izbrala_balgariya-374645.html", "text": "Избрах да остана в България, когато падна Желязната завеса, защото вярвах, че мога да решавам съдбата си, да се боря за това, което смятам за правилно и да променям нещата. Избрах да остана в България, когато беше много трудно и ужасно несигурно, когато имаше финансова и политическа криза, защото не исках да бъда от тези, които се спасяват по единично, а после дават акъл, колко сме тук зле и какво трябва да се направи. Но от далече. Избрах да остана в България, защото обичам – обичам я с цялата й пъстрота, безпорядък, палитрата от цветове и сезони, музика и ритми, емоции и контрасти и вярвам, че един ден Родината и Държавата ще постигнат своята хармония и знам, че отговорността за тази битка е и моя.", "date": "2018.08.10", "title": "Велислава Кръстева за \"Стандарт\": И отново, и пак бих избрала България"}
{"url": "http://standartnews.com/balgariya/protestirashtite_mayki_nedovolni_ot_grupata_izgotvyashta_zakona_za_horata_s_uvrezhdaniya-374634.html", "text": "Проектът на работната група, която изготвя законопроекта за хората с увреждания, не удовлетворява протестиращите майки на деца с увреждания и омбудсмана Мая Манолова. \"Не можем да застанем зад законопроект, който е дискриминационен и ощетява много хора. Той няма да заработи от януари, защото в допълнителните разпоредби ясно се казва, че ще има шест месеца от обнародването, ще има и още шест месец за методиката. Това означава, че много хора ще останат и без лична помощ и без финансова подкрепа\", обясни пред журналисти на влизане днес в Министерството на труда и социалната политика една от протестиращите майки. Тя допълни, че протестиращите майки на деца с увреждания влизат изключително разочаровани както от действията на социалния министър, така и от всички национално представителни организации, които подкрепят този закон. Майките не разбират какво точно национално представителните организации подкрепят, защото, освен финансовата подкрепа от 20 лева, която щели да вземат хората с увреждания, в него не се предлагали никакви конкретни реформи. Протестиращите майки поискаха незабавно оставката на председателя на Агенцията за хората с увреждания Минчо Коралски и на зам.-председателя на Националния съвет за интеграция на хората с увреждания Адриана Стоименова. Омбудсманът Мая Манолова заяви, че не вижда никаква реформа в предложения законопроект. Според нея индивидуалния подход и индивидуалната оценка имали само пожелателен характер, докато препоръките нямат задължителен характер. По думите й личната помощ е само маркирана с едно изречение и не се дават гаранции, че тя ще бъде предоставена. Освен това, в предлагания законопроект, не се променят политиките по отношение на помощните средства и медицинските изделия, добави Манолова. Според омбудсмана, освен допълнителната финансова подкрепа, която е в малко по-голям размер, в този законопроект нямало нищо друго. \"Те имат нужда от тази финансова подкрепа, но те имат нужда и от подкрепа да живеят нормално\", изтъкна Манолова. Тя бе категорична, че хората с увреждания не искат милостиня и допълни, че няма да подкрепи законопроекта в този му вид. Протестиращите майки и омбудсманът Мая Манолова възразиха и срещу това, че късно снощи около 22.00 часа им е бил предоставен последният вариант на законопроекта.", "date": "2018.08.10", "title": "Протестиращите майки недоволни от групата изготвяща закона за хората с увреждания"}
{"url": "http://standartnews.com/balgariya/krasen_kralev_za_standartsazdavame_usloviya_na_aktivnite_hora_da_izbirat_balgariya-374641.html", "text": "Аз винаги съм избирал България. Завършил съм образованието си изцяло тук и имам самочувствието да съм един от най-образованите европейски министри в моя сектор. Всеки ден изпълняваме поетите ангажименти към българското общество и най-вече към активните българи, като така ги призоваваме: Изберете България! Вярваме в младите хора и работим за тяхното бъдеще. Осигуряваме добри условия за образование, заетост и спорт. Можем да задържим активните българи в страната като подкрепяме кадърните хора във всички сектори. Ние даваме възможност за развитие на всеки образован и амбициозен човек.", "date": "2018.08.10", "title": "Красен Кралев за \"Стандарт\":Създаваме условия на активните хора да избират България"}
{"url": "http://standartnews.com/balgariya/naznachiha_dr_georgi_deyanov_za_direktor_na_fonda_za_lechenie_na_detsa-374635.html", "text": "Министърът на здравеопазването Кирил Ананиев назначи за директор на Център „Фонд за лечение на деца\" някогашния главен експерт във фонда д-р Георги Деянов, съобщават от ведомството. Считано от 20 август, Деянов поема официално поста. Така следващото заседание на Обществения съвет, което е насрочено за 15 август, ще се проведе под ръководството на подалата оставка д-р Мариета Райкова. Д-р Райкова е заявила пред министър Ананиев, че желае да напусне поста по лични причини. Така тя е освободена по взаимно съгласие считано от 20 август, уточняват от здравното министерство. За да не се допусне забавяне в работата на администрацията и за да се осигури приемственост в ръководството на фонда, от същия ден на поста застава д-р Георги Деянов, който до месец май 2017 г. е работил като главен експерт в Център „Фонд за лечение на деца\". БГНЕС припомня, че в рамките на по-малко от 2 години фондът, на който разчитат стотици болни деца и техните семейства, се оглавява от трима директори. Д-р Райкова пое Фонда за лечение на деца в чужбина от месец септември 2017 г., след като смени д-р Тинка Троева. Троева пък бе уволнена със заповед от 11 септември същата година, тъй като системно е нарушавала Правилника за дейността и организацията на работата на Фонда, на реда за издаване на формуляр S2, регулярно заобикаляне на ясно разписани процедури, сред които и притеснителната практика да се изискват становища от медицински специалисти, които не фигурират в списъка на утвърдените от министъра външни експерти към ЦФЛД. Преди Троева фондът се оглавяваше от проф. Владимир Пилософ, който подаде оставка на 24 февруари 2017 г. Проверка на инспектори ( за периода от септември 2015 г. до октомври 2016 г.) разкри тогава редица нарушения, голяма част от които извършени по време на управлението на Пилософ, за което от МЗ казаха, че той е понесъл административната си отговорност.", "date": "2018.08.10", "title": "Назначиха д-р Георги Деянов за директор на Фонда за лечение на деца"}
{"url": "http://standartnews.com/balgariya/mvr_obobshti_spetsaktsiyata_za_proverka_na_shofyori_v_burgaska_oblast-374640.html", "text": "Специализирана полицейска операция за установяване на водачи, нарушаващи Закона за движението по пътищата, се проведе на територията на Бургаска област, съобщиха от МВР. В хода на акцията, стартирала снощи с 11 плаващи полицейски пункта, са проверени 239 моторни превозни средства и 287 души. Установени са три случая, от общо проверени 173 водачи, за шофиране след употреба на алкохол с концентрация до 1,2 промила и два случая  - над 1,2 промила. При проверките са констатирани 59 случая за нарушаване разпоредбите на Закона за движение по пътищата, като в 30 от тях водачите са санкционирани с акт, а в 29 - с фиш. Отнети са шофьорските книжки на петима водачи и са свалени регистрационните табели на три моторни превозни средства. Образувани са пет бързи полицейски производства за шофиране след употреба на алкохол с концентрация над 1,2 промила  и шест бързи полицейски производства за шофиране след употреба на наркотични вещества. По- характерни случаи: Трима шофьори са проверени на различни места в Слънчев бряг и станало ясно, че двама от тях са седнали зад волана, след употреба на алкохол, а един – водач на такси, след употреба на кокаин. В Несебър били установени мъж и жена, управляващи колите си след употреба на наркотични вещества. Служители на РУ – Приморско са засекли трима нарушители, двама – седнали зад волана под въздействие на наркотични вещества, и един – след употреба на алкохол. В Созопол мъж бил хванат да шофира след употреба на канабис, а пък в селата Дебелт и Ясна поляна – двама водачи, седнали зад волана след употреба на алкохол. Всички нарушители са задържани 24-часови полицейски мерки и срещу тях са образувани бързи полицейски производства. Операцията ще продължи през целия летен сезон.", "date": "2018.08.10", "title": "МВР обобщи спецакцията за проверка на шофьори в Бургаска област"}
{"url": "http://standartnews.com/balgariya/volen_siderov_za_standart_nyama_smisal_da_smenyame_terena_sled_80_veka-374642.html", "text": "На вестник \"Стандарт\" пожелавам да остане вестник дори тогава, когато ще обясняваме на бъдещите поколения какво е книга и какво печат върху хартия! На младите българи им казвам, че няма смисъл да напускат земята, на която живеем 8 хиляди години. Това го доказаха ДНК тестовете. Има ли смисъл да сменяме терена след 80 века.", "date": "2018.08.10", "title": "Волен Сидеров за \"Стандарт\": Няма смисъл да сменяме терена след 80 века"}
{"url": "http://standartnews.com/balgariya/saobshtenie_ot_rakovodstvoto_na_brikel_ead_otnosno_intsident_s_turski_tir_na_mezhdunaroden_pat_iii__554_sofiya__svilengrad-374644.html", "text": "Във връзка с инцидента с турски тир по-рано днес на 10.08.2018г. бихме искали да Ви информираме, че към момента отворено за движение е едното платно на международен път София – Свиленград в участъка около „Брикел\" ЕАД.  Във връзка с инцидента с турски тир по-рано днес на 10.08.2018г. бихме искали да Ви информираме, че към момента отворено за движение е едното платно на международен път София – Свиленград в участъка около „Брикел\" ЕАД. Уверяваме всички, че инцидентът по никакъв начин не нарушава нормалната производствена дейност на Дружеството. Както ТЕЦ Брикел, така и Брикетна фабрика работят в нормален режим. Въглищата към Централата се извозват посредством жп транспорт. Бетонното съоръжение, което е собственост на „Брикел\" ЕАД и преминава над гореопоменатия път е сериозно повредено. Ангажираме се да направим всичко по силите си във възможно най-кратки срокове разрушеният участък да бъде укрепен и възстановен, но за момента не можем да се обвържем с конкретни дати. Очакваме на място да пристигнат няколко екипа от лицензирани проектанти, които да оценят щетите и да ни предложат план за действие. Радваме се, че няма пострадали при този сериозен пътен инцидент и апелираме към всички шофьори да бъдат по-внимателни и разумни на пътя. Уверяваме всички, че инцидентът по никакъв начин не нарушава нормалната производствена дейност на Дружеството. Както ТЕЦ Брикел, така и Брикетна фабрика работят в нормален режим. Въглищата към Централата се извозват посредством жп транспорт. Бетонното съоръжение, което е собственост на „Брикел\" ЕАД и преминава над гореопоменатия път е сериозно повредено. Ангажираме се да направим всичко по силите си във възможно най-кратки срокове разрушеният участък да бъде укрепен и възстановен, но за момента не можем да се обвържем с конкретни дати. Очакваме на място да пристигнат няколко екипа от лицензирани проектанти, които да оценят щетите и да ни предложат план за действие. Радваме се, че няма пострадали при този сериозен пътен инцидент и апелираме към всички шофьори да бъдат по-внимателни и разумни на пътя.", "date": "2018.08.10", "title": "Съобщение от Ръководството на „Брикел“ ЕАД относно инцидент с турски тир на международен път „III – 554“, „София – Свиленград“"}
{"url": "http://standartnews.com/balgariya/26_prichini_da_ostanem_v_balgariya-374625.html", "text": "26 причини да останем в България и да работим за нея събра \"Стандарт\" днес в специалния брой за своя 26-и рожден ден. Както миналата година, така и сега, предоставихме перото на хората, за които всеки ден пишем - министри, депутати, кметове, учени. Всеки от тях отговори на въпроса:  . Особено ни зарадва фактът, че отговорите не бяха формални. Всеки бе отделил от времето си лично да напише своите послания най-вече към младите хора. 26 години \"Стандарт\" е българският вестник. Всички наши кампании са посветени на каузата България. Днешният брой е първа стъпка от най-новата ни кампания \"Моят град\", която започва наесен.", "date": "2018.08.10", "title": "26 причини да останем в България"}
{"url": "http://standartnews.com/balgariya/prokuratura_proveryava_ohranitelnata_firma_arkus_kadeto_raboti_mityo_ochite-374623.html", "text": "Специализираната прокуратура възложи на Националната агенция за приходите и ГД „Национална полиция\" проверка на  дружество „Аркус-сигурност Бургас\" и свързаните с него физически и юридически лица. Това е фирмата, в която като консултант работи Димитър Желязков – Митьо Очите. Проверката се възлага във връзка с разследване на специализираната прокуратура на организирана престъпна група за рекет, телесни повреди, разпространение на наркотици. По делото към наказателна отговорност са привлечени 10 лица за извършени престъпления по чл.321, чл.330 и чл. 213 от НК, съобщават о прокуратурата. При проведената на 2 август 2018 г. специализирана акция на територията на Бургаска област бяха претърсени над 30 различни адреса, включително и офиси на фирми и домове. В някой от тях бяха открити пари, оръжия, боеприпаси и черно счетоводство с бележки за суми, които трябва да се дадат на едно от обвиняемите лица – Димитър Желязков.", "date": "2018.08.10", "title": "Прокуратура проверява охранителната фирма Аркус, където работи Митьо Очите"}
{"url": "http://standartnews.com/balgariya/tomislav_donchev_za_standart_savremenniyat_nomad_tryabva_da_ima_dom-374626.html", "text": "вицепремиер Логично е управляващите да зареждат с оптимизъм. От мен се очаква да разкажа как България се развива, как тук има големи възможности за реализация в ИТ сектора, индустрията, дори в публичния сектор, как данъците са ниски, интернетът - бърз и т.н. Вярно е, но няма да кажа това. Няма да разказвам и за меките извивки на Родопите, мраморните чукари на Пирин, безкрая на Стара Планина, паноптикума на Рила, морския бряг, как слънцето изгрява от тревите в Тракия. Ще кажа друго: съвременният човек трябва да пътува, да види други земи и хора, да учи от мъдростта на други култури, да прави кариера, приятелства, пари, да трупа опит. Съвременният човек трябва да е мобилен, той трябва да може да бъде там, където има нужда от него. Да гони големите цели там, където може да ги хване. Съвременният човек е гражданин на света или поне на Европа. Но точно затова съвременният номад трябва да има дом. Трябва да има Родина. Не заради предмодерните копнежи по националното, не заради попкултурата на едномерния патриотизъм. Сърфирайки в глобалната общност (буквално, преносно, електронно), трябва да бъдеш себе си. Трябва да бъдеш различен. Може да си толкова добър одитор, инженер, мениджър, работник, колкото са Джеф, Марко, Яцек, но има поне едно нещо, което те прави различен. Ако за другите „Хубава си, моя горо\" е красива мелодия, ти знаеш, че това е душевен резонанс. За теб долният десен ъгъл на Европа не е само красива земя, можеш да четеш и дори да говориш непонятни букви и звуци като У, Я, Ц, Ч.... Това те прави различен. Това те прави специален. Няма да казвам по-добър, но специален със сигурност. Имаш нещо, което другите нямат. Нещо, започнало от шеметния древен културен код на Балканите, загадъчния генотип на българите, и свършило кой знае как. Впрочем зависи от теб. Трябва да имаш дом. Място, където се завръщаш след дълъг поход. А както знаят мъдрите хора, важно е къде ходиш, но е важно къде се завръщаш. Трябва да можеш да плуваш в глобалното море, но трябва да имаш късче земя, където да се спираш. Не само земя, където да опреш краката си, но и въздух, специален ъгъл, под който падат слънчевите лъчи, език, култура, общност, от която си взел и на която трябва да дадеш нещо. Не заради теб, а за тези, които идват след теб.", "date": "2018.08.10", "title": "Томислав Дончев за \"Стандарт\": Съвременният номад трябва да има дом"}
{"url": "http://standartnews.com/balgariya/opasnost_ot_pozhari_ognebortsi_pripomnyat_pravilata_za_pozharna_bezopasnost-374617.html", "text": "С повишаването на дневните температури значително се увеличава и рискът от възникване и бързо разпространение на пожари в природата. За да не се допускат сериозни инциденти и за да бъде опазена селскостопанската реколта, гората и имуществото ни, е важно да бъдат спазвани правилата за пожарна безопасност. От ГД „Пожарна безопасност и защита на населението\" припомнят основните правила за пожарна безопасност през летния сезон: - недопустимо е изхвърлянето на недоизгасени кибритени клечки и угарки от цигари в горима и леснозапалима среда; - всички моторни превозни средства, които влизат в горите или извършват селскостопанска дейност, трябва да са технически изправни, с уредба, недопускаща отделянето или изхвърлянето на искри; - преди да запалите огън - уверете се, че не е ветровито, че имате достатъчни количества вода или други подръчни средства за гасене; - не оставяйте огъня без наблюдение, а накрая внимателно го изгасете; - не допускайте паленето на огън от деца или възрастни хора, които не са в състояние да контролират горенето и гасенето при реална опасност от пожар; - разчистването на сухи треви и отпадъци в горски участъци трябва да става чрез извозването им на определените за това места, а не чрез изгаряне; - забранено е унищожаването на сухи клони и отпадъци чрез изгаряне на място в горски участъци и в земеделски земи, забранено е паленето и опалването на стърнищата.", "date": "2018.08.10", "title": "Опасност от пожари: Огнеборци припомнят правилата за пожарна безопасност"}
{"url": "http://standartnews.com/balgariya/tsveta_karayancheva_za_standart_mladite_mogat_da_se_radvat_na_siguren_zhivot_u_doma-374627.html", "text": "Председател на Народното събрание България е страна, която се променя и развива, а това създава нови възможности за нейните граждани и особено за младите хора. Днес те могат да живеят и работят в Родината си, да бъдат част от глобалния свят, да се ползват от неговите достижения, но и да се радват на мирния, сигурен и спокоен живот у дома. Семейството, училището и обществото заедно формират ценностите на децата ни, техните мечти и цели. Наша обща отговорност е да открием и развием талантите на всяко българче, но и да възпитаме в него чувството за памет и принадлежност към своя народ и земя. Общият просперитет е невъзможен без енергията и знанията на младите хора. Затова те са ни необходими тук, в Родината, където, освен че имат широко поле за изява, са най-обичани и ценени.", "date": "2018.08.10", "title": "Цвета Караянчева за \"Стандарт\": Младите могат да се радват на сигурен живот у дома"}
{"url": "http://standartnews.com/balgariya/tsvetan_tsvetanov_za_standart_ravni_sme_na_zapada_po_shans_za_kariera-374628.html", "text": "Заплатите растат, има отлични възможности за образование Зам.-председател на ГЕРБ и председател на ПГ на ГЕРБ Днес България предоставя отлични възможности за образованието и професионалното развитие на младите. Неслучайно правителството на Бойко Борисов е поставило като свой основен приоритет образованието и инвестира сериозни средства както за инфраструктура, така и за учителски възнаграждения, за да може младите българи да изберат нашата страна като място за своето обучение. Личното ми мнение е, че българската образователна система по нищо не отстъпва на тези в чужбина. От друга страна според всички данни безкомпромисната борба с контрабандата и корупцията допринася за подобряването на бизнес климата у нас и все повече инвеститори решават да развиват бизнеса си тук, в България, и така се създават нови работни места. Не можем да пропуснем и непрекъснато увеличаващите се възнаграждения - както минималните, така и средните за страната. Надявам се, че всички тези факти ще убедят младите, че в България професионалното развитие е реално и напълно конкуренто на това в Западна Европа. В заключение ще кажа, че България има нужда от своите млади хора и техния безспорен потенциал.", "date": "2018.08.10", "title": "Цветан Цветанов за \"Стандарт\": Равни сме на Запада по шанс за кариера"}
{"url": "http://standartnews.com/balgariya/yordanka_fandakova_za_standart_golemiyat_ni_potentsial_sa_horata-374629.html", "text": "Кмет на София Всеки има свой път да следва мечтите си. Личната мотивация и убеденост да останем в България и да работим тук е и мисия, че можем да направим държавата си по-добро място за живеене. Вярвам, че това е възможно с желание да правим добро тук и сега. Възможностите за обучение, работа и професионално развитие в София и България са големи. Като кмет на София ще кажа, че столицата ни с бързи темпове се превръща в модерен европейски град, че е привлекателно място за млади хора, които учат, правят кариера и създават семейства. София вече заема челни места в международни класации за развитие. Ние привличаме инвеститори благодарение на умните, работливи и уверени в себе си хора. Това са хора, които знаят, че могат да успеят благодарение на уменията си, хора, които имат смели и иновативни идеи. Затова и София е сред водещите градове по стартиращи компании в Ай Ти сектора. При днешната свързаност на света е важно да имаме идея и визия за развитие, а условията ги създаваме заедно. Познавам много млади хора, които са спечелили състезания на световно ниво, защитили са проекти в чужбина и се връщат, за да продължат тук с нови идеи. Големият ни потенциал са хората, които са тук, които се връщат, които милеят за страната си. Всяка добре свършена работа на всяко ниво е стъпка към нашия успех заедно. Няма незначителна работа, нито незначителни усилия. Заедно правим града си все по-добро място за живот. Затова и в работата си давам възможност на млади и креативни хора, които имат идеи, обичат града си и искат да го развиват.", "date": "2018.08.10", "title": "Йорданка Фандъкова за \"Стандарт\": Големият ни потенциал са хората"}
{"url": "http://standartnews.com/balgariya/valeri_simeonov_za_standart_pomnete_dedite_si_i_kovete_svoeto_badeshte-374630.html", "text": "Вицепремиер и лидер на НФСБ Младите трябва да останат в България, защото България е най-прекрасната държава на света. Тук техните деди са оставили костите и кръвта си, тук техните родители са се трудили цял живот и тук бъдещето ще зависи само и единствено от тях.", "date": "2018.08.10", "title": "Валери Симеонов за \"Стандарт\": Помнете дедите си и ковете своето бъдеще"}
{"url": "http://standartnews.com/balgariya/sotir_tsatsarov_za_standart_chudesata_na_balgariya_e_gordost_za_stranata_ni-374631.html", "text": "Главен прокурор на Република България Честит 26-и рожден ден на вестника, който задава стандарти в журналистическата професия. Приемете и искреното ми уважение за \"Чудесата на България\" - една ваша кампания, която буди гордост за страната ни. А надеждата за нея и за българското бъдеще са младите българи. Мисля, че те са сред най-преданите и най-мислещите последователи на такива патриотични дела. В това е и силата на \"Стандарт\"!", "date": "2018.08.10", "title": "Сотир Цацаров за \"Стандарт\": \"Чудесата на България\" е гордост за страната ни"}
{"url": "http://standartnews.com/balgariya/spas_rusev_za_standart_sega_e_vremeto_na_balgariya-374632.html", "text": "Председател на Надзорния съвет на БТК Защо трябва да останем в България и да работим в нея? Този въпрос е важен за мен, задавам си го цял живот. Случи се така, че живях и се реализирах в чужбина малко повече от четвърт век. И то в страна като Великобритания, където конкуренцията е огромна, особено ако идваш от току-що скъсалата с комунизма България. За мен това беше въпрос на избор, на предизвикателство към мен самия, но и донякъде въпрос на оцеляването ми като личност - възможност да сбъдна мечтите си, да реализирам идеите си и да дам качествено образование на децата си. Преди 27 години, голяма част от тези неща нямаше как да се случат в България. Днес е тъкмо обратното. Мога да реализирам идеите си в България, заедно с много млади и талантливи хора, които са избрали да работят и да се реализират тук. Предприемачеството е в подем. Иновативни българи създават продукти и услуги, които са на световно ниво и успяват да ги реализират на световния пазар. Аз лично подкрепям не малко старт-ъп компании и това ме зарежда с изключително силна позитивна енергия, която вече е част от живота в България. Мисля, че трябва да останем тук, защото сега е времето на България. Защото нещата се случват, а няма по-хубаво и ценно нещо от това да си на място, където съществува предприемачески дух и има желание за промяна.", "date": "2018.08.10", "title": "Спас Русев за \"Стандарт\": Сега е времето на България"}
{"url": "http://standartnews.com/balgariya/borisov_proveri_remonta_na_bul_vasil_levski_vav_varna-374624.html", "text": "Премиерът Бойко Борисов инспектира строителните и ремонтни работи на бул. „Васил Левски\" във Варна, съобщават от правителствената информационна служба. Това е най-големият инфраструктурен проект в града, като за изграждането на новото трасе от ул. „Подвис\" до ул. „Девня\" правителството отпусна 80,5 млн. лв. Други 4,5 млн. лв., осигурени от държавата, са за пробива на бул. „Сливница\", като с реализирането на проекта ще бъде осигурен бърз достъп до автомагистрала „Хемус\". Ремонтът на съществуващата част от булеварда се финансира по ОП „Региони в растеж\". След завършване на булевард „Васил Левски\" ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите. Премиерът Борисов ще посети и района на „Аспарухово\", където са завършени ремонтът и разширението на ул. „Мара Тасева\", а в момента се ремонтира бул. „Народни будители\".", "date": "2018.08.10", "title": "Борисов провери ремонта на бул. Васил Левски във Варна"}
{"url": "http://standartnews.com/balgariya/nv_tsar_simeon_ii_za_standrart_rodinata_ima_nuzhda_ot_talanta_na_vseki_svoy_grazhdanin-374633.html", "text": "Какво е за нас България? Майка, дом, минало и бъдеще, кауза. Това са само малка част от отговорите, които всеки от нас би могъл да даде. Верен на каузата си да пази българското, за работи за Отечеството и да дава всеки ден по поне един аргумент на младите хора да останат и да работят за родината, \"Стандарт\" реши да посвети броя в деня на своята 26-годишнина на родолюбието. Потърсихме 26 знакови лица от властта, политиката, бизнеса, научните среди, за да ни кажат своята гледна точка защо трябва да останем в България и да работим за нея. Защо това трябва да направят най-вече младите хора - нашето бъдеще. Представяме позицията на Н.В. Цар Симеон II. В днешно време, когато светът е широко отворен за младите хора, решението дали да останат в България е не просто житейски избор, а истинска мисия на поколенията. Страната повече от всякога има нужда от енергията, знанията, талантите на своите младежи, от съвременния им начин на мислене най-вече. През 2005 г., когато в Люксембург подписах Договора за присъединяване на България към Европейския съюз, казах, че посвещавам този акт на младите хора на Родината. Защото именно членството в ЕС им даде възможност да пътуват, да опознават други страни и култури, да получават знания в престижни европейски университети. Сега въпросът е как да направим така, че условията тук да са такива, че да ги привлекат да се връщат. А тези, които не са заминали, да не съжаляват. В този смисъл въпросът е не защо да остават в България, а какви възможности ще имат - както да развиват своите качества, така и да допринасят за просперитета на страната. Много често политиците употребяват фразата, че младите хора са бъдещето на България. И това безспорно е така. Но, за да имат онова бъдеще, за което самите те мечтаят, трябва да се положат още много усилия от цялото общество. Животът в емиграция не е никак лесен. И не само, защото нашият народ мъдро го е казал: „Камъкът си тежи на мястото\". Доказването в непозната среда, раздялата с близките и приятелите, въпреки многото съвременни средства за комуникация, е и емоционално, и професионално изпитание. Винаги е имало и ще има хора, които ще търсят щастието си далеч от Родината. И в това няма нищо лошо. Въпросът е нашите сънародници да не са тласкани към такова решение, заради липсата на перспектива тук. Убеден съм, че хората са голямото богатство на България. Затова те трябва да са във фокуса на всяка една политика, за да има прогрес и в икономиката, и в образованието, и в културата, и в спорта... Затова вместо да си задаваме въпроса защо да оставаме в България, по-добре да видим как можем да допринесем да се развива. Резултатът зависи от всеки един гражданин, защото държавата не е нещо отделно от нас. Ние всички я правим такава, каквато е.", "date": "2018.08.10", "title": "Н.В. Цар Симеон II за \"Стандрарт\": Родината има нужда от таланта на всеки свой гражданин"}
{"url": "http://standartnews.com/balgariya/greshkata_koyato_dopuskame_vsichki_kogato_ni_e_goreshto-374619.html", "text": "В опитите си да се разхладят хората грешат много, когато консумират ледени напитки и вместо на тялото да стане приятно се чувства по-зле. Голяма грешка е при жегите да се пие студена вода или напитка с много лед. При тези случаи необходимо е повече време на течността да се разлее из тялото и да го хидратира, обясняват специалисти. Най-добре е в големите горещини да се консумират вода или сокове на стайна температура, тогава те най-полезни за тялото и организма. Водата винаги е по-добрият избор и за предпочитане, твърдят учените. В същото време добре е да се пие топъл чай, но само когато въздухът навън е сух, а не влажен, добавят те.", "date": "2018.08.10", "title": "Грешката, която допускаме всички, когато ни е горещо"}
{"url": "http://standartnews.com/balgariya/ekspert_za_vtorata_pensiya_shte_poluchavame_minimum_tova_koeto_sme_vnesli-374620.html", "text": "„Всеки, който се осигурява допълнително, при пенсиониране ще получи най-малко толкова, колкото са внесените осигурителни вноски на негово име\". Така Даниела Петкова от Асоциацията на дружествата за допълнително пенсионно осигуряване обобщи готвените промени в Кодекса за социално осигуряване. Удръжките от заплатата по втория пенсионен фонд са в размер на 5%. Сумата, която реално ще получаваме при пенсиониране, зависи от размера на заплатата ни през всеки месец, както и от това колко години трудов стаж имаме, обясни още Петкова. Държавата ще задължава частните фондове да гарантират, че ще получаваме минимум това, което вече сме внесли като спестяване за старини, ако сумата по някаква причина се окаже по-малка. „Таксите на дружествата са нулеви за целия период от време. А от начина, по който са управлявани парите ни, зависи колко повече от брутните вноски ще имаме в партидата си\", поясни Петкова. „Реформата в пенсионната система е половинчата, тъй като вноските по втория стълб трябваше да стигнат до 7%, но останаха 5 на сто. Съвсем естествено е сумата, която се натрупва в продължение на 20 години, да не е толкова голяма\", коментира от своя страна бившият социален министър Лидия Шулева.", "date": "2018.08.10", "title": "Експерт за втората пенсия: Ще получаваме минимум това, което сме внесли"}
{"url": "http://standartnews.com/balgariya/mvr_vklyuchva_vertolet_v_kontrola_po_patishtata_kam_moreto-374614.html", "text": "МВР включва вертолет в контрола по пътищата към морето, съобщи Росен Рапчев от \"Пътна полиция\". Новата мярка, в която участва машината на граничната полиция, ще бъде приложена днес. Вертолетът ще кръжи около пътищата към морето. Също така, по-лесно ще бъде отбивано движението, ако има катастрофа. Агресивните водачи и тези, които не спазват дистанция или карат с висока скорост, са под особено наблюдение, ще се проверява, каза Рапчев. Ще има и скрити полицаи, които ще са в цивилни коли. Те няма да спират, а само ще подават информация на колегите си в патрулките за нарушители. За пътуващите чужденци през страната МВР е предприело мерки, като им раздава листовки на границата. В тях има информация за правилата за движение по пътищата у нас.", "date": "2018.08.10", "title": "МВР включва вертолет в контрола по пътищата към морето"}
{"url": "http://standartnews.com/balgariya/slanchevo_s_temperaturi_mezhdu_29_i_34_gradusa-374605.html", "text": "Днес времето над страната отново ще бъде слънчево. Ще духа слаб, в Дунавската равнина и източните райони до умерен вятър от изток-североизток. Максималните температури ще са между 29° и 34°, в София около 29°. Над Черноморието също ще бъде слънчево. Ще духа до умерен североизточен вятър. Максималните температури на въздуха ще са: 28-30°. Температурата на морската вода е 27-28°. Вълнението на морето ще бъде 2-3 бала. Над планините ще бъде предимно слънчево, през деня с временни увеличения на облачността. Ще духа до умерен вятър от изток-североизток. Максималната температура на височина 1200 метра ще е около 23°, на 2000 метра – около 15°. Атмосферното налягане е по-високо от средното за август и през деня ще се задържи почти без промяна.", "date": "2018.08.10", "title": "Слънчево с температури между 29 и 34 градуса"}
{"url": "http://standartnews.com/balgariya/predlagat_nova_instruktsiya_za_borbata_s_koruptsiyata_po_visokite_etazhi_na_vlastta-374607.html", "text": "Прокуратурата и Комисията за противодействие на корупцията и отнемане на незаконно придобито имущество (КПКОНПИ) представиха за обществено обсъждане проект на инструкция за взаимодействие при извършване на съвместната работа по противодействие на корупцията по високите етажи на властта. \"Целта на документа е на базата на досега съществуващото сътрудничество, да се надгради и доразвие взаимодействието между двете институции\", гласят част от мотивите на главния прокурор Сотир Цацаров и на председателя на антикорупционната комисия Пламен Георгиев. Определен от прокурор номер едно негов заместник и конкретен член на КПКОНПИ, определен със заповед на председателя на Комисията, ще отговарят пряко за координацията между двете институции. От проекта става ясно, че основно звено в борбата с корупцията във властта ще е постоянно действаща Контактна група, в която ще влизат прокурор от ВКП, административният ръководител на Специализираната прокуратура и директорът на дирекция \"Противодействие на корупцията\" в КПКОНПИ. Контактната група ще заседава минимум веднъж месечно, като в срещите ще могат да участват представители на НАП, митниците, МВР, ДАНС, Бюрото по защита на свидетели при главния прокурор и други институции. Контактната група ще координира и оперативното взаимодействие на регионално ниво. При ситуации, в които са необходими неотложни действия, то незабавно КПКОНПИ ще трябва да уведомява административен ръководител на съответната прокуратура или дежурен прокурор. Като изрично е уточнено, че уведомяването и, съответно, дадените указания от прокурора трябва да стават в писмена форма. Разписани са и конкретните стъпки, по които ще действат двете институции в ситуация за сигнал срещу висш представител на властта, за когото има данни за корупция: \"Когато въз основа на доклада за извършената оперативно-издирвателна дейност е прието от КПКОНПИ решение за оперативно взаимодействие с органите на досъдебното производство, компетентната прокуратура и органите по чл. 16, ал. 2 ЗПКОНПИ съгласуват и се подпомагат взаимно във връзка с организацията и провеждането на неотложни и първоначални действия по разследването. Съгласуването на първоначалните действия по разследването се извършва своевременно, но не по-късно от пет дни преди началото на планираните действия\". Обект на планиране ще са още: конкретните необходими първоначални действия по разследването и последователността на провеждането им; организационни мерки, свързани с провеждането на първоначалните действия за разследване – осигуряване на съдействие от МВР и други държавни органи, поемни лица, вещи лица, специалисти-технически помощници и други; анализ на необходимостта и сформиране на екип по реда на чл. 138, т. 8 Закона за съдебната власт (ЗСВ); анализ на необходимостта и предвиждане на използване на специални разузнавателни средства в досъдебното производство; анализ на необходимостта от осъществяване на правомощията на Бюрото по защита при главния прокурор; анализ на опасността участник в престъплението да се укрие, да извърши друго престъпление или да укрие доказателства и вземане на мерки за предотвратяване на това. Инструкцията дава конкретни насоки и как да се действа, ако сигнал за корупция бъде получен в прокуратурата, но не са налице достатъчно данни за образуване на досъдебно производство. В подобни ситуации прокурорът \"може да възложи извършването на проверка по реда на чл. 145, ал. 1, т. 3 ЗСВ с писмено разпореждане, което съдържа конкретни указания за обстоятелствата, които следва да бъдат установени, и срок за извършване, който не може да бъде по-дълъг от два месеца\". От своя страна, служителите на КПКОНПИ ще трябва да изготвят подробна справка за извършената проверка. \"Провеждането на обществено обсъждане на проекта в по-кратък времеви период би дало възможност за ускорено приемане на подзаконовия нормативен акт, което да осигури пълноценно, регламентирано и по-ефективно взаимодействие между ПРБ и КПКОНПИ по противодействието на корупцията и отнемането в полза на държавата на незаконно придобитото имущество\", пише в мотивите към проекта на инструкция, което обяснява и защо мнения по нея ще се приемат през отпускарския сезон. \"Проектът не е съпроводен със справка за съответствие с европейското право, тъй като не се отнася до актове на Европейския съюз, с които е направена хармонизация на регламентираната материя\", уточняват от прокуратурата и КПКОНПИ.", "date": "2018.08.10", "title": "Предлагат нова инструкция за борбата с корупцията по високите етажи на властта"}
{"url": "http://standartnews.com/balgariya/bivsha_sadiyka_obvinena_v_prane_na_pari_se_predala_pratena_e_v_zatvora-374608.html", "text": "Мария Иванова, която е обвинена в изпиране на 1,4 млн. евро и беше обявена за издирване, вече е в ареста. Това стана ясно, след като бившата съдийка дори е подала молба за изменение на мярката за неотклонение заради влошено здравословно състояние, но съдия Доротея Кехайова от Софийския градски съд (СГС) потвърди постоянното задържане. Мария Иванова беше арестувана в началото на юли и обвинена, че с приятеля си Владимир Бронфенбренер са прали пари от извършени измами във Франция. Съдия Стефан Милев от СГС прецени, че срещу Иванова няма почти никакви доказателства и я освободи срещу „подписка\", но на 12 юли Софийският апелативен съд (САС) определи, че тя трябва да бъде върната в ареста. След това бившата съдийка беше обявена за издирване, защото не беше открита на адреса си. Иванова не присъстваше на заседанието в апелативния съд и днес стана ясно, че по времето, когато са я търсили на адреса, е била приета в болница в Плевен. Адвокатът ѝ Огнян Митев обясни, че затова не е била открита, а след това Иванова сама се е предала. В момента тя е в затвора в Сливен и днес също не присъства в зала. В молбата си, с която иска да ѝ бъде наложена по-лека мярка за неотклонение, Иванова е посочила, че здравето ѝ е влошено и има психично заболяване, но не е представила никакви документи и доказателства. Затова съдия Кехайова подчерта, че няма основания за изменение на мярката, тъй като Иванова е в ареста по-малко от месец. Съдът не коментира времето, в което Иванова беше обявена за издирване, но прие, че няма опасност тя да се укрие. За да я остави в ареста обаче съдия Кехайова прецени, че събраните доказателства са достатъчни, за да се направи обосновано предположение, че бившата ѝ колежка е прала пари от измами, а освен това на свобода можела да извърши престъпление. Според обвинението Иванова и Бронфенбренер са прали пари от март 2017 г., до задържането им. Схемата, по която са действали, е включвала регистрация на „кухи\" фирми на нискообразовани граждани, по чиито сметки идвали различни суми от Франция, а след това парите били прехвърляни или теглени на каса и предавани на Иванова. На свобода без мярка за неотклонение остава нейният приятел. Обвинението срещу израелския гражданин Бронфенбренер е, че е помагал на бившата съдийка. Мария Иванова беше съдия в СГС, но през март беше окончателно уволнена след съдебна сага, която се проточи 7 години. До уволнението ѝ се стигна след проверка на Инспектората към ВСС, който констатира множество нарушения в работата ѝ.", "date": "2018.08.10", "title": "Бивша съдийка, обвинена в пране на пари, се предала, пратена е в затвора"}
{"url": "http://standartnews.com/balgariya/fondat_za_lechenie_na_detsa_v_chuzhbina_ostana_bez_nachalnik_-374609.html", "text": "Шефката на Фонда за лечение на деца в чужбина д-р Мариета Райкова е подала оставка, съобщава Дарик. Оставката е била приета от здравния министър Кирил Ананиев. Като мотиви д-р Райкова е посочила лични причини. Д-р Мариета Райкова зае поста преди 11 месеца след като бившият директор д-р Тинка Троева бе освободена с мотивите, че системно нарушавала Правилника за дейността и организацията на работата на фонда. Името на д-р Райкова нашумя след като родители на болни деца сигнализираха, че от позицията си на директор тя упражнявала натиск върху тях да прекратяват заявленията за лечението на децата си.", "date": "2018.08.10", "title": "Фондът за лечение на деца в чужбина остана без началник"}
{"url": "http://standartnews.com/balgariya/dnes_izticha_posledniyat_srok_za_ovtsevadi_i_kozevadi_da_kandidatstvat_za_podpomagane-374610.html", "text": "Днес изтича последният срок за овцевъди и козевъди да кандидатстват за подпомагане по системата \"де минимис\", съобщава БНР. 17 милиона и 730 хиляди лева е финансовият ресурс отделен за подпомагане на фермери, които отглеждат овце и кози, като ставката е 15 лева за животно. Помощта ще бъде изплатена до 20 август. Възможно е някои от кандидате да получат парите си след този срок, ако се наложи адместративена проверка, дали са допустими за подпомагане по тази схема. Пари по \"де минимис\" са предвидени за стопаните от Ямболско и Бургаско засегнати от чумата по дребните преживни животни. При тях са отделени близо 2 милиона и половина, като ставката за животно 55 лева. Фермерите в засегнатите от чума райони, могат да кандидатстват до 31 август.", "date": "2018.08.10", "title": "Днес изтича последният срок за овцевъди и козевъди да кандидатстват за подпомагане"}
{"url": "http://standartnews.com/balgariya/10_piyani_ili_drogirani_shofyori_sa_hvanati_pri_aktsiya_po_moreto_prez_noshtta-374612.html", "text": "10 бързи полицейски производства за употреба на алкохол и наркотици са образувани при мащабната полицейска операция по Южното Черноморие тази нощ. Заловени са петима шофьори, качили се зад волана след като са пили и още петима след употреба на наркотици. Повод за акцията стана инцидентът в Китен, при който пиян и дрогиран шофьор блъсна шест деца. Полицията проверява за всякакви нарушения – неизправни автомобили, липса на документи и застраховка Гражданска отговорност, неправилно спиране и паркиране, непоставени предпазни колани. Акцията ще продължи до края на лятото.", "date": "2018.08.10", "title": "10 пияни или дрогирани шофьори са хванати при акция по морето през нощта"}
{"url": "http://standartnews.com/balgariya/zabranyavat_opavaneto_na_palatki_i_havlii_varhu_dyuni-374613.html", "text": "Нова забрана за опъване на палатки и поставяне на хавлии и чадъри върху дюни по Черноморието предвижда проект за промени в Закона за устройството на Черноморското крайбрежие. Тримата ресорни министри - на туризма Николина Ангелкова, на екологията - Нено Димов и вицепремиерът Валери Симеонов, обявиха, че основен проблем за крайбрежието и това лято ще останат къмпингуващите. В ефира на \"Нова тв\" Христина Генова от РИОСВ-Варна обясни, че към момента дюните са отразени в кадастралните карти, но не са обозначени. „Законодателят трябва да реши кой да ги обозначава, но те са характерни образувания и се различават\", обясни Генова. Тя каза още, че предстои проверка на фургон, превърнат в търговски обект, на дюните в Шкорпиловци.", "date": "2018.08.10", "title": "Забраняват опъването на палатки и хавлии върху дюни"}
