{"url": "http://standartnews.com/lyubopitno/gaf_spisanie_slozhi_dopalnitelen_krak_na_riyz_uidarspun-367668.html", "text": "Потребителите на социалните мрежи веднага забелязаха гаф върху корицата на новия брой на списание \"Венити феър\" с редица холивудски знаменитости, предаде Асошиейтед прес. Като резултат от графична обработка на изображението, актрисата Рийз Уидърспун и телевизионната водеща Опра Уинфри бяха с допълнителни крайници. Уидърспун получи трети крак, а Уинфри - трета ръка. Изданието се извини в Туитър за \"грешката\" по отношение на Опра и обеща, че ще я коригира онлайн. Що се отнася за актрисата от \"Големите малки лъжи\", списанието твърди, че третият й крак всъщност е част от роклята й. Рийз Уидърспун и Опра Уинфри се пошегуваха с объркването в Туитър. Актрисата написа: \"Надявам се все още да ме приемате за това коя съм аз всъщност\", на което водещата отговори: \"Приемам третия ти крак. Както знам, че ти приемаш третата ми ръка\". Сп. \"Венити феър\" махна от корицата си актьора Джеймс Франко във връзка с отправените срещу него обвинения в сексуални посегателства. Той беше сред 13-те знаменитости, участвали във фотосесията за новия брой на списанието. Снимките са направени от известната фотографка Ани Лейбовиц.", "date": "2018.01.27", "title": "Гаф: Списание сложи допълнителен крак на Рийз Уидърспун"}
{"url": "http://standartnews.com/biznes/goranov_zasluzhavame_evrozonata-367655.html", "text": "\"Членството на България в еврозоната е една допълнителна степен на интеграция, която ние заслужаваме, и това е преобладаващо мнение в българското общество. Наскоро имаше позиция на Икономическия и социален съвет, който обединява в себе си работодателите и синдикатите, които също изразиха, че ние имаме обща цел, която стои пред нашето общество за интеграция в европейската инфраструктура. Ние сме готови и трябва да настояваме пред нашите европейски партньори да ни допуснат, защото отговаряме на всички изисквания, или да ни дадат точни и ясни аргументи защо не е време за това\". Това коментира министърът на финансите Владислав Горанов в предаването \"Панорама\" на БНТ по актуалната тема за България и еврозоната. Той припомни, че при откриването на Българското председателство е заявил пред европейските ни партньори, че е добре присъединяването на страната ни в механизма ЕRМ 2 да стане в първото полугодие на тази година. На въпрос за това очаква ли се скок в цените при смяната на лева с еврото, финансовият министър изрази принципна позиция, че пазарът е този, който регулира обществените отношения, така че няма абсолютно никаква причина, ако сменим лева с евро, особено след 21 години успешна история на Валутния борд, да има каквато и да била промяна в ценовата политика. Министър Горанов посочи за пример Литва, Латвия и Естония, които последни се присъединиха към еврозоната, като обясни, че там ценовите изменения са били под 1 % и трудно може да се установи дали те са следствие на преминаването от националната валута към еврото или на инфлационни влияния, които се проявяват във всяка една държава през годините. \"Нещо, което днес струва 1,95 лв., много е възможно да стане 1 евро. Ако цената на въвеждането на еврото е 1 % инфлация, аз съм готов да убеждавам българското общество, че тя си струва\" - каза още Владислав Горанов. \"Ние много отдавна, след банковата криза от 1997 г., сме загубили своя паричен суверeнитет и сме се обрекли за еврото. Ние търпим негативите от членството в еврозоната, без да можем да ползваме от доверието и другите предимства на това да сме част от една по-интегрирана и по-модерна Европа\" - допълни министърът. Според него решението по отношение на приемането на България в ЕRМ 2 не зависи толкова от държавите членки, колкото от ЕЦБ. \"Досега не сме чули нито един рационален аргумент, който да почива на правилата, по които е изградена еврозоната и по които работи механизмът ЕRМ 2, против това България да стане част от това пространство\" - обобщи финансовият министър. По отношение на отминалия дебат по вота на недоверие към правителството Владислав Горанов коментира, че никой не е очаквал по-малко от година след последните избори един вот на недоверие да бъде успешен. Според него нито един от аргументите на управляващите и на опозицията не се е сменил, за да се наложи да се отива към избори. Опозицията е търсила тема, която максимално да засегне авторитета на правителството, но не са я уцелили и не са имали достатъчно аргументи, за да могат да убедят обществото, че сега е време за предсрочни избори. \"Темата за корупцията е тема на усещане в обществото. Ако погледнем последните проучвания на Евробарометър, България е по средата, на 12 място, от страните членки на ЕС. Това сами да си лепваме дамгата на най-корумпирана държава е удобно за опозицията, но не е житейски факт. Всички други твърдения за корупция трябва да са предмет на наказателно преследване и трябва да се реализират не през парламентарни процедури, а през конституционно установените норми за защита на държавата от корупция\" - смята Горанов. Той подчерта, че ако българската политика се прави на база на социология тогава, когато се явяваш на избори, то когато водиш политически дебат, не трябва да разчиташ само на социологически аргументи. Във връзка с дискусията в парламента от началото на седмицата за сигурността на системата БАЦИС на Агенция \"Митници\" финансовият министър още веднъж обобщи, че \"дори да има несъвършенства на системата от гледна точка на нейната физическа сигурност, така както описват анализите на ДАНС, се оказва, че тези потенциални рискове не са реализирани. Няма пробив в системата на митниците, в анализът няма данни за извършено престъпление, затова той не дава основание на прокуратурата да повдигне обвинение\". Министърът припомни данните за добрата събираемост на приходите - с 23 % са нараснали приходите от акцизи от края на 2014 г. до 2017 г. През 2017 г., в сравнение с 2014 г. в българския бюджет има 6,5 млрд. лв. в повече.", "date": "2018.01.27", "title": "Горанов: Заслужаваме еврозоната"}
{"url": "http://standartnews.com/sport/sani_zhekova_preodolya_kvalifikatsiite_v_bansko-367666.html", "text": "Александра Жекова се класира на 18-о място в квалификациите по спийд бордъркрос на Световната купа по сноуборд, която се провежда в Банско. Жекова завърши с 22,71 точки и без проблеми попадна в първите 24, които ще спорят за титлата в този кръг. Най-добрият резултат е на италианката Михаела Мойоли- 21,81, следвана от Шарлот Банкс (Франция) и Фей Гулини (САЩ). При мъжете Валентин Миладинов завърши на 53-о място и не успя да се класира. Там напред продължават първите 48, а неговият резултат е 21,68, съвсем малко След аржентинеца Стивън Уилямс, който заема последната квота. Най-добър резултат в квалификациите на мъжкия спийд крос даде Пиер Волтие (Франция)- 20,80.", "date": "2018.01.27", "title": "Сани Жекова преодоля квалификациите в Банско"}
{"url": "http://standartnews.com/svyat/naymalko_17_zaginali_i_nad_100_raneni_pri_atentat_s_kola_bomba_v_kabul-367667.html", "text": "Най-малко 17 души са убити, а 110 са ранени днес при самоубийствен атентат с кола бомба в центъра на афганистанската столица Кабул. Отговорност поеха талибаните, предаде Асошиейтед прес, цитирайки говорител на афганистанското вътрешно министерство. Говорителят Насрат Рахими поясни, че нападателят е използвал линейка, за да премине през контролен пункт на силите за сигурност, като казал на полицаите, че кара пациент в близката болница. Атентаторът задействал експлозивите си при втори контролен пункт. Говорител на талибаните, Забихула Муджахид, пое отговорност за атентата. Министерството на здравеопазването съобщи, че данните са жертвите и ранените са неокончателни, отбелязва Франс прес.", "date": "2018.01.27", "title": "Най-малко 17 загинали и над 100 ранени при атентат с кола бомба в Кабул"}
{"url": "http://standartnews.com/sport/prezidentat_na_bfla_dade_start_na_maratona_v_dubay-367659.html", "text": "Президентът на БФЛА и АБАФ Добромир Карамаринов даде старт на маратона в Дубай. Заедно с него беше и президента на атлетическата асоциация на страните от гълфа и член на съвета на ИААФ Ахмед Ал Камали. На старт в Дубай застанаха 33 000 състезатели. При мъжете първи е Мосинет Геремеу (Ет) с рекорд на трасето от 2:04,00 ч. При жените неговата сънародничка Роза Дерейе също спечели с рекорд на маратона от 2:19.17 ч.", "date": "2018.01.27", "title": "Президентът на БФЛА даде старт на маратона в Дубай"}
{"url": "http://standartnews.com/sport/grisho_imam_problemi_s_ramoto_chakam_rezultatite_ot_pregledite-367658.html", "text": "„Каквото и да кажа за играта си в Австралия, ще звучи като извинение. Със сигурност в много от мачовете можех да играя по-добре, не бях във форма\", каза на пресконференция в София първата ни ракета Григор Димитров след участието си на турнира в Мелбърн. Той е в България седмица преди старта на турнира Diema Xtra Sofia Open, който ще се проведе между 4 и 11 февруари в „Арена Армеец. „Винаги изисквам повече от себе си. Понякога тялото просто не иска. Прибрах се от Австралия, направих прегледи в Монако, защото не се чувствах добре, особено в края на турнира в Мелбърн. Трябва да намеря начин да се възстановя, защото здравето е най-важното за мен\", каза Гришо. „Очаквам резултатите от докторите да дойдат тези дни и да съм готов за турнира в София. Рамото ми е доста преуморено, имах болки в последните три мача и затова не играх добре. Понякога не можеш да вървиш срещу тялото си. Не искам да давам празни обещания. Искам да дам време на тялото си\", заяви първата ни ракета. „Не смятам, че играх добър тенис в Австралия, но въпреки това постигнах добър резултат. Искам да остана позитивен. Не всеки ден може да се събудиш и да играеш тенис на 100%\", призна Гришо. „Увереността идва с мачовете, които печелиш, а не с ранглистата. Винаги искам да тренирам повече, защото когато достигнеш този връх, е още по-трудно да го задържиш\", смята първата ни ракета. „Хасково има специално място в сърцето ми. Той ми навява носталгия, но предизвиква и усмивка. Обичам да играя пред българска публика. По цял свят виждам родни знамена, уникално е. Виждам го това нещо и го оценявам. Дори когато чуя българска реч насред Австралия, това ми дава сили\", призна Гришо. На въпрос какво ни липсва в България, за да има повече млади надежди, които да постигнат неговите успехи, Григор Димитров коментира: „Със сигурност една академия би била помогнала, треньори, фитнес инструктори – най-простите неща. Средата за мен винаги е била най-важното нещо. Навсякъде може да постигнеш резултати, ако имаш желание и правилната насока. Ако можеше баща ми да вземе всички наведнъж, с удоволствие\", пошегува се той. Димитров също така изказа мнение по идеята на Новак Джокович за създаването на независим съюз на тенисистите. Наскоро сърбинът призова своите колеги да поискат повече пари от наградните фондове на турнирите. \"ATP е на едно много добро ниво. Не виждам каква толкова по-голяма промяна може да се направи нещо. Шефът на ATP си върши добрe работата. Гледам да стоя далеч от тази тема\", коментира той.", "date": "2018.01.27", "title": "Гришо: Имам проблеми с рамото, чакам резултатите от прегледите"}
{"url": "http://standartnews.com/svyat/potvardeno_kanadskiyat_miliarder_bari_sharman_i_saprugata_mu_sa_bili_ubiti_-367653.html", "text": "Канадската полиция заяви, че според нея милиардерът Бари Шърман и съпругата му Хъни са били убити, предадоха световните агенции. Следователите са стигнали до това заключение след шестседмично разследване. \"Имаме достатъчно доказателства, за да определим това като разследване на двойно убийство\", каза детектив Сюзан Гомес. Тя заяви, че Бари и Хъни Шърман са били видени за последно живи вечерта на 13 декември. Двамата бяха открити мъртви в дома им в Торонто на 15 декември. Тогава полицията каза, че смъртта им била подозрителна. Гомес каза, че не е имало следи от насилствено проникване в дома на семейство Шърман. Тя отказа да обсъжда доказателствата, възможните мотиви или заподозрени. Бари Шърман беше основател на фармацевтичната компания \"Апотекс\". Той беше включен сред най-богатите хора в Канада от сп. \"Канейдиън бизнес\" през ноември.", "date": "2018.01.27", "title": "Потвърдено: Канадският милиардер Бари Шърман и съпругата му са били убити"}
{"url": "http://standartnews.com/svyat/strelba_v_tsentara_na_amsterdam-367656.html", "text": "Стрелба в центъра на Амстердам снощи. Това предава Ер Те Ел. Най-малко един човек е убит. Други двама са ранени. Властите разследват причините за инцидента. От полицията заявиха, че не разглеждат стрелбата като терористичен акт. Убитият е младеж от марокански произход. Стрелбата е станала в младежки център около 19:10 часа. Маскирани и въоръжени мъже са влезли в обекта и явно са търсили тийнейджър, който е бил на келтски бокс.Свидетели разказват, че е били стреляно с автомат \"Калашников\". \"Това изглежда е престъпно деяние\", каза говорителят на холандската полиция. Той припомни, че ако е било терористичен акт, то силите на реда щели да изпратят много послания, в които да предупредят хората да останат на сигурно място. Стрелбата е станала в квартал \"Гроте Виттенбургстраат\".", "date": "2018.01.27", "title": "Стрелба в центъра на Амстердам"}
{"url": "http://standartnews.com/lyubopitno/prodavat_broniraniya_avtobus_na_margaret_tachar-367665.html", "text": "Бронираният автобус, с който бившият премиер на Великобритания Маргарет Тачър е осъществявала придвижването си в Северна Ирландия, се продава за 25 хиляди британски лири, съобщава в.\"Сън\". Возилото е оборудвано с непробиваеми от куршуми стъкла, звукоизолация и може да побере 36 души. Автобусът е в работно състояние и навремето за него бяха похарчени 5 милиона паунда. Превозното средство с маса 17,5 тона беше построено преди около 40 години за 5 милиона лири. Тачър го използва след покушението срещу нея, организирано в хотел в Брайтън през 1984 година, при което загинаха петима души. Според километража му автобусът е навъртял едва 21 хиляди километра.", "date": "2018.01.27", "title": "Продават бронирания автобус на Маргарет Тачър"}
{"url": "http://standartnews.com/kultura/visshata_moda_sabra_naygolemite_v_parizh-367648.html", "text": "Някои от най-големите дизайнери на световната сцена показаха в Париж пролетно-летните си колекции с висша мода, която отдавна е издигната от тях в ранг на изкуство. Жан-Пол Готие представи изключително добри модели в черно и бяло, решени в атмосферата на 60-те години и посветени на неговия учител Пиер Карден. 95-годишният корифей на елегантността беше сред първите, които поздравиха Готие. \"Той е моят наследник. Аз съм миналото, Готие е бъдещето\", беше категоричен Карден за своя някогашен асистент. \"Тогава Карден харесваше цветовете в рисунките ми. Е, разбира се, те не бяха нещо изумително. Казваше ми: \"Прекалено много идеи, работете по-изчистено\". В онези години имаше по-голяма творческа свобода. Креативността бе на почит - особено при Карден\", коментира пред медиите Готие. Неговите манекенки дефилираха с рокли, прически и обеци с форма на спирали. Маестрото лансира принтове с кръгове, вълни, ленти и глобуси, а ресни и колани допълват визията. На първия ред ръкопляскаха \"Мис Франция\" 2016 Ирис Митенар, която стана \"Мис Вселена\", Марион Котияр, Аманда Лиър, топ стилистът Никола Гескиер. Карл Лагерфелд предлага на дамите да се чувстват като цветя - но не като онези от хипи епохата, а като символи на тоталната женственост и романтика. За ревюто в Гран пале имаше пълзящи рози дори по металните декорации, а манекенките дефилираха с букети, изпълняващи ролята на шапки. Концепцията на Кайзера за пролетно-летния \"Шанел\" разкрива закръглени рамене, разширяващи се поли, бродирани цветя - и много розово. Булката закри шоуто с панталон, мъжка жилетка, бяла папийонка и шлейф от пера. Мария Грация Киури издига в култ сюрреализма в новата колекция за \"Диор\". Над подиума имаше изображение на емблематичното око на Салвадор Дали, а върху телата на манекенките бяха татуирани цитати от Андре Бретон. Киури експериментира с техники, материали и форми, налага изящни  щампи, търси театралността и пищността, гарнирани с пера. И споделя, че е била вдъхновена от италианската художничка Леонор Лини, която е обичала да обсъжда сюрреалистичните си творби с близкия си приятел Кристиан Диор. Подиумът беше като черно-бяла шахматна дъска - с гипсови скулптури, изобразяващи ръце, женски бюстове, носове, усти. \"В архивите на \"Диор\" открихме невероятна рокля от 50-те години на миналия век, напомняща клетка. Тя ни провокира да създадем специален корсет\", казва още Мария Грация. Пиер Паоло Пичоли, който работи за \"Валентино\", също е украсил с пера шапките към марковите палта. Във феерията в пурпурно червено има дори фльонги и зелени ръкавици. Бертран Гуйон, който се труди за \"Скиапарели\", предлага игра между груби и фини материи, като стига до крайности, комбинирайки лен и коприна с пластмаса. И той е насложил доста пера, които звучат леко африкански. Чудесни обаче са червените пеперуди върху черни и бели рокли, бродериите върху ризи и сака.", "date": "2018.01.27", "title": "Висшата мода събра най-големите в Париж"}
{"url": "http://standartnews.com/svyat/v_parizh_se_gotvyat_za_navodnenie-367660.html", "text": "Метеорологичната служба на Франция обяви „оранжев код\" за опасност за наводнения в 15 департамента на страната, където нивото на реките е достигнало опасни показатели заради проливните дъждове, предава Euronews. Очаква се в Париж река Сена да продължи да се покачва до събота. „Лувърът\" е затворил своите изложби в подземните нива на музея като предпазна мярка. „Кризисен екип следи ситуацията\", съобщава управата на обекта. Шест железопътни станции, разположени до реката, включително „Сен Мишел\" и тази в Латинския квартал, са затворили врати, цитираха от агенция Фокус. Жителите на Париж и туристите са посъветвани да странят от бреговете на Сена, за да не бъдат отнесени.", "date": "2018.01.27", "title": "В Париж се готвят за наводнение"}
{"url": "http://standartnews.com/balgariya/ministar_bih_predlozhil_da_se_zabrani_promyana_na_pola_v_grazhdanskite_registri-367663.html", "text": "Регионалният министър Николай Нанков отговори утвърдително на въпрос дали би предложил промени, които забраняват промяна на пола в гражданските регистри. \"Да, с твърдо убеждение бих подкрепил това, с изключение на случаите с хермафродити, които са наистина много редки\", заяви министърът в предаването \"Седмицата\" по Дарик. Повереното му ведомство отговаря за Закона за гражданската регистрация, в който липсва ясен регламент в посока на пола. Това позволява на редица организации да подпомагат хора, решили да сменят пола си, но без да са преминали през хирургически процедури и хормонални терапии. Николай Нанков посочи, че ще инициира дебати в тази посока. \"Всяка стъпка по темата предизвиква дискусии и разделение в обществото, но аз лично смятам, че подобна поправка би била напълно резонна и отчитам като пропуск, че не е направена\", коментира регионалният министър.", "date": "2018.01.27", "title": "Министър: Бих предложил да се забрани промяна на пола в гражданските регистри"}
{"url": "http://standartnews.com/balgariya/mareshki_iskame_razpuskane_na_parlamenta_i_prezidentstvoto-367657.html", "text": "„Няма шанс да подкрепим искането на БСП за референдум по Истанбулската конвенция. Това е поредното цинично предложение, което идва от тяхна страна\", заяви по Нова тв лидерът на партия ВОЛЯ Весели Марешки. „Моето лично мнение е, че няма как да не подкрепя текстове, които се отнасят до защита правата на жените и децата и правото им на достоен живот\", допълни той. „Искаме президентството и парламентът да се разпуснат, защото там няма реални хора, а високоплатени артисти, на които някой им пише речите. Те ги наизустяват и ги произнасят. Правим отчет на една година на президентската институция. Аз харесвам човекът Румен Радев, а не президентът Румен Радев, която само хули депутатите\", каза още Веселин Марешки. По отношение на вота на недоверие той заяви, че няма как ВОЛЯ да участва в \"един такъв безсмислен цирк\", когато липсва алтернатива. „В залата се видя един беззъб вот, който накрая се превърна и в циничен, защото един от депутатите на БСП каза, че разчитат на Патриотите да ги подкрепят\", поясни още лидерът на ВОЛЯ.", "date": "2018.01.27", "title": "Марешки: Искаме разпускане на парламента и президентството"}
{"url": "http://standartnews.com/balgariya/iliyana_yotova_prezidentat_sam_vzema_resheniyata_trudno_se_poddava_na_vliyaniya-367661.html", "text": "„Приемам изцяло предложението на БСП да има референдум за Истанбулската конвенция. Нека да има референдум, това означава да се разясни този документ на хората\". Това обяви в интервю за БТВ вицепрезидентът Илияна Йотова. Според нея кабинетът е гласувал конвенцията прибързано – преди да подготви пакет от закони, които да я придружават. През изминалата седмица Йотова и президентът Румен Радев дадоха брифниг по повод година от встъпването им в длъжност. По думите на Йотова властта не е променила Радев. „Президентът сам взима решенията. Чува различни мнения, но последната дума е негова\", уточни тя. В отговор на въпрос приема ли тезата на председателя на Народното събрание Цвета Караянчева, че ниският рейтинг на институцията се дължи и на нападките на Румен Радев вицепрезидентът каза: „Румен Радев не е обидил парламента като институция, това беше загриженост и тревога\", посочи Илияна Йотова. Тя защити правото на БСП да внесе вот на недоверие и коментира, че лош вкус по-скоро е внушението, че „трябва да заметем всичко под килима, за да се представим пред Европа\". Йотова коментира и казуса с убиеца на баща ѝ, който поискал да бъде помилван. „Опитах се да прочета документите, но в първите страници прочетох някои неща, и затова помолих президента да се занимае с тоя случай по изключение. Всъщност прочетох последните думи на баща ми, които никога не съм виждала преди това. С ясното съзнание, че живота му завършва неговото послание е към мен и сестра ми\", разказа Илияна Йотова. Бащата на Йотова – Малин Тодоров е нападнат с нож във влака София – Драгоман преди 15 години, почина от раните в „Пирогов\".", "date": "2018.01.27", "title": "Илияна Йотова: Президентът сам взема решенията, трудно се поддава на влияния"}
{"url": "http://standartnews.com/balgariya/polovin_balgariya__v_ratsete_na_gripa-367654.html", "text": "Грипна епидемия и в София, Габрово, Ямбол и Бургас от днес. Половин България вече е в ръцете на грипа. Десетки училища ще останат затворени и през следващата седмица заради извънредната ваканция. До 31 януари, включително, няма да се учи в Хасково, Харманли, Любимец, Симеоновград и Стамболово. Училищата в столицата ще останат затворени заради грипа общо 11 дни - до 6 февруари, включително, заради междусрочната почивка, която се запазва. В областите с обявена грипна епидемия се ограничават детските и женските консултации, ваксинациите и свижданията в болниците.", "date": "2018.01.27", "title": "Половин България – в ръцете на грипа"}
{"url": "http://standartnews.com/balgariya/do_8_gradusa_v_yuzhna_balgariya-367628.html", "text": "Днес отново ще е тихо и приятно студено. Минималните температури сутринта ще са между -12 и -7 градуса. Ще се задържи предимно слънчево, на отделни места в равнините ще се образува мъгла. Максималните температури ще са между 1 и 4 градуса в Северна и между 3 и 8 градуса в Южна България. По Черноморието на места ще има мъгла или ниска облачност, като временно подобрение на видимостта и разкъсване на облачността ще настъпва в часовете около и след обяд. Почти тихо време. Максимални температури на въздуха: 4-5°. Температурата на морската вода е 6-7°. Вълнението на морето ще бъде 1-2 бала. Над планините ще е слънчево, след обяд с разкъсана висока облачност. Ще духа слаб, по билата до умерен северозападен вятър. Максимална температура на височина 1200 метра около 4°, на 2000 метра – около 0°. Атмосферното налягане е по-високо от средното за месеца и още малко ще се повиши.", "date": "2018.01.27", "title": "До 8 градуса в Южна България"}
{"url": "http://standartnews.com/balgariya/posledna_godina_lepim_vinetki_na_stakloto_na_avtomobila-367662.html", "text": "Последна година летим винетки на стъклото на автомобила си, обяви в предаването \"Седмицата\" по Дарик министърът на регионалното развитие и благоустройството Николай Нанков. Това ще се случи след задействането на тол системата, което ще се случи през 2019 г. \"Ще въведем електронни винетки, като нашето обещание е, че това по никакъв начин няма да се отрази на тяхната цена. Тя ще бъде разпознавана чрез автоматични четци, които ще бъдат поставени на пътищата по линия на тол системата. Освен на бензиностанции, ще се закупуват и на специални пос терминали\", обясни Нанков. По отношение на тол системата, регионалният министър смята най-удачно тя да важи за пътищата, които са рехабилитирани и в добро състояние. За кои участъци ще бъде в сила ще стане ясно с категоричност след обществена дискусия и решение на Министерски съвет. \"По мое убеждения, за най-справедливо смятам, да функционира само на пътните отсечки, които са в добро състояние - пътища от първи и втори клас. Друга идея е да обхванем и част от третокласната пътна мрежа\", посочи Нанков. За миналата година над 350 милиона лева са приходите от продажбата на винетки, като 103 милиона от тях са от тежкотоварни автомобили. \"Почти няма държава в света, в която състоянието на пътищата да се поддържа от таксите за леките автомобили, а от тежкотоварните. Това ще се промени с въвеждането на тол системата - тези, които амортизират пътищата ще плащат повече\", каза още министърът.", "date": "2018.01.27", "title": "Последна година лепим винетки на стъклото на автомобила"}
