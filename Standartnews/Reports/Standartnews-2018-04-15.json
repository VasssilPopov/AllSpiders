{"url": "http://standartnews.com/kultura/vasko_petrov_i_vesi_boneva_izkushiha_pancho_malezanov_v_nyuans-370485.html", "text": "Уникално трио спечели овациите на познавачи в различни жанрове. Известният художник Панчо Малезанов, асът на джаза и попа Васил Петров и младата, но утвърдена певица Веси Бонева обединиха таланти, енергия и приятелство за обща експозиция в \"Нюанс\". Те подредиха свои знакови творби в елитната столична галерия. Сред първите им зрители беше президентът Петър Стоянов /1997-2002/. Любен Дилов-син пък откри изложбата, която разкрива как трима артисти доброволно се отказват от личната си суета в името на качественото изкуство. \"Преди време дори не знаех, че Веси рисува. Отдавна я каня да участва в мои проекти - от десетина години насам. Но не ми беше казвала за това си увлечение. Оказа се, че е признала на Панчо - стар мой приятел. Идеята за общата експозиция е негова. Важното беше всичко това да се покаже в естетска галерия\", сподели пред \"Стандарт\" Васил Петров, който освен графики от предишен тематичен период, показва и 6 миниатюри, сътворени специално за събитието в \"Нюанс\". Той е категоричен - ако Панчо се престраши, биха могли да направят и вокално трио. Малезанов пък е щастлив, че двамата му приятели рисуват толкова изненадващо прекрасно. \"Когато на времето Васко ми показа негови неща, му казах: \"Ти си готов за изложба\". \"Майтапиш се\", отговори ми той. После той показа графиките си на \"Аполония\". Но никога не им давам съвети - нито на него, нито на Веси. По-скоро обсъждаме детайли. Той рисува толкова изтънчено, толкова изразително, толкова мъдро – само с няколко линии постига посланията. Тя пък е сред буря от цветове. И двамата притежават кода на изкуството – затова си позволяват да влязат в друг жанр. Няма да се учудя, ако готвят още изненади\", казва Панчо. Той представя страхотни платна - автомобили с физиономии, зверове с характер, пейзаж от  Амстердам... \"Картините се правят на един дъх или по трудния начин. Тези тук са от първите. Преди няколко години имах изложба в Холандия. Съпругът на галеристката е колекционер на стари коли – той ги възстановява, стават красиви като невероятни движещи  се антики. Даже карах един \"Морис\" от 65-а. Беше вълнуващо\", споделя Малезанов откъде е тръгнало вдъхновението му за някои от картините. Между тях има и една страхотна гора - клоните на дърветата приличат на кръвоносна система. Всичко изглежда много \"истинско\", въпреки че Панчо не се брои за реалист. Веси Бонева разказва, че за първи път е хванала четката през 2016-а. \"Явно, че винаги съм го искала подсъзнателно, но никога не ми е оставало време за самата мен, за страстта ми. Когато реших да поглезя душата си, купих бои – като на магия. Започнах да рисувам върху стъклото на терасата – можех да изтривам това, което не ми харесва. Автентична цветотерапия. Пускам си музика с най-новите албуми и започвам. Оказа се, че двете изкуства се преливат и се случват красиви неща. Това усещане ме заплени. Аз съм много бурен човек и не мога да седя на едно място, освен ако не съм с четка в ръка. Точно този жанр ме учи на търпение. Изразявам това, което е в сърцето и душата ми. Много мои колежки опитаха и те след мен. Не е задължително да си бил художник, да си бил в арт училище, за да опиташ. Важно е въображението – то е липсващото звено в XXI  век\". Както се знае, идеята за симбиоза между изкуствата е позната още от древните гърци. Само трябва да се намерят творци, които могат да напаснат дарбите и емоциите си, а това вече никак не е лесно.", "date": "2018.04.14", "title": "Васко Петров и Веси Бонева изкушиха Панчо Малезанов в \"Нюанс\""}
{"url": "http://standartnews.com/balgariya/mayka_na_tri_detsa_ot_ruensko_selo_e_sred_postradalite_v_katastrofata_na_trakiya-370481.html", "text": "Майка на три деца от руенско село е сред сериозно пострадалите при тежката катастрофа на АМ „Тракия\". Информацията потвърди кметът на село Вресово Хасан Осман - 36-годишната Гюлджан е пътувала в пътническия автобус за София. Жената е приета в болница, с множество травми. Тя е със счупени ребра, рамо, ръце и травма на главата. Омъжена е, с три деца. Съпругът на Гюлджан работи във Франция и сериозно пострадалата е трябвало да отиде при него, съобщава Gramofona.com. Жената е била поканена от мъжа си на гости за няколко дни, след което е трябвало отново да се върне във Вресово. От жестокия пътен инцидент, който стана на 13 април, загина 46-годишният Юмер Юмер от руенското село Вишна. Жертвите на катастрофата са шестима души, 23 пътници са пострадали.", "date": "2018.04.14", "title": "Майка на три деца от руенско село е сред пострадалите в катастрофата на \"Тракия\""}
{"url": "http://standartnews.com/lyubopitno/lyubovta_e_posilna_ot_parite_eto_kak_brakat_pravi_bednite_dvoyki_shtastlivi-370468.html", "text": "Изследване на учени от университета на Джорджия показа, че бракът може да направи щастливи двойки, чиито общи доходи са по-малко от 60 000 долара годишно, съобщи Лайф. Според авторите на изследването, подобен показател подтиква хората да се грижат повече един за друг, да имат общ бюджет и да обсъждат спокойно големите финансови проблеми. Бракът може да повлияе върху риска от депресия в зависимост от това какви доходи получаваш. Женените двойки с по-малко от 60 000 долара общ годишен доход са с по-малко симптоми на депресия в сравнение с неженените хора с подобни доходи. При това повечето от анкетираните над 3500 души на възраст между 24 и 89 години отговорили, че доходите от 60 000 и повече долара позволяват да се откажеш от брака. Учените отбелязват също, че в повечето случаи ниските доходи дават по-често възможност на хората да избягват ненужния стрес и да поискат помощ един от друг. По данни на учените, подобна комуникация допринася да се приспособиш бързо към психологичните особености на партньора.", "date": "2018.04.14", "title": "Любовта е по-силна от парите: Ето как бракът прави бедните двойки щастливи"}
{"url": "http://standartnews.com/svyat/arabskiyat_svyat_e_razdelen_za_udarite_v_siriya-370483.html", "text": "Въздушните удари на САЩ, Франция и Великобритания по сирийски военни цели може да дадат възможност на тероризма в региона да се засили, заяви иракското министерство на външните работи, цитирано от Ройтерс. Египет е дълбоко обезпокоен от увеличилото се напрежение около Сирия във връзка с нанесения тази сутрин ракетен удар по територията на тази арабска страна, заяви египетското министерство на външните работи, цитирано от ТАСС. Катарското ръководство подкрепи военната операция на САЩ и съюзниците им в Сирия, съобщи телевизионният канал \"Ал Джазира\", като се позова на министерството на външните работи на емирството. Официален Рияд подкрепи военната операция, проведена в нощта на петък срещу събота от САЩ и съюзниците им срещу Сирия, съобщи телевизионният канал \"Ал Арабия\", като се позова на саудитското министерство на външните работи. Ливанският президент Мишел Аун осъди нанесените въздушни удари от чужди държави по Сирия. Както съобщи телевизионният канал \"Ал Манар\", той подчерта, че те \"не спомагат за политическото уреждане на кризата\". Източник: БТА", "date": "2018.04.14", "title": "Арабският свят е разделен за ударите в Сирия"}
{"url": "http://standartnews.com/mneniya/za_printsovete_i_spyashtite_krasavitsi_na_bg_poeziyata-370429.html", "text": "  Големият поет, чувал съм, е голям, щото винаги е някаква опозиция. Четох книгата на г-н Чухов, даровит поет, а повече опозиция на себе си. Подразни ме, г-н Дойнов. Например за Райна Княгиня. Коя е Райна Княгиня? Щерка на свещеник, поет между другото, ако сте чели поезията  му. И случайно ли е, че именно тя везе знамето? Но има един миг, когато Захарий – великият Захарий, я описва, качена на кон от самия Бенковски, със знамето, извезано от самата нея, с калпачето – символ на самия Април. Сълзи ме припарват, г-н Дойнов, след петстотин години. Но пък как продължава националният ни наратив, Вий знайте, г-н Дойнов, историк сте. При омиротворяването, свалят я от коня, хвърлят я в хапсаната и на сюрии, на сюрии почват да я еб..т. Разчекват я, докле я питат, питат и още разпитват кой уши байрака, кой му турна знака... При това под дебелата сянка на Хатихумаюна, възвестен още  в 1856 лето – действаща правна система, Вий сте историк, знайте. А пък г-н Местан, най-финият наш политик, с оная кротка усмивка, като  закриваше  една  от изборните си кампании, пусна едно маане по мелодията на песента за Райна Княгиня. Помните ли? Според Вас какво послание пращаше г-н Местан към националния  ни исторически наратив тогава?  Пък Вий ме питате: „Толкова ли е неразбираемо и скандално сплитането на националния разказ за Райна Княгиня с приказката за Спящата красавица?\" Но да оставим битовия ни нисък език и да се върнем при нашия си – висок литературен. Според мен Райна Княгиня е многозначен исторически символ и поради това  фриволното му стихополагане докосва най-болезнените места на националното ни съзнание. Вий как мислите? В туй съзнание в един образ се сплитат несъвместими  емоции – безмерна гордост и безпаметно унижение. Типична контаминация, вий сте литератор, знайте!. И сега на това поле г-н Чухов да вземе да прави асоциации на Райна Княгиня със Спящата красавица! Колко мило, както казваше Негово Величество! А у читателя дали не подплъзват други едни асоциации? Например: „Ботев – терорист\", „Левски – обесен за криминално престъпление\", „Св. Кирил и Св. Методий – обикновени византийски шпиони\". Да не говорим за случая Батак – какъв батак стана. Щем-не щем, ето такова е полето – литературно и културно в България, на което попада асоциацията на г-н Чухов. Затова ефектната иначе асоциация между поруганата княгиня и разсеяния принц  в поантата на г-н Чухов, струва ми се, е абсолютно несъвместима с историческата символика, не мислите ли? Снизявайки я профанно, тя я пародира. Още повече, че на фона на целия национален исторически разказ замисленото от г-н Чухов като трагическа ирония ефектира като трагикомедия, а тя както знаете, още в природата си не е нищо друго освен парадигматична контаминация. Така че сме изправени, г-н Дойнов, пред едно може би недомислие или, (ако е съзнато) – пред дълбока провокативност. Разбирате ли откъде прокапва усещането за прост... пардон за гавра? В полето на „всекидневния апокалипсис\" гаврата е естествен продукт или на невежество, или на простотия – от него покълнала. В последните 30 години, вярвам да се съгласите, премного  плодим  простотии и в поезията, и в прозата, и в театъра, да не говорим за медиите и мрежите. Случайно ли е това за Левски, за Ботев, че и за Райна Княгиня? Оставям да Ви отговори най-големий интелектуалец на ХХ-ия век, какъвто е припознат г-н  Чомски. Та той в своите прочути „Десет принципа на концентрация на богатство и власт\" определя опростачването като „маргинализация на населението\", предприемана от неолибералните елити с цел „хората да се мразят и да се страхуват един от друг\". Елементарно, Уотсън, ще кажете. Елементарно, но защо поезията, прозата, театърът – цялата литература трябва да слугинстват на тая елементарност? Корите ме, г-н Дойнов, че мразя постмодернизма. Откъде туй убеждение? Та нима и от настоящий текст не е видно, че долу-горе сколасвам да съгласувам стилистиките – алфата на постмодернизма. Вий помните: аз бях създал  некогаш първото в България списание за комплексно представяне на главните методологии, барикадирани от социалистическия реализъм. Ваши връстници от групата на втората „Мисъл\" бяха в онез времена първите ми помощници и ний тогаз направихме малко, но турнахме начало и за херметизма, и за постмодернизма – да не изреждам темите на цели 20 броя. Преди туй – още на лето 1986 – бях обнародвал един малък роман в два тома, за който ме съдиха  и поругаха ( вий тогаз комай още пионер бяхте), че не съм бил зачитал добрата наша традиция, смесвайки безотговорно разни стилистики и други подобни. Четвърт век по-късно, когато завърших този роман (в още два тома), в разгара на българския постмодернизъм един авторитетен критик от ново поколение, обяви пътьом, че този роман в неговата наративна конвенция, без подкрепата на филологическата доктрина нямал бил шансове за читателски успех, макар че популярният роман „Възвишение\" (също без такава подкрепа) взел, че имал. Така или иначе и в двата случая не виждам нещо, с което да съм увредил постмодернизма вън от некои начини на неговото практикуване от „филологическата ни доктрина\"– според мен неадекватни. Но да оставим това. Защо, мислите, се намесих в туй епично прение? Г-н Дойнов, криво да седим, право да съдим, ний тук заедно – млади и стари – не направихме ли немислимото за онез от началото на миналото столетие, а именно да заблатим пространството и да посеем простотията? Ами ето: онез не успяха да отгледат една шепа хора, годни да ни спасят от грандоманията на несвестните, вкарали ни подире в четири войни. А ний без войни не докарахме ли вече народа си до изчезване, държавата си пред закриване, а бедността – водеща колоната в клуба на богатите страни? Иде реч, г-н Дойнов, за това, че наший народ се самоубива. Самоубива се, отчаян, гладен, уморен, не случил на нито един политически водач, на нито една партия, способна да дръпне стопа на разрухата и корупцията, и хич на интелигенция, която или се гърчи от срам, че е родена из него, или се преструва на съпричастна: я за  някое министерско кресло, я за някой посланически пост или депутатски мандат. Иде ли Ви на ума някой литературен гуру да не се е кандидатирал или седял на някой от тез постове? Само ще ви помоля, не ме корете за популизъм. Всички сме доста покудени  от онзи чутовен наш премиер, дето сложи точка по въпроса, кат се изцепи, че е „сериозно разтревожен от възкръсването на понятието народ\". Нека сега бъде спокоен, както са спокойни началниците му! Понятието дори да възкръсне, но народът – едва ли, та да му имаме кахърите на г-н премиера!  Ний отдавна нямаме – Вий знайте! – нито една обща идея, обща теза, обща цел, която да ни държи като общност, ние яростно цепим миналото си, мърморим пред настоящето и не храним никакви вери за бъдното. Нашият народ мигрира, емигрира и измира – това са последните посоки на неговото историческо движение. Вие сте май много прав – „всекидневен апокалипсис!\". Наскоро във фейсбук една жена писа: „Вчера ми се наложи да мина 800 км през България. Плаках. България се е стопила.\" Чул ли е г-н Чухов таяз добра новина, чува ли я нашта официозна литература? Та ще Ви помоля, г-н Дойнов, „за достойнството на поета и за автентичността на текста\" да отложим приказката си допъти.", "date": "2018.04.14", "title": "За принцовете и спящите красавици на БГ поезията"}
{"url": "http://standartnews.com/balgariya/korneliya_ninova_konfliktat_v_blizkiya_iztok_mozhe_da_bade_spryan_s_politika-370480.html", "text": "\"Конфликтът в Близкия изток не може да бъде решен с военни средства. Използването на военна сила само задълбочава проблемите, а не ги решава. Употребата на химическо оръжие е недопустимо, но такава употреба в Сирия трябва да бъде установена от независимо разследване на ООН.\" Това заяви председателят на БСП Корнелия Нинова в прессъобщение до медиите. Според нея военни действия, без санкция на ООН и влошаване на отношенията между САЩ и Русия, ни отдалечават от постигането на траен мир в Близкия изток, което е изключително важно и за региона, и за Европа, и за България. \"Конфликтът може да се прекрати само с трайно политическо решение. Мястото за това е Съветът за сигурност на ООН, където да се свали напрежението и чрез диалог да се намери устойчиво решение на кризата\", посочи лидерът на левицата.", "date": "2018.04.14", "title": "Корнелия Нинова: Конфликтът в Близкия изток може да бъде спрян с политика"}
{"url": "http://standartnews.com/balgariya/porozhanov_nyama_opasnost_ot_svetovna_voyna-370473.html", "text": "Министърът на земеделието и горите Румен Порожанов заяви в \"Седмицата\" на Дарик, че няма опасност от световна война след ударите на САЩ срещу Сирия. Той допълни, че тези удари най-вероятно няма да се отразят на цените на хранителните продукти, тъй като конкуренцията в тази област е много висока. Надали ще има и запасяване с хранителни продукти допълни той. Евростандарт за храните трябва да има и ние работим в тази посока. На 30 април ще има форум, на който ще поканим и европейския комисар за потребителите и ще бъдем информирани за готвените регулации. Регулацията трябва да бъде единна, за да не се тълкуват разликите като нелоялни търговски практики, посочи още министър Порожанов. Има идея да се покрие цялата страна, по самолетен способ, за да можем да се борим с градушките, посочи министър Порожанов. Той обясни и как се предлага да става финансирането на тази идея.", "date": "2018.04.14", "title": "Порожанов: Няма опасност от световна война"}
{"url": "http://standartnews.com/balgariya/zhenata_udarila_avtobusa_na_trakiya_e_v_aresta-370476.html", "text": "Задържана за 24 часа е жената, шофирала лекия автомобил, който изблъска автобуса от пътя. Прокурорите трябва да се запознаят с първоначалните резултати от направените технически експертизи и от аутопсиите. Едва тогава ще се решава дали жената, управлявала автомобила, трябва да бъде задържана за 72 часа. В момента тя е в областната дирекция на полицията в София. С нея е и спътникът й.", "date": "2018.04.14", "title": "Жената, ударила автобуса на „Тракия”, е в ареста"}
{"url": "http://standartnews.com/balgariya/smart_i_v_denya_na_traur_katastrofa_na_trakiya_otne_oshte_2_zhivota-370487.html", "text": "Двама души загинаха, след като бус се е преобърнал на 296-тия километър на АМ \"Тракия\". Това съобщават от Областната дирекция на МВР в Ямбол. Други шестима човека са пострадали. Сигналът за произшествието е постъпил към 17.00 часа. Бус „Форд Транзит\" е напуснал пътното платно и се е обърнал в канавката. При инцидента са загинали двама души, а други шестима са пострадали. На място са изпратени  полицейски екипи и екипи на \"Спешна помощ\". Пострадалите са откарани в болницата в Ямбол, съобщава Нова тв. Обстоятелствата около инцидента се изясняват.", "date": "2018.04.14", "title": "СМЪРТ И В ДЕНЯ НА ТРАУР! Катастрофа на \"Тракия\" отне още 2 живота"}
{"url": "http://standartnews.com/svyat/tramp_v_twitter_misiyata__izpalnena_-370482.html", "text": "„Ударите срещу Сирия бяха перфектно изпълнени. Благодаря на Франция и Великобритания за тяхната мъдрост и силата на военните им. Не можеше да има по-добри резултати. Мисията – изпълнена!\". Това написа американският президент Доналд Тръмп в социалната мрежа Twitter към 15.30 ч. българско време. Във втори туит, публикуван минути по-късно, държавният глава казва: „Толкова много се гордея с нашите военни, които скоро ще бъдат най-добрите, които страната ни е имала. Няма да има нищо и никой, който да може дори да се доближи до тях\". Тръмп подчертава, че за работата им са похарчени „милиарди напълно заслужени и одобрени долари\".", "date": "2018.04.14", "title": "Тръмп в Twitter: Мисията – изпълнена!"}
{"url": "http://standartnews.com/svyat/sasht_imat_dokazatelstva_che_siriya_e_otgovorna_za_himicheskata_ataka-370478.html", "text": "САЩ обвиниха сирийското правителство за химическата атака и остро разкритикуваха Русия, че не е спряла съюзника си Башар Асад, предаде Ройтерс. \"С голяма доза увереност смятаме, че Сирия е отговорна и за пореден път част от проблема е това, че Русия не я спря, както и продължаващата липса на действия от (руска) страна на този фронт\", каза говорителката на Белия дом Сара Сандърс. Американските разузнавателни данни показват, че руските твърдения, че атаката е инсценировка, са неверни, допълни тя. \"Нашите разузнавателни данни говорят друго. Но не мога да кажа повече\", заяви Сандърс. Държавният департамент също каза, че САЩ имат доказателства, позволяващи с \"голяма доза увереност\" да се заяви, че сирийското правителство е извършило атаката, но допълни, че САЩ все още работят за установяване на използваната смес от химикали. По-рано Ройтерс съобщи, че Франция е публикувала разсекретен вариант на доклад на националното разузнаване с доказателства за химическата атака на сирийския режим в Дума.", "date": "2018.04.14", "title": "САЩ имат доказателства, че Сирия е отговорна за химическата атака"}
{"url": "http://standartnews.com/svyat/nato_privika_poslanitsite_na_stranite_chlenki_v_bryuksel-370479.html", "text": "САЩ, Великобритания и Франция ще информират страните-членки на НАТО на извънредно заседание днес в Брюксел за нанесените ракетни удари по цели в Сирия, съобщиха от пресцентъра на организацията. Сред 29-те посланици в НАТО е и постоянният представител на България в организацията Иван Найденов. Преди заседанието генералният секретар на алианса Столтенбърг заяви твърдата си подкрепа за ракетните удари в Сирия. \"Аз подкрепям акцията, предприета от САЩ, Обединеното кралство и Франция срещу химическите оръжия на сирийския режим. Тя ще намали възможностите му да използва химически оръжия срещу сирийския народ. НАТО постоянно осъжда продължаващата практика за използване на химически оръжия като нарушение на международните норми и договори. Използването на химически оръжия е неприемливо и на виновниците трябва да се потърси сметка.\" Столтънбърг призова международната общност да даде \"колективен и ефективен отговор\" на заплахата за световния мир и сигурност.", "date": "2018.04.14", "title": "НАТО привика посланиците на страните членки в Брюксел"}
{"url": "http://standartnews.com/svyat/federika_mogerini_es_prizovava_za_nezabavno_prekratyavane_na_oganya_v_siriya-370475.html", "text": "ЕС призовава всички държави, особено Русия и Иран, да използват влиянието си за предотвратяване на нова употреба на химическо оръжие, най-вече от сирийския режим. ЕС призовава всички страни в конфликта, особено поддръжниците на режима в Дамаск и неговите съюзници, да въведат незабавно прекратяване на огъня и да осигурят достъп на лекари и коридори за медицинска евакуация. Това се посочва в изявление на върховния представител на ЕС по външната политика и сигурността Федерика Могерини, цитирано от БТА. ЕС осъжда решително многократната употреба на химическо оръжие от режима в Сирия, потвърдено от Организацията за забрана на химическите оръжия. ЕС беше уведомен за целенасочените удари на САЩ, Франция и Великобритания с ясната цел за предотвратяване на нови случаи на използване на химически вещества от сирийския режим срещу собствения му народ. ЕС подкрепя всяко усилие в тази посока, се допълва в изявлението. ЕС е дълбоко потресен, че международната общност остава изправена пред заплахата от употреба на химическо оръжие. Задължително е да бъде понесена отговорност, използването на химическо оръжие е военно престъпление и престъпление срещу човечеството. Извършителите ще бъдат подведени под отговорност за нарушаване на международното право. Жалко е, че досега Съветът за сигурност на ООН не успя да одобри резолюция за възстановяване на механизма за установяване на извършителите на химически нападения в Сирия. ЕС остава готов да наложи допълнителни мерки срещу свързаните с разработката и употребата на химическо оръжие в Сирия, заявява Могерини.", "date": "2018.04.14", "title": "Федерика Могерини: ЕС призовава за незабавно прекратяване на огъня в Сирия"}
{"url": "http://standartnews.com/svyat/merkel_udarat_po_siriya_beshe_neobhodim-370474.html", "text": "Германия подкрепя военната акция на САЩ, Великобритания и Франция срещу правителствените сили в Сирия. Това се казва в изявление на германския канцлер Ангела Меркел. „Военната акция беше необходима и пропорционална\", каза канцлерката и добави, че тя е имала за цел да осигури ефективността на механизма за забрана на използването на отровни вещества и да принуди Дамаск да не извършва нови химически нападения. „Подкрепяме това, че нашите американски, британски и френски съюзници поеха тази отговорност\", посочва Меркел. Канцлерката твърди, че „всички налични сведения говорят за отговорността\" на Дамаск. „За пореден път Русия блокира провеждането на независимо разследване на случилото се\", смята тя. Меркел заяви, че военният удар срещу Сирия е имал за цел „да ограничи възможностите на режима при използването на отровни вещества и да го удържи от нови нарушения на Конвенцията за забрана на химическите оръжия\". „100 години след края на Първата световна война ние всички трябва да противодействаме срещу ерозирането на Конвенцията за забраната на химическото оръжие\", подчерта тя. „Германия решително ще подкрепи всички дипломатически стъпки в това направление\", отбеляза Меркел. В 4.00 часа тази сутрин САЩ, Великобритания и Франция започнаха да нанасят ракетни удари по Сирия, заявявайки, че това е в отговор на използването на химическо оръжие в град Дума. Ударени са 9 обекта. По данни на Пентагона операцията е продължила около 50 минути, в нея са задействани два пъти повече ракети, отколкото при удара по военното летище Шейрат миналата година.", "date": "2018.04.14", "title": "Меркел: Ударът по Сирия беше необходим"}
{"url": "http://standartnews.com/balgariya/patriarhat_gospod_da_uteshi_blizkite_na_zaginalite_v_tragediyata_na_trakiya-370467.html", "text": "В дните на Светлата седмица, когато прославяме Възкръсналия от мъртвите Христос Господ, „Който със смъртта Си смъртта победи\", неочаквано пътно-транспортно произшествие помрачи душите и сърцата ни. Изпълнени със скръб, но и със упование и вяра във Възкръсналия Христос, поднасяме най-искрени съболезнования на близките на загиналите в катастрофата на автомагистрала „Тракия\", край Вакарел. Тежък момент, когато думите са безсилни да изразят изгарящата болка от загубата на хората. Това се посочва в Съболезнователен адрес от Патриарх Неофит по повод катастрофата край Вакарел. Блажени са ония, които Господ е избрал и приел, защото душите им ще бъдат настанени на място, където няма болка, ни печал, нито въздишка, а живот безкраен, там, където грее Божието лице. Отправяме молитва към небесния ни Отец, да упокои душите на новопреставилите се Божии раби в селенията на праведните, в мястото на праотца ни Авраама! Господ да утеши близките на загиналите в злополучната трагедия, като им дарува сили да превъзмогнат скръбта от тежката загуба. Отправяме молитва към Всеподателя Бога за здравето и бързото възстановяване на пострадалите и ранените. Вечна и блажена да бъде паметта на загиналите в пътно-транспортното произшествие!", "date": "2018.04.14", "title": "Патриархът: Господ да утеши близките на загиналите в трагедията на \"Тракия\""}
{"url": "http://standartnews.com/svyat/frenskiyat_vanshen_ministar_operatsiyata_v_siriya_e_legitimna_i_pretsizna-370451.html", "text": "Военната операция на САЩ, Великобритания и Франция в Сирия е легитимна, съразмерна и прецизна. Това заяви френският министър на външните работи Жан-Ив Льо Дриан, цитиран от Франс прес. „Химическата ескалация в Сирия не е приемлива\", каза Льо Дриан, който направи изявление в Елисейския дворец заедно с министъра на отбраната Флоранс Парли. Льо Дриан допълни, че френските военни удари в Сирия не са били насочени срещу съюзниците на Сирия.", "date": "2018.04.14", "title": "Френският външен министър: Операцията в Сирия е легитимна и прецизна"}
{"url": "http://standartnews.com/svyat/zaharova_siriya_beshe_udarena_v_moment_kogato_imashe_shans_za_mirno_badeshte-370455.html", "text": "Сирия в продължение на години се съпротивляваше на \"терористична агресия\" и беше ударена от западната военна операция в момент, когато имаше \"шанс за мирно бъдеще\", заяви във Фейсбук говорителката на руското външно министерство Мария Захарова, цитирана от Асошиейтед прес. \"Беше нанесен удар по столицата на суверенна държава, която от дълги години се опитва да оцелее насред терористична агресия  и ударите дойдоха в момент, когато тя имаше шанс за мирно бъдеще\", заяви Захарова, имайки предвид, че подкрепяните от Русия сирийски правителствени сили си върнаха голяма част от териториите, които бяха държани от бунтовнически групи. \"Белият дом заяви, че убедеността му за извършена от Дамаск химическа атака се опира на \"медийни съобщения за симптоми, видеоматериали, снимки и надеждна информация\". След това изявление американските и другите западни медии трябва да разберат отговорността си за случващото се\", заяви Захарова. Тя сравни сегашното положение с началото на войната в Ирак през 2003 г. въз основа на твърдения, че Ирак разработва оръжия за масово поразяване. Преди 15 години Белият дом използва епруветка и своя държавен секретар, а сега \"вместо епруветки Вашингтон използва медиите\", заяви Захарова, цитирана от ТАСС. Руският посланик във Вашингтон Анатолий Антонов осъди въздушните удари по Сирия. Тези западни военни удари в Сирия са \"оскърбление към руския президент, а това е неприемливо и недопустимо\", заяви Антонов. По думите му \"се изпълнява предварително планиран сценарий и Русия отново е заплашена\". Русия е предупреждавала, че \"подобни действия няма да останат без последствия и цялата отговорност за тях е на Вашингтон, Лондон и Париж\", каза Антонов.. \"САЩ притежават най-големия арсенал от химически оръжия и нямат никакво морално право да обвиняват други страни\", добави руският посланик във Вашингтон. Западните военни удари по Сирия бяха нанесени, за да се провали разследването на Организацията за забрана на химическите оръжия (ОЗХО) в Източна Гута, заяви координаторът на групата на руския парламент за връзки с парламента на Сирия Дмитрий Саблин, който се намира в Дамаск начело на руска делегация. \"Нанасянето на удара по Сирия точно в деня, когато трябваше да започне работа мисията на ОЗХО, показва, че никой не се интересува от истината. Както и в случая с иракските оръжия за масово поразяване, това е само предлог. Това е било извършено съзнателно, за да се провали обективното разследване на предполагаемата химическа атака в Източна Гута\", заяви Саблин. Заместник-председателят на руската парламентарна комисия за отбраната Александър Шерин сравни Доналд Тръмп с Адолф Хитлер и заяви, че приема тези действия като насочени срещу Русия, предаде АП. Тръмп \"може да бъде наречен Адолф Хитлер номер 2 на нашето време. Той дори избра същия час, в който Хитлер нападна Съветския съюз\", каза Шерин пред агенция РИА. Началната атака на нацистките сили срещу Съветския съюз през 1941 г. започна около 04 ч. сутринта местно време (съвпада с българското). Нито една от изстреляните по Дамаск ракети не е влязла в зоната на покритие на руската ПВО в Тартус и Хмеймим, заяви руското министерство на отбраната, цитирано от ТАСС. \"Нито една от изстреляните от САЩ и техните съюзници крилати ракети не е навлязла в зоната на покритие на руската противовъздушна отбрана, която прикрива обекти в Тартус и Хмеймим\", заяви министерството.", "date": "2018.04.14", "title": "Захарова: Сирия беше ударена в момент, когато имаше шанс за мирно бъдеще"}
{"url": "http://standartnews.com/svyat/ruskiyat_poslanik_v_sasht_udarat_e_po_stsenariy_shte_ima_posledstviya-370447.html", "text": "Ударът на западните съюзници по Сирия ще има последствия, а отговорността за тях е на Вашингтон, Лондон и Париж. Това предупреди  руският посланик в САЩ Анатолий Антонов, който направи изявление във Facebook, предаде Си Ен Ен. Той обвини Запада в извършването на \"предварително разработен сценарий\". \"Обиждането на президента на Русия е неприемливо и недопустимо\", пише Антонов. И добавя, че САЩ \"нямат морално право да обвиняват други страни, тъй като притежава свой собствен голям арсенал от химически оръжия\". Под обида руският посланик явно разбира онази част от изявлението на Тръмп, в която той подчерта, че ударите по Сирия са пряк резултат от неуспеха на Русия да спре употребата на химически оръжия от Сирия и добави, че  Русия трябва да реши \"дали да продължи по този мрачен път или да се присъедини към цивилизованите нации\". Говорителят на руското Външно министерство Мария Захарова пък заяви, че Западът е ударил Сирия в момент, когато страната е имала шанс за мирно бъдеще.  Ето нейният коментар във Фейсбук: \"Отначало върху сирийския народ изпробваха \"арабската пролет\", после ИДИЛ, сега американските умни ракети. По столицата на суверенна държава, години наред опитваща се да оцелее в условия на терористична агресия, е нанесен удар. Зад всичко това стоят тези, които претендират за морално лидерство в този свят и изтъкват своята изключителност. Трябва да си наистина много изключителен, че в момент, когато Сирия има шанс за мирно бъдеще, да обстрелваш нейната столица. И още. Белият дом заяви, че убедеността в химическата атака в Дамаск  се основава на \"средствата за масова информация, съобщенията за симптоми, видео и фото, а също и на заслужаваща доверие информация\". След това изявление американските и другите западни средства за масова информация трябва да разберат своята отговорност за случващото се. Преди 15 години Белият дом използваше епруветки и държавния си секретар, сега вместо епруветки Вашингтон използва средставата за масова информация.\"", "date": "2018.04.14", "title": "Руският посланик в САЩ: Ударът е по сценарий, ще има последствия"}
{"url": "http://standartnews.com/svyat/oon_prizova_za_sdarzhanost_za_siriya-370456.html", "text": "Генералният секретар на ООН Антониу Гутериш отправи призив всички страни да проявят сдържаност и да се въздържат от всякакви действия, които могат да доведат до ескалация след ударите на САЩ, Великобритания и Франция в Сирия тази нощ, предаде Франс прес. \"Призовавам всички страни членки на ООН да проявят сдържаност в тези опасни обстоятелства и да избягват действия, които могат да доведат до ескалация и да засилят страданията на сирийския народ\", се казва в декларация на Гутериш. Той отмени посещение в Саудитска Арабия заради военната операция на трите западни страни в Сирия, насочена срещу военни химически обекти, които според тези страни притежава сирийското правителство. \"Всяка употреба на химически оръжия е ужасяваща\", се казва в декларацията на Гутериш. Той подчертава, че трябва да се действа съобразно с Устава на ООН и международното право. Западната военна интервенция в Сирия не бе разрешена от Съвета за сигурност на ООН, отбелязва АФП. Гутериш призова страните - членки на Съвета за сигурност, да се споразумеят за разследване, което да установи извършителите на химически нападения в Сирия.", "date": "2018.04.14", "title": "ООН призова за сдържаност за Сирия"}
{"url": "http://standartnews.com/svyat/korabi_iztrebiteli_i_bombardirovachi_uchastvali_v_udara_po_siriya-370454.html", "text": "Ракетите, с които беше ударена Сирия, са изстреляни от американския ескадрен миноносец \"Доналд Кук\",  US стратегически бомбардировачи В-18 и британски и френски изтребители,  твърди руското военно министерство, предаде gazeta.ru.  Става въпрос за над 100 крилати ракети \"Томахоук\" и ракети \"въздух-земя\". Атакувани са три обекта-  изследователски комплекс в Дамаск, предполагаем склад за химически оръжия западно от град Хомс и важен команден център близо до същия град. Ударите по Хомс са извършени от четири изтребителя „Торнадо\" на кралските военно-въздушни сили, които са излетяли от военно-въздушна база в Кипър в четири часа английско време.  От руското министерство на отбраната заявиха, че нито една от изстреляните ракети не е била в зоната, за която отговаря подразделението на руските ПВО, разположени  край Латакия и Тартус. Там са разгърнати мобилният зенитен комплекс „Панцир\", който е предназначен именно за борба с малки обекти, като ракетите „Томахоук\". В готовност е и големият ракетен комплекс S-400. ", "date": "2018.04.14", "title": "Кораби, изтребители и бомбардировачи участвали в удара по Сирия"}
{"url": "http://standartnews.com/svyat/damask__na_protest_sreshtu_raketnite_udari-370452.html", "text": "Жителите на Дамаск излязоха на протест срещу военните удари, предаде \"Руптли\". Съединените щати, Франция и Великобритания нанесоха ракетен удар над Сирия. В ранните часове на нощта са били обстреляни райони около столицата Дамаск, в които има предприятия за производство на химически оръжия.", "date": "2018.04.14", "title": "Дамаск - на протест срещу ракетните удари"}
{"url": "http://standartnews.com/svyat/nato_podkrepi_udarite_po_siriya-370453.html", "text": "Генералният секретар на НАТО Йенс Столтенберг подкрепи ударите по сирийски правителствени цели. Подкрепям действията на САЩ, Великобритания и Франция срещу съоръжения и обекти за химически оръжия на сирийския режим – написа той в „Туитър\". – За НАТО употребата на химически оръжия е неприемлива. На отговорните трябва да се потърси сметка.", "date": "2018.04.14", "title": "НАТО подкрепи ударите по Сирия"}
{"url": "http://standartnews.com/svyat/pochina_milosh_forman-370463.html", "text": "Американският кинорежисьор от чешки произход Милош Форман почина на 86-годишна възраст. Той е роден през 1932 г. в Чеслав. Родителите му загиват в концлагер по време на Втората световна война /1939-1945 г./. Кинокариерата на Форман започва през 1955 г. В Чехословакия снима филмите „Черен Петър\" (1964 г.), „Любовта на русокосата\" (1965 г.) и „Пожар, момичето ми\" (1967 г.). През 1967 г. заминава на специализация в САЩ, през 1968 г. е в Париж за преговори за провеждане на снимки на нов филм и остава там, заради събитията от Пражката пролет. От 1971 г. работи в САЩ и още с първия си филм печели престижния Кански фестивал. През 1975 г. Форман постига световен успех с екранизацията на „Полет над кукувиче гнездо\" и за него печели награда „Оскар\". Други известни негови филми са „Коса\" /1979 г./ и „Амадеус\" /1984 г./. Последният получава 8 награди „Оскар\" и 4 „Златни глобуса\". Форман работи с операторите Хаскъл Уекслър и Мирослав Ондржичек, и актьорите Джак Никълсън, Луис Флечър, Трийт Уилямс, Джон Савидж, Джеймс Кагни, Хауърд Ролинс, Брат Дуриф, Том Хълси, Ф. Мъри Ейбръхам, Анет Бенинг и др.", "date": "2018.04.14", "title": "Почина Милош Форман"}
{"url": "http://standartnews.com/svyat/siriya_nyama_zhertvi_ot_raketnite_udari-370457.html", "text": "Няма човешки жертви от ракетните удари, нанесени рано тази сутрин срещу Сирия от САЩ, Великобритания и Франция, съобщи командването на сирийската армия в декларация, цитирана от сирийската агенция Сана и от ТАСС. \"Пораженията от ударите, нанесени срещу сирийската територия, се ограничават до материални загуби\", се казва в декларацията на сирийското военно командване.", "date": "2018.04.14", "title": "Сирия: Няма жертви от ракетните удари"}
{"url": "http://standartnews.com/svyat/mezhdunarodni_reaktsii_na_atakite_v_siriya-370458.html", "text": "Международната общност реагира светкавично на въздушните атаки в Сирия, които бяха извършени тази нощ от силите на Съединените щати, Великобритания и САЩ. „Канада одобрява ударите на трите западни страни\", заяви премиерът на страната Джъстин Трюдо. В официалното си изявление той подчерта, че правителството на страната категорично осъжда използването на химически оръжия. „Ще продължим да работим с нашите международни партньори и да разследваме използването на химически оръжия в Сирия. Отговорните трябва да бъдат изправени пред правосъдието\", допълва Трюдо. Турското външно министерство също публикува официална позиция за въздушните удари и ги определят като „уместен отговор\". Според Израел ударите в Сирия изпращат „важен сигнал\" към правителството в Сирия. Иранското външно министерство категорично осъди атаките в Сирия, като подчерта, че те няма да постигнат желаната цел.", "date": "2018.04.14", "title": "Международни реакции на атаките в Сирия"}
{"url": "http://standartnews.com/svyat/putin_deystviyata_na_sasht_v_siriya_narushavat_mezhdunarodnoto_pravo-370464.html", "text": "Според руския президент Владимир Путин САЩ със своите действия в Сирия още повече задълбочават хуманитарната катастрофа и носят страдание на цивилното население и могат да провокират нова бежанска вълна. Същевременно той заяви, че въздушните удари са в разрез с Устава на ООН и на международното право, след като не са разрешени от Съвета за сигурност на световната организация, предава РИА Новости. „Със своите действия САЩ още повече задълбочават хуманитарната катастрофа в Сирия, носят страдания на цивилното население, помагат на терористите, които вече седем години тормозят сирийския народ, провокират нова вълна от бежанци\", пише в заявление на Путин, представено от пресслужбата на Кремъл. „На 14 април САЩ с подкрепата на своите съюзници нанесоха ракетен удар по обекти на въоръжените сили и на гражданската инфраструктура на Сирия. Без санкция от страна на Съвета за сигурност на ООН и в нарушение с Устава ѝ, нормите и принципите на международното право е извършен акт на агресия срещу суверенна държава, която се намира начело в борбата срещу тероризма\", смята Путин.", "date": "2018.04.14", "title": "Путин: Действията на САЩ в Сирия нарушават международното право"}
{"url": "http://standartnews.com/svyat/rusiya_svikva_saveta_za_sigurnost_na_oon_sled_atakite_v_siriya-370471.html", "text": "Русия свиква извънредно Съвета за сигурност на ООН във връзка с въздушните атаки в Сирия. През нощта Съединените щати, Великобритания и Франция нанесоха въздушни удари върху три обекта в Сирия – едната е близо до Дамаск, а другите две са в района на Хомс в Централна Сирия. Според западните сили целите са подбрани единствено за „отслабване на способността на сирийската военна машина да създава химически оръжия\". Ударите са очаквани през последните дни, след като американският президент Доналд Тръмп заплаши, че „нови, хубави и умни\" ракети ще летят към Сирия като отговор на предполагаемата химическа атака в Дума миналата седмица. „Очевидно режимът на Башар Асад не разбра посланието ни миналата година. Този път нашите съюзници и ние поразихме по-силно. Заедно изпратихме ясно послание до Асад и убийствените му лейтенанти, че те не трябва да извършват друга атака с химическо оръжие\", коментира министърът на отбраната на Съединените щати Джеймс Матис. Според местни медии има трима ранени цивилни граждани. Британският премиер Тереза Мей определи атаката като „ограничена и целенасочена\". Френската страна също се включи в атаките, като президентът Еманюел Макрон заяви, че Париж и съюзниците му не могат „да толерират да се банализира употребата на химически оръжия\". За момента трите държави не планират други атаки на територията на Сирия, но остават в готовност. Реакцията на Русия, която подкрепя режима на Башар Асад, не закъсня – Москва свиква Съвета за сигурност на ООН, за да обсъдят „агресивните действия на САЩ и техните съюзници\". Според руския президент Владимир Путин за атаката на САЩ, Великобритания и Франция е използвана инсценировка на употреба на отровни вещества срещу гражданското население, визирайки предполагаемата атака в Дума. Председателят на комисията на Съвета на федерацията за защита на държавния суверенитет Андрей Климов заяви, че пряк военен сблъсък между Русия и Съединените щати в Сирия няма. По време на ракетната атака Западът „се бил постарал\" да не засегне военните бази на Руската федерация. Председателят на Европейския съвет Доналд Туск подкрепи ударите, нанесени от западните сили. Той добави, че ЕС ще бъде заедно със съюзниците си „на страната на справедливостта\". Главният секретар на НАТО Йенс Столтенберг също подкрепи ударите по сирийските правителствени цели. Той е категоричен, че за НАТО използването на химически оръжия е неприемлива. Холандският премиер Марк Рюте също подкрепи военната акция в Сирия. Той определи химическите атаки като „сериозно престъпление, което международната общност не може да приеме\". Атаките бяха подкрепени също от Канада, Япония и Турция. Иран остро осъди нападението, а коментар от Китай все още няма.", "date": "2018.04.14", "title": "Русия свиква Съвета за сигурност на ООН след атаките в Сирия"}
{"url": "http://standartnews.com/svyat/trima_postradali_sled_udarite_nad_siriya-370462.html", "text": "Трима цивилни са пострадали след ударите над Сирия. Това сочат официалните данни на сирийските власти. Не се съобщава за жертви. Двете руски бази на територията на Сирия не са засегнати, съобщиха от руското военно министерство.", "date": "2018.04.14", "title": "Трима пострадали след ударите над Сирия"}
{"url": "http://standartnews.com/balgariya/oblatsi_v_planinite_magla_po_moreto-370421.html", "text": "Лятото продължава и в съботния ден, показва прогнозата на НИМХ. Минималните температури сутринта ще са между 8 и 13 градуса. Ще бъде слънчево и топло. В следобедните часове над планинските райони в Западна и Централна България, както и над планините като цяло ще се развива купеста и купесто-дъждовна облачност и на отделни места ще има краткотрайни валежи с гръмотевици. Ще духа слаб до умерен вятър, предимно от изток. Максимални температури между 23 и 28 градуса, по морския бряг през деня ще остане мъгливо и там ще са едва 8-12 градуса. Атмосферното налягане слабо ще се повиши и ще е малко над средното за април.", "date": "2018.04.14", "title": "Облаци в планините, мъгла по морето"}
{"url": "http://standartnews.com/svyat/tereza_mey_shte_se_otchita_v_ponedelnik_pred_britanskiya_parlament-370466.html", "text": "Лидерът на лейбъристите Джереми Корбин каза, че Тереза Мей е трябвало да поиска съгласието на парламента за ударите срещу Сирия, а не да се води по американския президент Доналд Тръмп, предаде Ройтерс. Има индикации, че сирийските власти имат химически оръжия и продължават да ги произвеждат, заяви от своя страна Тереза Мей, цитирана от Ройтерс. Според агенцията, Франция е публикувала разсекретен вариант на доклад на националното разузнаване с доказатества за химическата атака на сирийския режим в Дума. Британският премиер Тереза Мей е трябвало да действа, когато е наредила ракетния удар по Сирия, а в понеделник тя ще се отчете пред парламента. Това заяви пред радио Би Би Си министърът на отбраната на Обединеното кралство Гавин Уилямсън, цитиран от Ройтерс. Днес Великобритания се присъедини към САЩ и Франция в нанасянето на удар, който Мей определи като \"ограничен и целенасочен\". Това стана, след като въз основа на разузнавателни данни бе заключено, че сирийският президент Башар Асад е отговорен за атака с химически оръжия в град Дума.", "date": "2018.04.14", "title": "Тереза Мей ще се отчита в понеделник пред британския парламент"}
{"url": "http://standartnews.com/balgariya/karakachanov_tova_e_ednokratna_aktsiya_nyama_zaplaha_za_nas-370449.html", "text": "Ударът в Сирия беше превантивен или предупредителен, това е еднократна акция и означава, че няма да има продължителни действия. Това заяви министърът на отбраната Красимир Каракачанов в пряко включване по Би Ти Ви.  Според него умерената руска реакция подсказва, че  вероятно са били предупредени и има комуникация между страните. Непосредствена заплаха за нашата национална сигурност няма. Затова и няма нужда въоръжените ни сили да се привеждат в някаква степен на бойна готовност, обясни още Каракачанов. Той коментира, че страната ни не е уведомявана за операцията. \"Никой не ни е питал за мнение, за да одобряваме или да отхвърляме ударите. Българската позиция е да призоваваме за диалог\", каза Каракачанов.", "date": "2018.04.14", "title": "Каракачанов: Това е еднократна акция, няма заплаха за нас"}
{"url": "http://standartnews.com/balgariya/den_na_natsionalen_traur_v_pamet_na_zhertvite_na_tezhkata_katastrofa_trakiya-370448.html", "text": "С решение на Министерския съвет 14 април, събота, бе обявен за ден на национален траур за жертвите от тежката катастрофа на автомагистрала „Тракия\". В тяхна памет националните флагове на всички държавни институции ще бъдат свалени наполовина. На фаталния петък 13-и пътнически автобус на фирма \"Юнион Ивкони\", пътуващ от Бургас за София се преобърна. При инцидента загинаха 6 души, а 23, сред които и дете, бяха ранени. Повече от 14 линейки извозих ранените до 6 столични столични болници. Причината за инцидента е съприкосновение „между два леки автомобила и автобуса, който е карал в нормалното платно\". До момента е установено, че автобусът има удостоверение за техническа изправност, а техническият преглед е от 6 февруари 2018 година. Екипът на ИА „Автомобилна администрация\", който е изпратен в компанията, е констатирал, че автобусът има валиден пътен лист с двама водачи записани за маршрута, единият, от които е управлявал по време на инцидента. Той има валидни карти за квалификация и за психологическа годност, както и валидна дигитална карта, в която се записва работното време на водача. По думите на регионалния министър Николай Нанков пътната инфраструктура не е причина за инцидента на АМ „Тракия\", като анализ на характеристиките на участъка на катастрофата е показал, че той е в добро състояние от гледна точка на асфалтово покритие, маркировка и мантинели. Националният център по трансфузионна хематология разполага с достатъчни количества кръв и кръвни съставки, които биха били необходими на лечебните заведения, в които са настанени пострадалите. Подсилени екипи за кръводаряване са в готовност да поемат всички желаещи да дарят кръв. Близките на пострадалите при инцидента на автомагистрала „Тракия\" могат да получават информация на телефони - 02 982 5154 и 0889944260.", "date": "2018.04.14", "title": "Ден на национален траур в памет на жертвите на тежката катастрофа „Тракия“"}
{"url": "http://standartnews.com/balgariya/yunker_pisa_do_borisov_v_mislite_si_sam_s_blizkite_na_ranenite_na_vakarel-370459.html", "text": "Председателят на Европейската комисия Жан-Клод Юнкер е изпратил съболезнователно писмо до премиера Бойко Борисов по повод катастрофата край Вакарел, съобщиха от институцията. С голяма тъга научих за трагичния инцидент в България, при който шестима загубиха живота си, а 23-ма бяха тежко ранени. В мислите и чувствата си съм със семействата и близките на пострадалите, пише Юнкер.", "date": "2018.04.14", "title": "Юнкер писа до Борисов: В мислите си съм с близките на ранените на Вакарел"}
{"url": "http://standartnews.com/balgariya/emil_radev_es_ne_se_plashi_da_izkazhe_yasna_pozitsiya-370460.html", "text": "„Европейският съюз не се плаши да изкаже ясна позиция\". Това коментира евродепутатът Емил Радев относно ударите в Сирия. „В течение на годините сме изказвали позицията си. Но за съжаление липсата на обединени въоръжени сили на ЕС го докарва в една много по-слаба позиция и до позиция да не е фактор в този регион. ЕС няма достатъчно военна сила в този регион. Това ни поставя в една по-слаба позиция\", коментира Радев.", "date": "2018.04.14", "title": "Емил Радев: ЕС не се плаши да изкаже ясна позиция"}
{"url": "http://standartnews.com/balgariya/zaradi_situatsiyata_v_siriya_premierat_svika_izvanredno_zasedanie-370469.html", "text": "Заради ситуацията в Сирия, премиерът Бойко Борисов провежда извънредно заседание. На него присъстват вицепремиера Красимир Каракачанов и външния министър Екатерина Захариева, както и ръководствата на службите за сигурност. Пристигнаха още Валентин Радев и главният секретар на МВР Младен Маринов. Очаква се по-късно да стане ясна позицията на България.", "date": "2018.04.14", "title": "Заради ситуацията в Сирия: Премиерът свика извънредно заседание"}
{"url": "http://standartnews.com/balgariya/svidetel_na_avtobusnata_katastrofa_mnogo_hora_podminaha_na_magistralata-370461.html", "text": "Много хора подминаха автобусната катастрофа на магистрала „Тракия\" вчера. Това каза в предаването „Тази събота\" по bTV Николай Либезийски, един от първите втурнали се да спасяват ранени при инцидента. Той е пътувал в кола непосредствено след автобуса. „Спрях веднага, жена ми се обади на 112. Слязох от колата, видях, че под автобуса има друга кола – тази, която го е ударила\", обясни очевидецът. „Имаше хора, починали на място, бяха изпаднали от автобуса вдясно. Двигателите работеха, имаше теч на гориво. Счупихме предния прозорец, за да излизат хората. Намерихме шофьора, който също беше излязъл навън. Върна се да загаси двигателите, за да не стане пожар\", разказа той. По думите му е имало паника сред пътниците. „Лошото е, че малко коли спират, много хора подминаха ситуацията. Малко се отзоваха, за да дадат първа помощ. Подмина ни дори кран, който искахме да спрем и викахме, а той можеше да повдигне автобуса, отдолу имаше заклещени хора. Наложи се да излезем на магистралата и насила да спрем товарна кола, за да издърпаме колата под автобуса\", поясни Либезчийски. Той подчерта, че службите на място са реагирали адекватно и е създадена добра организация. Журналистът Димитър Шумналиев, който също е станал свидетел на първите минути след катастрофата, обясни, че шофьорката на леката кола, която е блъснала автобуса, е била потресена и изпаднала в шок. Пострадалите от катастрофата, настанени в реанимацията на столичната болница „Св. Анна\", са стабилизирани и контактни. Засега не можа да кажа, че е преминала опасността за живота им, все още състоянието им е тежко. Бяха направени операции на шестима пациенти, предимно ортопедични. При единия от пациентите е имало опасност от ампутация на ръката, но хирурзите са я спасили, заяви пред bTV говорителят на болницата Антон Луков. Една от пациентките е била 10 часа на операционната маса. В „Пирогов\" бяха настанени четирима ранени – две жени, мъж и дете. Детето е в стабилно състояние и няма опасност за живота. Мъжът, който е бил с контузия и рана на главата, е освободен от болницата. Едната от пациентките е в хирургична клиника със счупени ребра и в е стабилно състояние. Майката на детето е в травматологична клиника, каза директорът на болницата проф. Асен Балтов.", "date": "2018.04.14", "title": "Свидетел на автобусната катастрофа: Много хора подминаха на магистралата"}
{"url": "http://standartnews.com/balgariya/deklaratsiya_na_balgarskoto_pravitelstvo_za_siriya-370472.html", "text": "\"Многократно сме изразявали категорична непримиримост срещу употребата на химическо оръжие. Няма кауза, която да оправдава убийството на невинни граждани, сред които деца. Използването на химическо оръжие е равнозначно на военно престъпление\". Това се казва в декларация на българското правителство. По-рано през деня премиерът Бойко Борисов свика извънредно заседание заради ударите, нанесени по военни обекти в Сирия.  Ето пълния текст на декларацията:", "date": "2018.04.14", "title": "Декларация на българското правителство за Сирия"}
{"url": "http://standartnews.com/balgariya/api_shofyorite_da_vnimavat_pri_km_27mi_na_am_trakiya-370465.html", "text": "Шофьорите да се движат с повишено внимание, спазвайки пътната сигнализация, при км 27-ми на АМ \"Тракия\" в двете посоки, препоръчват от Агенцията \"Пътна инфраструктура\". Това се налага заради възстановяването на ограничителните системи /мантинели/ в средната разделителна ивица. Вчера там стана тежка катастрофа с автобус, при която загинаха шестима и бяха ранени над 20 души.", "date": "2018.04.14", "title": "АПИ: Шофьорите да внимават при км 27-ми на АМ „Тракия“"}
{"url": "http://standartnews.com/svyat/voyna__udariha_sas_100_raketi_siriya_-370446.html", "text": "САЩ, Франция и Великобритания удариха с над 100 ракети Сирия в рамките на три часа. Първите атаки бяха около 4 часа сутринта българско време, в 7 бе обявен края на операцията от председателя на Комитета на началник-щабовете на въоръжените сили на САЩ генерал Джоузеф Дънфорд, цитиран от Франс прес и Ройтерс.  Дънфорд съобщи, че западните сили са ударили в 01 ч. сутринта по Гринуич три цели, свързани със сирийската програма за химически оръжия, едната близо до Дамаск, а другите две в района на Хомс в Централна Сирия. Той уточни, че по данни на Пентагона западните удари  са били отразявани само от сирийската противовъздушна отбрана, а разположените в страната руски ПВО системи не са участвали. Сирийски медии обявиха, че поне 13 ракети са били прихванати и свалени преди да поразят целите. Засега се съобщава само за трима пострадали. Руски медии цитират неофициални изявления на сирийски военни, които твърдят, че са били предупредени от Москва за готвените удари и са се изтеглили от базите си. Американският президент Доналд Тръмп обяви, че САЩ, съвместно с Великобритания и Франция, са започнали военна операция срещу Сирия в отговор на извършената, според тях от сирийския режим, химическа атака в град Дума на 7 април. \"Започнала е съвместна операция заедно с Великобритания и Франция, благодарим и на двете страни\", каза Тръмп в изявление от Белия дом. Той обеща, че операцията ще продължи \"колкото е необходимо\" и докато Сирия не престане да използва химически оръжия.  Тръмп заяви, че се нанасят прецизни удари по \"обекти от програмата за производство на химически оръжия на сирийския диктатор Башар Асад\".  Доналд Тръмп заяви, че съдбата на режима в Дамаск е в ръцете на сирийците и предупреди Иран и Русия заради връзките им със Сирия. \"Каква е тази нация, която би искала да бъде свързвана с масовото убийство на невинни мъже, жени и деца?\", запита той. Тръмп заяви, че ударите по Сирия са пряк резултат от неуспеха на Русия да спре употребата на химически оръжия от Сирия и добави, че Русия трябва да реши \"дали да продължи по този мрачен път или да се присъедини към цивилизованите нации\". Тръмп увери, че САЩ не се стремят към \"безкрайно присъствие\" в Сирия и ще обмислят изтегляне на войските си, щом групировката \"Ислямска държава\" бъде разгромена, предаде Асошиейтед прес. САЩ разчитат на подобряване на отношенията си с Русия и Иран, но приемат, че това може да не стане, заяви Тръмп, цитиран от ТАСС. На съвместна пресконференция в Пентагона с министъра на отбраната на САЩ Джим Матис Дънфорд заяви, че засега не се предвижда друга военна операция срещу Сирия. Той уточни, че целите на ударите са били внимателно подбрани и че съюзниците са се постарали да избегнат разположените в Сирия руски военни сили. Дънфорд обаче подчерта, че Москва не е била предварително уведомена за ударите по Сирия.  В същото време той заяви, че са били използвани обичайните канали за предотвратяване на конфликти и те са били активно използвани тази седмица за решаване на въпроси, свързани с използването на въздушното пространство. Кореспондентът на ТАСС в Дамаск съобщи, че центърът на столицата, където има хотел с гостуваща руска парламентарна делегация, не е бил засегнат от западните удари. Правителственият квартал и президентският дворец не са пострадали от западните удари по града.  Над източната част на града обаче се виждат пушеци и дим, а записи показват момента на взривяването на падащите ракети. На въпрос дали западните сили са използвали тази удари, за да се опитат да ликвидират сирийския президент Башар Асад, министърът на отбраната Джим Матис подчерта, че целите са били подбрани единствено за \"отслабване на способността на сирийската военна машина да създава химически оръжия и не е правен опит да се разшири този списък на целите\". Нанесените в продължение на един час удари срещу сирийската програма за химически оръжия изпратиха ясно послание на сирийския президент Башар Асад, заяви Матис. \"Ясно е, че миналата година режимът на Асад не разбра посланието\", каза Матис, припомняйки американските удари от април 2017 г. по сирийската военна база Шайрат близо до Хомс след приписана на Дамаск химическа атака. Той уточни, че при днешните удари са били използвани двойно повече ракети, отколкото в миналогодишните. През 2017 година бяха изстреляни 59 ракети \"Томахоук\". \"Време е всички цивилизовани нации спешно да се обединят и да сложат край на гражданската война в Сирия като подкрепят мирния процес на ООН в Женева\", добави той. Според Вашингтон намиращите се в Сирия руски военнослужещи и военна техника не са участвали в отразяването на тези удари. \"Единствената информация, с която разполагам към този момент е за изстрелване на сирийски ракети земя-въздух. Не ми е известна никаква дейност на (въоръжените сили на) Русия\", заяви генерал Дънфорд. Матис заяви, че няма загуби в личния състав на американците и съюзниците им. \"Искам да подчертая, че тези удари са насочени срещу сирийския режим. В нанасянето на тези удари положихме големи усилия да избегнем жертви сред цивилните и чуждестранните граждани. Приканваме отговорните нации да осъдят режима на Асад и да се присъединят към нас в твърдата ни решимост да попречим на използването на химически оръжия в бъдеще\", каза той.", "date": "2018.04.14", "title": "Война ! Удариха със 100 ракети Сирия"}
{"url": "http://standartnews.com/balgariya/zaharieva_izpolzvaneto_na_himichesko_orazhie_e_prestaplenie_obnovena-370470.html", "text": "Използването на химическо оръжие е престъпление. Това заяви българският външен министър Екатерина Захариева. „Разглеждаме ракетните удари в Сирия като еднократната военна операция и като възможност за предотвратяване на нови подобни химически атаки. Считаме, че това е еднократен ограничен удар срещу бази за производството на химическо оръжие. Смятаме, че тази еднократна акция трябва да предотврати използването на химическото оръжие срещу мирни граждани\", каза Захариева. Тя призова за деескалация на напрежението и изрази подкрепа за работата на ОЗХО. Захариева съобщи, че българската страна е била информирана за ракетните удари. Захариева не очаква ответен военен удар от страна на Русия. „Единственото решение за Сирия трябва да е политическо и да бъде взето на масата за преговори\", категорична бе Захариева. Тя добави, че няма засегната нито една наша правителствена сграда в Дамаск, нито има пострадали български граждани. „Няма заплаха за България и няма нужда от допълнителни мерки. Информацията от Дамаск и Турция е, че няма вълна, която да се движи от Сирия към Турция и към България\", коментира военният министър Красимир Каракачанов.", "date": "2018.04.14", "title": "Захариева: Използването на химическо оръжие е престъпление (ОБНОВЕНА)"}
