{"url": "http://standartnews.com/mneniya/premenil_se_desniyat_iliya_ama_pak_v_tiya-370757.html", "text": "Автентична десница или демократична общност ? 12 месеца отне идеологическият спор на протежетата на Иван Костов как да реанимират изпадналите си партии от последните избори и да се прицелят отново към изгубения електорат, който така и не получи представителство в сегашния парламент. \"Демократична България\" е новото съвместно отроче на Христо Иванов, Атанас Атанасов  и Тома Белев, в което съпредседатели са първите двама. Новата формация бе обявена знаково през  Светлата седмица след Възкресение. Но за съжаление бързо изпадна от мейнстрийма заради войната в Сирия и жертвите по родните пътища. Бившите реформатори обаче не са прави да се жалват от медийно затъмнение. През целия уикенд новото политическо формирование се радваше по телевизиите на повече коментари дори от тези на най- известната в момента кметица - на столичния район \"Младост\". Новото име на старите десни не е просто симбиоза между \"Демократи за силна България\" и \"Да, България\".  Търсят се няколко  ефекта. Първо - те са демократи, а не либерали, най-малко са неолиберали. След краха на модела на благодетеля им Сорос, те остават на финансовата му ясла, но рязко се дистанцират от негативите, които милиардерът носи в общественото пространство. Особено след позорното му изгонване от Унгария, където премиерът Орбан убедително спечели с новата платформа \"нелиберализъм.\" Участието им в кабинета \"Борисов\" 2 бе озвучено като помощ на ГЕРБ с експерти, които ще доведат до дълбоки положителни промени в най-чувствителните сектори. Половината им остриета обаче се оказаха клиенти на главния прокурор, а реформа се превърна в синоним на криза и дефицит. Затова и сега  градската десница се връща към най-ревниво запазения им остров  - възраждане на антикомунистическата и антируската риторика. \"Демокрацията е в опасност\", ревнаха с пълно гърло Атанасов и Иванов. И посочиха враговете - Бойко Борисов, Цветан Цветанов, ГЕРБ. И най-вече президента Румен Радев, защото  поставя под съмнение евроатлантическите ценности и завърта  държавното кормило рязко на изток към империята на Путин. Обявилите се за първи демократи заклеймиха документа, приет на последния Консултативен съвет при президента,  защото само веднъж в него се споменава НАТО и то не по подобаващ начин. Дори и най-големите критици на ГЕРБ обаче трудно могат да ги обвинят в загърбване на евроатлантическите позици. Напротив - повечето упреци към властта са доколко защитава националния пред европейския интерес. И позицията относно случая \"Скрипал\" е само много малко изключение в десетките примери за лоялност към западните партньори. А \"Демократична България\" трудно може  да е морален стожер на  евроантлантическите ценности след като именнно техният военен министър ще се запомни като клиент на прокуратурата за калпави сделки в областта на отбраната. Истинската болка на Атанас Атанасов и Христо Иванов обаче не е НАТО. Липсва им властта, която ги лишава от икономическите облаги на евроатлантизма. И виновен им е премиерът Борисов, който ги държи настрани от еврофондовете. Истината е, че за разлика от БСП. Но разбира се, в сравнение с миналите две десни управления, сумите са доста редуцирани.  Затова и всеки бизнесмен, който е извън приятелския кръг на протестърите, е наричан  олигарх.  Атанасов твърди, че в България няма конкурентна среда за малкия и среден бизнес. Но Явно тъгува по минали времена, когато пишеше докладите за икономическата престъпност в България и експулсираше от страната неудобните  чужди инвеститори. И ако парите не отиват в техните джобове, нормално е атаките към икономическия министър Емил Караниколов да се увеличат значително. Още повече, ако той продължава да говори за ревизия на приватизацията. Процес, благодарение на който Костов и последователите му напълниха партийните си каси и направиха синия обръч от фирми, които ги хранят и досега. Ако ГЕРБ дръзне да разбута кошера със съмнителни сделки, крясъците  за заплаха на демокрацията със сигурност ще приемат нови, познати форми. Това че има дефицит на демокрация и справедливост  в различни сектори, не се оспорва само от твърдите привърженици на ГЕРБ. Но малко е вероятно тези  избиратели, които с омерзение гласуват за ГЕРБ  да припознаят за носител на промяната точно градската десница. Която сега просто е облекла нови дрехи, но е запазила стария фейс. И начело са същите стари муцуни, които със своята безпомощност донесоха толкова разочарования за топящия се тъмносин  електорат. А днес изглеждат като озлобени хейтъри с едва прикрита жажда за реваншизъм. Тези, които все още припознават автентичното дясно, отдавна чакат да повярват в нови лидери и в пленяващи каузи. Лидери, които нямат сянката от сивото минало и имат силата  да вдъхновят с интелигетните си идеи. Тези, които са носители на ценностите на задаващия се нов световен ред, а не представящите се за мъченици на изстрадалата демокрация десетилетия наред. Христо Иванов и Атанас Атанасов имат опита, но нямат авторитета сред хората извън техния протестърски кръг. Защото знаят как да защитават корпоративните интереси, но не успяха да убедят, че  милеят за България, която фигурира засега само в името на партията им. Докато не разберат, че демокрация не означава само права, свободи, а и достойнство, ще стоят още дълго на резервната политическа скамейка. И ще съставят само кабинети в сянка.", "date": "2018.04.22", "title": "Пременил се десният Илия, ама пак в тия"}
{"url": "http://standartnews.com/lyubopitno/prodavat_na_targ_rakopisa_na_hita_born_to_run_na_brus_springstiyn-370729.html", "text": "Ръкописът на американската рок легенда Брус Спрингстийн от хита \"Born to Run\" отива на търг, организиран от аукционната къща \"Сотбис\" през месец юни, съобщават АП и Ройтерс. Първоначалната оценка на лота е между 200 и 300 000 долара. Наддаванията ще се проведат в интернет в периода 18-28 юни. През цялото това време ръкописът ще бъде изложен в Ню Йорк. Той се предлага от анонимен колекционер. От \"Сотбис\" заявиха, че част от стиховете и партитурата на първия ръкопис на \"Born to Run\" от 1974 г. никога не са били публикувани или записвани. Изпълнителят е изпробвал на него различни варианти, поставени в скоби.", "date": "2018.04.22", "title": "Продават на търг ръкописа на хита „Born to Run“ на Брус Спрингстийн"}
{"url": "http://standartnews.com/svyat/makron_udari_ramo_na_tramp_za_siriya-370755.html", "text": "Франция, САЩ и техните съюзници трябва да останат в Сирия след разгрома на „Ислямска държава\", за да „изградят нова Сирия\" и да ограничат влиянието на Иран, заяви президентът на Франция Еманюел Макрон в интервю пред американския ТВ канал Fox News, цитирано от РИА Новости. \"Даже след края на войната против „Ислямска държава\" САЩ, Франция и нашите съюзници, всички страни от региона, даже и Русия и Турция, ще играят важна роля в изграждането на нова Сирия. Но бъдещето ще бъде определено, разбира се, от сирийския народ\", заяви Макрон. Според мнението на президента, пълното извеждане на международните сили ще укрепи позициите на Башар Асад и Иран. „Те подготвят нова война, те ще отгледат нови терористи\", смята френският лидер. Той отбеляза също, че Западът не трябва да демонстрира слабости по отношение на Русия, защото в противен случай Москва постоянно ще се възползва от тях. РИА припомня, че по-рано Макрон заяви, че именно той е убедил американския президент Доналд Тръмп да остави американските подразделения в Сирия. Държавният глава на САЩ, от своя страна, отговори, че САЩ могат да напуснат страната „много скоро, а за справянето със ситуацията трябва „да се занимават други\". Както твърдят френските власти, пише руската агенция, ВВС на републиката са взели участие в ракетните удари срещу Сирия на 14 април заедно със САЩ и Великобритания. Тогава бяха атакувани правителствени обекти, които, според мнението на Запада, се използват за производство на химически оръжия. По-късно от руското Министерство на отбраната съобщиха, че не са фиксирали изстрели на ракети от френски носители.", "date": "2018.04.22", "title": "Макрон удари рамо на Тръмп за Сирия"}
{"url": "http://standartnews.com/sport/kasmetliya_ot_vrazhdebna_poluchava_avtomobil_ot_tototo-370747.html", "text": "Името на новия късметлия, който спечели чисто нов автомобил от Втори тото шанс на играта „Тото 2 – 6 от 49\" е Красимир Галев. Той е на 53 години и работи в автосервиз. Късметът му се усмихва в 24-я тираж, посветен на Цветница, когато жребий определя номера на неговата квитанция за печеливш. Фишът е подарък от баща му - Йордан Галев, който участва в игрите на СПОРТ ТОТО още от далечната 1961 година и се радва, че празничните бонус печалби дават шанс на повече хора да се насладят на късмета си. На специално събитие на 21 април, организирано от Български спортен тотализатор в столичния квартал Враждебна, печелившият сподели радостта от печалбата си. Софиянецът определи новия си автомобил като изключителен и с отличен дизайн. Красимир Галев получи ключовете за новата си кола лично от Магдалена Велчева, регионален мениджър на Български спортен тотализатор за гр. София.", "date": "2018.04.22", "title": "Късметлия от \"Враждебна\" получава автомобил от тотото"}
{"url": "http://standartnews.com/mneniya/prouchvane_balgariya_zagarbva_zapada_zaradi_siriya_tarsi_neutralitet-370739.html", "text": "Българските страхове, че новата студена война може да прерасне в гореща, се изострят. Над половината (55%) от пълнолетните граждани са на мнение, че напрежението между Запада и Русия през идните месеци ще продължи да нараства, показват данните от последното национално представително изследване на Агенция „Афис\". На обратното мнение – че ще спадне, са едва 17%. Още 30% смятат, че градусът на напрежението ще се запази на сегашното ниво. На въпроса „Кой, според Вас, се стреми към подобен конфликт?\", 44% отговарят, че „главно Западът\" желае влошаване на обстановката. Само 5% дават противоположния отговор – „главно Русия\". Общо 11% смятат, че България трябва да застане на страната на Запада, а общо 25% – на страната на Русия, посочват анализаторите. Политическият и медийният дебат у нас протичат в отсечката между отговорите единствено на въпроса – трябва ли България да вземе страна в противоборството на световните сили? Този дебат е затворен в тревогите на едва 11% от българските граждани и не се доближава дори и на половин крачка до доминиращите обществени страхове и настроения, отбелязват от „Афис\". Промяна в електоралните нагласи няма. Готовността за гласуване за отделните партии и коалиции се запазва на досегашните нива. Геополитическата криза обаче оказва силно влияние на доверието в някои основни институции и водещи политически лидери. Рязък спад на доверието регистрираме спрямо Европейския съюз и Българската армия , а ръст има в  доверието в президентската институция. Снимка: АФИС От друга страна, като най-адекватна и близка до позицията на мнозинството от хората се възприема позицията на трима от политическите лидери – Бойко Борисов, Корнелия Нинова и..., колкото неочаквано да е, на Волен Сидеров. Доверието в тях е нараснало съответно с 3, 5 и 5 пункта. Доверието във всички останали политически лидери спада, посочват анализаторите.", "date": "2018.04.22", "title": "Проучване: България загърбва Запада заради Сирия, търси неутралитет"}
{"url": "http://standartnews.com/mneniya/niki_kanchev_tova_che_te_davat_po_televiziyata_ne_te_pravi_zhurnalist-370741.html", "text": "- Когато успявам - го гледам. Имаше много интересен въпрос „Какъв е Мохамед Салах и защо за него са гласували над 1 милион души в родния му Египет, за да стане президент на последните избори?\" Реално това беше наказателен наговорен вот - хората са зачерквали имената на останалите кандидати и са добавяли отдолу на бюлетината името на футболиста на „Ливърпул\" Салах. Въпреки че избраният Абдел Фатах ас Сиси си спечели с убедителните 96,6 отгоре процента. Нещо подобно се беше и у нас случило със Светльо Витков от „Хиподил\". Най-интересното обаче  беше това, че играчът, който не знаеше верния отговор, поиска жокер „Помощ от публиката\". Там някой гласува за „Дюнерджия от Кайро\" и после всички във фейсбук и особено спортните медии го осмяха. Този отговор за дюнерджията обаче не е далеч от истината - точно този отговор би дал и великият треньор Жозе Моуриньо, защото Мо Салах беше играч на моя любим „Челси\" и тогава треньорът ни Моу натири Мо като обикновен дюнерджия от Кайро и сега същият изгонен от нас играч, играе превъзходно за „Ливърпул\". - Харесва ми да ме помнят като добър водещ, човек с реакция и чувство за импровизация, като човек, през които минават емоциите на случващото се у играча или съквартиранта. Да ме помнят просто като Ники Кънчев. Водил съм много предавания по телевизията и радиото. Много от тях вече ги няма: „Да ти паднат 100 000\", „Ники Кънчев под наем\", водил съм еднократно сутрешния блок на Нова заедно с Миа Сантова. Телевизионният бизнес не е къс спринт, а маратонско бягане. Трябва отдаденост, търпение, но и страст и енергия. Трябва „да вдигаш\" нонстоп и собственото си ниво.... - По-скоро бих те контрирал, че един журналист се изгражда сам по пътя си, а медията му помога за това. Всяка от тези журналистики, визирам писането на пищещата машина преди, сега на компютъра, говоренето зад микрофона, показването по телевизията, си има свои специфики, които трябва да овладееш. Трите жанра са много важни, те са Светата тройца на Журналистиката. Много хора плюят по журналистиката сега, други я мислят за лесна и достъпна професия - от тези „кво пък толкова\". Реално след промените и заради бума на нови медии и сайтове всеки, който поиска, стана журналист, редактор, новинар, лице. Но, скъпи колеги, уважаема аудитория, това че те дават по телевизията или пишеш отзив за мача ЦСКА-Левски, далеч не те прави журналист. Трябват години натрупвания, архив, трябва усет как да напишеш статия, от какъв ъгъл да представиш госта си на интервюто. Трябва и сериозна доза психология - да не обидиш госта, но пък и да не трепериш като амеба пред него. Благодаря на „Студентска трибуна\" и първия ми редактор Иван Греченлиев, който съзря нещо в мен - ощипаният студент, който потропваше нервно с крак в стаята му - и започна да ми дава различни теми за писане. Благодаря на Валентин Панайотов от „Народна младеж\", на Ивайло Диманов от „Пулс\", на Димитър Димков от „Поглед\", които още през 80-те години на миналия век съзряха потенциала ми. После, разбира се, на любимото Дарик радио, където се развих, срещата ми с Нико Тупарев, годините в Нова телевизия. Реално стартът на „Стани богат\" по Нова и първите издания „Биг брадър\" съвпаднаха с получаването на националния лиценз, с превръщането й от регионална софийска в национална. - О, това определено е майка ми Пенка. Тя е много устата и емоционална, даже в повече.  Татко, Бог да го прости, пък беше много дисциплиниран и строг, от него взех други неща. Даниела също ми е повлияла, даже превъзпитала. Взимам дори и от Мари София сега, уча се от нея постоянно да съм любопитен. Защото зад всичко – филм, сериал, новина, герой, футболен мач, житейска драма, сграда - стои някой с историята му, с идеите му. Имам много приятели, от които „крада\" занаята и въобще отношението към телевизионния бизнес – Нико Тупарев, Сашо Жеков, Ивайло Нойзи Цветков, Ники Николов, Радо Тушев, Мая Маргоевска, Мира Бакърджиева. С Любо Нейков също сме много близки. - Позна. В Дарик си позволявам повече игра на думи, бъзици, майтапи, стрели по събеседниците, а и те по мен съответно. Телевизията „вдървява\" доста положението и хората. - Много са! Говорил съм по телефона с Джеймс Хетфийлд от „Металика\", пускал съм интервю с Джон Бон Джови. От българските величия абсолютно на всички съм свалял шапка и звезди в студиото ми – от Лили Иванова /която проявява страхотно чувство за хумор/ до „Щурците\", Дони и Момчил, Слави и всички останали пораснали и не момчета и момичета. Идвали са и са тръгвали щастливи след срещата с мен, Бог да ги прости, и Емил Димитров, Чочо Владовски, Вили Кавалджиев, Пеци Гюзелев. Не звезди, а съзвездия. Всяко гостуване на Елин Рахнев е празник за мен, на Димана Йорданова, на Росен Карамфилов. Много обичам и големите ни спортни шампиони. Една от последните ми срещи беше с холивудския актьор Дейвид Харбър, който играе в доста филми, звезда е в сериала Stranger things на „Нетфликс\", а през 2019-а му предстои огромен успех с новата версия на „Хелбой\", който той снима тук. Остави ми мейла и инстаграма си, за да поддържаме връзка. - Може би с Ник Мейсън от „Пинк Флойд\". Бях му нещо като гид за трите дни в България през 2006-а, когато дойде, за да представи книгата си „Пинк Флойд – поглед отвътре\". Много мъдър човек, много точни оценки даваше на прима виста за ситуацията тук, за местните ни „звезди и звездички\". Ник е колекционер на стари автомобили и ще обикаляме с неговите коли. - Правя го, защото се поставям на мястото на майките и бащите на тези деца, чийто живот се превръща според едни в Благословия, според друг в Затвор. Битката тук е Война. Не е за един ден, не е за един апарат, с който да помогнем, не е за едни пари, които да дарим. Трябва да сме близо до тях постоянно под различни форми. Кой както може. Въпрос на личен избор. - Обожавам и цитирам пред себе си тези думи от Библията, които могат да служат и за собствено кредо и оправдание в живота, да са като пътеводна светлина - като \"Ходи с мъдрите и ще станеш мъдър\". Любима ми е „Не се радвай, когато падне неприятелят ти\", защото учи на достойнство, на респект към „противника\". Продължавам да се изумявам на масовите реакции в социалните мрежи, когато „някой падне\". - Ще бъде поредният забележителен сезон. През 2017-а наистина вдигнахме ужасяващо много летвата с красивата история на Алекс и Дани Петканови и всичко, което им се случи. Първоначално мислехме да разкажем и покажем как и защо хората се разделят, как го правят – цивилизовано или не, но после двамата ни изненадаха и нещата стигнаха до сватба. Още хора ме спират и разпитват. Кастингът, както винаги, е в ръцете на продуцентите, те си знаят работата и я вършат повече от отлично вече 12 години.", "date": "2018.04.22", "title": "Ники Кънчев: Това, че те дават по телевизията, не те прави журналист"}
{"url": "http://standartnews.com/kultura/nova_tendentsiya_ne_na_izkustvenite_dzhuki-370738.html", "text": "\"При младите жени има „бум\" в интереса към  корекцията на зона \"устни\". Те обаче трябва да бъдат забелязвани не защото са големи, а защото са красиви. Обемът им трябва да бъде хармонизиран с формата и обема на другите части на лицето. С възрастта устните губят плътността си, а цветният им контур се размива. Вертикалните бръчки и ъгълчетата на устните застават надолу, като придават тъжен вид на изражението. Филърите на основата на хиалуронова киселина са идеалното средство за възвръщане младежкия вид на устните\", съветва дерматологът д-р Анелия Здравкова, която всяка година участва в конгреса в Монако. Тя уточнява, че е добре да се въздейства върху овала на лицето чрез радиочестотно моделиране, третиращо отпускането на кожата. За лифтинг на клепачите пък най-ефективните техники се оказват Plexаr  или Plasmage, които позволяват да се избегне хирургичната намеса за коригиране на увисналата кожа, белези и пигментни петна. Дебатите в Монако са били насочени към глобалното застаряване, урбанизацията, оксидативния стрес и индустриалния напредък като предизвикателства към създаването на нови методи за подмладяване. \"Поради тази масовост експертите насочват вниманието си към по-малко инвазивните методи. И докато през последните години отговорът беше само хирургична намеса, сега има техники и продукти чрез инжектиране, които бързо и с далеч по-малко травми дават бърз и лесен резултат. Регенеративната медицина е нов начин за подмладяване в естетиката, която използва иновации в меко-тъканното възстановяване - стволови клетки и растежни фактори. Много обсъждани теми са шията и деколтето, които първи издават възрастта. На конгреса бяха обсъдени техники и технологии за стягане и хидратация на зоната. Една от новостите е продукт, който се поставя в специални точки, стимулирайки производството на колаген и еластин и повлиявайки кожната текстура. Тройната комбинация от микронидлинг с радиочестота и хиалуронови филъри също стяга кожата на шията, запълва бръчиците и оформя долния лицев контур\", казва д-р Здравкова. Все по-актуално е освежаването на интимните зони. Разработени са специални нови технологии за вагинално подмладяване, както и пилинг за най-деликатните части на тялото. \"На конгреса бяха направени демострации за повдигане на дупе, за въздействие върху дефекти в областта на гърдите като хлътвания и асиметрия. Специален акцент имаше и повдигане на вежди и горен клепач. Направена бе демонстрация  на филъри, ботокс и уреди за неоперативна блеферопластика. Един от водещите лектори, пластичният хирург д-р Маурицио де Майро, демонстрира как едно лице може да се подмлади и да изглежда естествено след поставяне на 18 хиалуронови филъри. Истинско предизвикателство обаче е с 1 филър да се постигне най-добър ефект, за което също се изисква майсторство и много добър анализ на всяко лице\", разказа още за Монако д-р Здравкова.", "date": "2018.04.22", "title": "Нова тенденция: \"Не\" на изкуствените джуки"}
{"url": "http://standartnews.com/mneniya/tsveta_karayancheva_pred_standart_vklyuchvash_li_prozhektora_nasochi_go_parvo_kam_sebe_si-370751.html", "text": "- Такава среща се прави за първи път. Председател на Народното събрание на Република България не се е срещал до сега с председател на Конгреса. Използвах случая да му разкажа за всичко, което се случва в България, да представя напредъка, който имаме, да изтъкна отличните отношения между България и Съединените щати и в отбраната, и в борбата с тероризма и организираната престъпност. - Темата за визите бе най-важната в разговора ни. Досега тя не беше поставяна на парламентарно ниво. Аз му предложих два варианта. Единият е повишаване на процента на отказаните визи от 3 на 10. Нещо, което е правено 2010 г. и може да се реализира, тъй като в последните години България има необратима тенденция на спад на отказите на визи. Тук изтъкнах също, че има и проблем с това, че при даването на визите има огромен превес на субективния елемент. Защото съответният консулски служител преценява лично дали даден човек може да получи виза или не. Настоях да има по-обективни критерии за цялостната оценка. Вторият вариант за преминаването към безвизово пътуване на българските граждани в САЩ, който предложих, беше да се взема предвид не процентът на отказаните визи, а този на българските граждани останали в САЩ нелегално след изтичане на визата им. По този показател България и българските граждани сме почти отличници, защото процентът едва надвишава единица. Поех ангажимент пред шефа на Конгреса на САЩ от наша страна да направим така, че българите да бъдат по-информирани как и какво точно трябва да предприемат, за да отговорят по най-добрия начин на изискванията за да получат американска виза. - На първо място сигурността. Изтъкнах, че нямаме досега български паспорт, който да е намерен в терорист, че България работи по програмата както за биометричните данни, така и по програмата за обмен на информация за пътници. Много амбициозни програми, които съвместно с американската страна осъществяваме по отличен начин. България е председателстваща Европейския съюз, тя е достоен член на Европейския съюз и НАТО. Казах на г-н Райън, че искаме реципрочност, такава, каквато имат другите държави в Европейския съюз. Ние сме показали, че охраняваме надеждно външна граница на съюза и това е признато от всички наши партньори. Надявам се тези мои думи да са убедили председателя Райън. - Да работим в тази посока, да поддържаме контакти и да видим как можем да се справим с проблема. Продължаване на разговорите по тази тема е крачка напред. Смятам, че тази първа среща е много обещаваща. Институциите - изпълнителна, законодателна власт, президентство трябва да работим с нашите съответни колеги в Съединените щати, за да преодолеем този проблем. - Това не мога да кажа. Но и не беше лесно да уговорим тази среща. Затова изключително много благодаря на всички, които съдействаха за осъществяването й. - Във Вашингтон имах удоволствието да се срещна с представителите на еврейската общност. Разговаряхме с колегите от Американския еврейски комитет, Световния еврейски комитет, Лигата срещу поругаването, Националната коалиция за подкрепа на евразийските евреи и Б'найБ'рит. Обсъдихме отличните контакти и сътрудничеството както на правителствено, така и на неправителствено ниво. България получи много висока оценка от тяхна страна за работата си по отношение на нулевата толерантност към всякакви прояви на исторически ревизионизъм и антисемитизъм. От своя страна аз припомних, че България вече има и национален координатор за борба с антисемитизма в лицето на заместник-министъра на външните работи Георг Георгиев. Запознах ги и с всички прояви по отбелязването на 75 години от спасяването на българските евреи. - Да - транспортните коридори, построяването на различни ж.п. отсечки и свързаността на пристанищата в страните от Западните Балкани. С г-жа Георгиева говорихме много за интеграцията и свързаността на Западните Балкани. Щом Световната банка са заема със свързаността на региона, значи България като председател на Съвета на ЕС е улучила много точно темата, която е важна за всички страни от Западните Балкани. Благодарих на г-жа Георгиева за ангажираността, която тя потвърди и с която Световната банка гледа към този регион. - Запознах колегите председатели на парламенти на страните-участнички в този глобален форум с начина, по който ние се справяме, с нашето антикорупционно законодателство, със Закона за частната охранителна дейност и Закона за мерките срещу изпирането на пари. Казах им, че това е много труден процес, в който трябва да си взаимодействат институциите, неправителствените организации, цялото общество. Защото корупцията не е само проблем на високите етажи на властта. Тя е дълбок обществен проблем - не само на България, а на целия свят. Трябва да се промени начинът на мислене. Получих изключително много поздравления за изказването си и за това, което правят и българският парламент, и българското правителство за ефективната борба с корупцията. Неколцина от колегите дойдоха лично да ме поздравят и да ми кажат, че докладът, който съм представила, е бил най-съдържателният и най-всеобхватният в тази проблематика. Лекторите на срещата също изтъкнаха, че трябва да има взаимодействие между обществото, трябва да има и обратна връзка. Но това ме убеди, че България върви в правилната посока. Пак казвам - борбата срещу корупцията е съвместен процес между общество, неправителствени организации, институции, за да се създаде категорична обществена нетърпимост към това явление. - Подкрепям борбата с корупцията на всички нива, във всички институции, във всички нива на обществото. Законодателят е дал достатъчно нормативна уредба, на базата на която може да се води тази борба. Що се отнася до техниката и реализацията, има компетентни органи, които могат да кажат как точно се прави това. Ето защо аз няма да давам оценка на конкретни казуси. Ние като законодателен орган сме си свършили работата и процесът на борба с корупцията е стартирал по нови правила, така че се надявам нетърпимостта на обществото и солидарността на институциите да дадат резултат. - Да. - Когато говориш за работата на някого, за прожектори и за осветление, първо трябва да включиш прожекторите към себе си. Не искам да коментирам думите на президента. Много пъти съм казвала, и сега ще го повторя - той трябва да бъде обединител. Той трябва да е балансьор, той трябва да казва и да критикува, но не по начина, по който го прави. Има много възможности да изпълни своята функция като обединител на нацията. И си мисля, че не му прилича да говори като партиен лидер. Още по-малко един президент може да си позволи да отправя и да използва лични нападки. Особено към председателя на най-голямата парламентарна група в Народното събрание или към когото и да било. Подобно поведение говори много за нивото както на човека, който си служи с подобни похвати. По-тъжното обаче е, че подобно поведение принизява изключително институцията, която г-н Радев представлява. Това е, бих казала, недопустимо, за да не използвам други думи. Трябва да има малко повече самостоятелност и премереност в изказванията си г-н Радев. - Това е негово решение. България е демократична държава и всеки, ако се чувства силен и подкрепен, може да опита направи партия. Партия не се прави толкова лесно, но в крайна сметка решението е негово. Хората избират дали да подкрепят определена политическа сила. Работата с хората е постоянен процес, постоянно убеждаване и запознаване с политиките, които искаш да извършиш. Само с желание не става. Но ако е решил да прави партия, аз му желая успех. Всичко решават хората на изборите. - Не са конструктивни и не осигуряват стабилност на институциите. Хората си казват щом те не могат да се разберат, как ще оправят държавата. Народно събрание, Министерски съвет, Президентството - ние се намираме на много малко разстояние едни от други, можем да си говорим. Защото ако държавниците не си говорят, нещата не вървят в добра посока. Не искам да мисля, че има някаква ревност. Но не съм чула досега президентът да каже: Поздравявам правителството и парламента за това, че европредседателството върви отлично. А това казват всички, особено нашите евроатлантически партньори и съседите ни. За мен добрият диалог, доброто отношение и уважението един към друг трябва да бъде институционално. Трябва да вземаш позиции не само по теми, които за важни за теб, а но и по теми, които не са толкова имиджови. Защото не чухме отношението на президента по темата Сирия или темата Скрипал и ред други важни въпроси. - Абсолютен популизъм. При липсата на законопроекти от опозицията, все пак трябва да са в светлината на прожекторите. А това е тема, която много бързо се приема от гражданите. Защо не замразиха заплатите по времето на Орешарски или по времето на Тройната коалиция?! Нещо повече - по времето на Орешарски заплатите на областните управители се вдигнаха с над 50% само за няколко дена. Отделно се назначиха прекалено много заместник-министри и се вдигнаха всички останали разходи. Защо тогава не го направиха това предложение? Отделно заплатите на народните представители са обвързани със заплатите на други институции, на различни комисии. Това ще доведе до замразяване и на техните заплати. Ако в тази посока има идея г-жа Нинова, нека да направи предложение за цялостна промяна на този модел. Отделно от това в ПГ на ГЕРБ събираме средства от заплатите си, от които целогодишно помагаме на различни благотворителни каузи или хора, които се нуждаят от някаква помощ. Плащаме стипендии на деца, подпомагаме семейства и различни организации. Предлагам на г-жа Нинова и БСП също да почерпят идеи в тази посока. Относно привилегиите и ваканциите - погледнете в моя \"Фейсбук\" как съм си прекарала ваканцията. Почивах до неделя на Великден. Понеделник бях в Ардино, вторник в Момчилград, сряда в Черноочене, четвъртък в Сандански. Като председател на Народното събрание обикалям много. Като областен координатор на партия ГЕРБ, защото съм такава, обикалям своя регион. И тези дни, които някои наричат почивка, аз ги използвам, за да обикалям избирателния си район. Това правят и моите колеги. Защото наш ангажимент и наше задължение е да сме при избирателите. - Тема не е обсъждана в нашата парламентарна група, не е обсъждана и на коалиционен съвет. Знаете, че темите, засягащи управлението, ги обсъждаме всеки вторник на коалиционен съвет. Ще ви кажа няколко думи като жена и като майка. Аз мисля, че тази забрана трябва да остане. Защото тя възпитава децата. Защото от началото на забраната до сега има над 20 хиляди души, по статистика, които са се отказали от тютюнопушенето. Дори самите пушачи вече излизат навън и казват, че им е по-приятно да бъдат в заведение, където не се пуши. Сигурно някъде се нарушава тази забрана. Има компетентни органи, които трябва да влязат и да си свършат работата. Аз лично мисля, че забрана не трябва да пада. - Нека г-н Симеонов подаде сигнал, да дойдат компетентните органи, да направят проверка и ако има такова нещо - да съставят и съответните наказателни постановления. Аз съм безкомпромисна към това - щом има нарушение, трябва да има и санкция. Но не съм контролен орган, не мога да нахлувам от стая в стая и да правя такива проверки. Контролните органи винаги са добре дошли и ако има такова нещо, нека да санкционират народните представители. - Да. Стабилна е. Нямаме притеснения за това, но, разбира се, ние сме 4 различни партии. Понякога всяка търси ефект в съобщаването на определена политическа идея. Но не виждам някакви проблеми, всичко се разрешава на коалиционен съвет. Разбира се, всяка от партиите има различна политическа програма, различна група избиратели. - Да. Особено, когато сме на коалиционен съвет, тъй като в моя кабинет се провеждат заседанията на коалиционния съвет с председателите на отделните парламентарни групи, които формират управляващото мнозинство. Имаме изключително конструктивен диалог, понякога спорим, но винаги излизаме с консенсусно решение. - Аз вече съм я направила. И то още преди разпореждането на премиера. - Винаги следим тези неща с главния секретар. Нямаме наказателни постановления, нямаме неплатени глоби. Всичко е регламентирано при нас и в това отношение съм спокойна. Нека всяка институция да си направи такава проверка. - Продължаваме с административната реформа, която е много важна част от антикорупционните механизми. Знаете, че човекът на гише понякога дава предпоставка за корупция. И хубаво е, че имаме вече готовност и от Министерски съвет да продължим тази реформа. Разбира се, Наказателният кодекс очаквам да влезе в зала, продължаваме със съдебните закони. Очаквам законът за доброволчеството също да влезе. Той е много важен за регламентиране статута на доброволеца. Обикаляйки страната получавам изключително много въпроси на тази тема. - Да, промяната на законите е по-лесна от промяна в манталитета на чиновника. Той усеща, че властта, която е имал, вече му се изплъзва и не може да се прави на важен. Разбира се, не всички чиновници са такива. Много уважавам държавните служители и хората, които работят в администрацията въобще, защото те са с много опит и с много качества. Но навсякъде има  камъчета, които могат да обърнат колата. - На 2 юни ще изкачим Околчица. В Карлово ще има ученически сбор, насрочени са конференции и различни инициативи.", "date": "2018.04.22", "title": "ЦВЕТА КАРАЯНЧЕВА ПРЕД \"СТАНДАРТ\": Включваш ли прожектора, насочи го първо към себе си"}
{"url": "http://standartnews.com/kultura/holivud_filmira_panamskite_dosieta-370731.html", "text": "Холивудският режисьор Стивън Содърбърг, познат с хитовия „Бандата на Оушън\", работи върху своя нов проект – филм за Панама лийкс. Става въпрос за публикуването на 11,5 милиона поверителни документи свързани с панамската правна фирма „Мосак Фонсека\", които излязоха на бял сват и показват познати световни бизнесмени, политици, които държат парите си в южноамериканската държава, за да избегнат високите данъци в страните си или заради пране на пари. Скандалът се разви през 2015 година в резултат, на което исландският министър-председател подаде оставка. Сценарист на филма е Скот Бърнс, като сценарият ще е базиран на книгата Джейк Бернстайн. Филмът има работното заглавие „Машина за пране на пари\".", "date": "2018.04.22", "title": "Холивуд филмира Панамските досиета"}
{"url": "http://standartnews.com/balgariya/cheta_dari_pano_s_botev_na_chitalishte_v_kalofer-370750.html", "text": "Читалището в Калофер получи огромно пано с лика на своя патрон Христо Ботев от една от четите на \"Пазители на българщината\". Патриотичното сдружение проведе първата за годината воеводска среща в Карлово. Участниците в сбирката посетиха Историческия музей и почетоха паметта на Апостола на свободата с поднасяне на цветя пред неговия паметник в родния му град. Там четата на Екатерина Йорданова, която е председател на Съюза на транспортните синдикати в България и шеф на транспортната комисия в Столичния общински съвет, връчи дарение на председателката на калоферското читалище „Христо Ботев\" Антоанета Първанова. „За нас е чест в годината, в която празнуваме 170 г. от рождението на големия поет и революционер, да направим това скромно дарение на духовното средище в родния град на поета\", заяви Йорданова, докато четниците й разпъваха паното от близо 25 квадрата с лика на Ботев. „Средствата не достигат и не сме правили нова украса от години, нямаше да можем да си позволим и тази\", заяви Първанова и благодари за родолюбивия жест. \"Пазители на българщината\" вече четири години следват своите лични и общи каузи \"на ползу роду\". В сдружението участват близо 80  войводи - почетни или действащи, заедно със своите чети. Всички те са изявени лидери в различни области на обществения живот и бизнеса, но отделят време и средства за идеите и задачите на сдружението. \"Пазители на българщината\" е инициатор на националната кампания, посветена на 1300-годишнината от победата на войските на кан Тервел над халифата при Константинопол, която спира нахлуването им в Европа. Тази обща кауза сдружението развива активно от 2016 г. Като първа стъпка са отпечатани брошури, които се разпространяват безплатно и разказват за делото и приноса на кан Тервел в запазването на европейската цивилизация чрез тази безапелационна военна победа през 718 г. Сдружението се ръководи от Управителен съвет, чийто председател е Христо Димитров - създател и продуцент на фолклорен ансамбъл \"Българе\".", "date": "2018.04.22", "title": "Чета дари пано с Ботев на читалище в Калофер"}
{"url": "http://standartnews.com/kultura/royal_albart_hol_izpa_chestit_rozhden_den_na_kralitsata-370732.html", "text": "Хиляди зрители в залата \"Роял Албърт хол\" получиха вчера редкия шанс да изпеят \"Честит рожден ден\" на кралица Елизабет Втора, предаде Асошиейтед прес. Кралицата, придружавана от най-големия си син принц Чарлз, помаха на събралите сe, които й честитиха празника. Елизабет Втора излезе на сцената след поп-концерт с участието на британски изпълнители като Стинг, Том Джоунс и Джейми Кълъм, както и австралийската звезда Кайли Миноуг, певците Шаги и Крейг Дейвид. Зрителите чуха и запис на реч на Елизабет Втора, произнесена на 21-ия й рожден ден, както й запис от златния й юбилей, когато пред Бъкингамския дворец се събраха в нейна чест около милион души. В \"Роял Албърт хол\" присъстваха и принц Хари и годеницата му Меган Маркъл.", "date": "2018.04.22", "title": "\"Роял Албърт хол\" изпа \"Честит рожден ден\" на кралицата"}
{"url": "http://standartnews.com/svyat/atentat_v_kabul_nyama_postradali_balgari-370740.html", "text": "Няма пострадали български военнослужещи при атентата, станал днес в Кабул. Това докладва полковник Георги Маргитин - национален командир на 35-ия контингент на Въоръжените ни сили, който участва в мисията на НАТО \"Решителна подкрепа\" в Афганистан, съобщи Пресцентърът на Министерството на отбраната. Експлозията е станала на голямо разстояние от базата, в която работят и живеят българските военни.", "date": "2018.04.22", "title": "Атентат в Кабул, няма пострадали българи"}
{"url": "http://standartnews.com/svyat/hilyadi_balgari_i_chuzhdentsi_na_balgarskoto_horo_na_gran_plas-370744.html", "text": "Хиляди българи и чужденци се хванаха за ръце на Голямото хоро в Брюксел, организирано от евродепутата Ева Майдел (ГЕРБ/ЕНП) Българският евродепутат от ГЕРБ/ЕНП Ева Майдел събра българи и чужденци в белгийската столица в мащабно събитие на 22 април 2018г. на централния площад в Брюксел. „Голямото хоро\" продължи пет часа, а гостите които се докоснаха до магията и таланта на българските изпълнители бяха хиляди. „Време е да променим образа на България навън – да покажем, че сме способни, успешни и позитивни. С българското хоро искам да покажа, че ние имаме друго лице, което трябва да показваме и да се гордеем с това, което сме днес. Използвам хорото, защото то носи страхотна енергия, която заразява всички, показва, че българите са задружни и сплотени,\" коментира Ева Майдел пред журналисти. „Голямото хоро\" е вече установена 6-годишна традиция за Брюксел, но тази година то бе още по-внушително и празнично, включващо над 100 изпълнители от различни краища на България. Празникът, стана част от културната програма на българското председателство на Съвета на ЕС, а по покана на Ева Майдел патрон на хорото прие да бъде председателят на Европейския парламент Антонио Таяни. Специален гост на „Голямото хоро\" 2018г. бе министърът не Европредседателството, Лиляна Павлова, която, както много от гостите на празника, бе облечена в българска носия и поздрави гостите от сцената. От сцената бяха представени и успешните български млади предприемачи Гергана Станкова, създател на аксесоарите с традиционни български мотиви „Шевица\", и Ива Цолова, съсновател на платформата за обучение на хора в неравностойно положение „Джамба\". \"България извървя дълъг път и сега е достойна и равноправна държава членка на Европейския съюз. Имаме голям потенциал и много талантливи млади хора, които допринасят за позитивния имидж на страната ни. Всички колеги и експерти, които са част от екипа на Българското председателство с работата си затвърждават този положителен образ, а с този празник днес се надявам да направим още малко\", заяви министър Павлова. „Голямото хоро\" е финална част от 12-ото издание на международния фестивал за балканска музика „Balkan Trafik\". Акцент на фестивала тази година е представянето на Пловдив, избран за Европейска столица на културата за 2019г. Изпълненията в програмата на площада дойдоха от Академията за Музикално, Танцово и Изобразително изкуство от Пловдив, Ансамбъл „Търновска Царица\" от Велико Търново, и Кукери от Раковски.", "date": "2018.04.22", "title": "Хиляди българи и чужденци на българското хоро на \"Гран плас\""}
{"url": "http://standartnews.com/svyat/emil_radev_udarzhahme_ednopolovite_brakove_izvan_reglamenta_v_bryuksel-370752.html", "text": "Успяхме да удържим всички опити да се вкарат еднополовите партньорства в регламента от Брюксел. Ще има дебат може би  другия месец, ще видим какво искат социалистите, Зелените - ние от Европейската народна партия ще окажем отпор на това. Това заяви Емил Радев, евродепутат от Европейска народна партия-ГЕРБ, по Канал 3. \"Европейските социалисти (ПЕС) продължават да настояват да има такива законови текстове. То може да се случи през нашето европейско председателство, но това няма правен ефект. Доколкото виждам от позицията на Европейската комисия, тя няма да се поддаде на тези внушения\", каза Емил Радев по Скайп. \"Само българският парламент може да приеме такива законови мерки, има си блокиращи механизми, това няма да доведе до някакви правни ефекти\", изрази увереност Емил Радев. За появилата се опасност президентът на Франция Еманюел Макрон да опита да повлияе на успеха на срещата на високо равнище в София през май за ЕС и Западните Балкани, Емил Радев сподели, че няма такава опасност. \"Считам, че няма такава опасност. Уверен съм, че ще се състои срещата - Западните балкани са важна тема, всички се стремим да има стабилност и да има сигурност в региона, защото е пряко свързано със сигурността на 500 милиона европейски граждани\", посочи Емил Радев. Ракетната атака, предприета от САЩ, Франция и Великобритания срещу Сирия, юристът оцени така: \"Смятам, че тук няма нарушение на международното право. Това не беше операция на НАТО, беше някаква обща операция. Нанесоха се удари върху съоръжения за химически оръжие, което и забранено с конвенции. Мисля, че ще се докаже използването на химическо оръжие в Сирия\".", "date": "2018.04.22", "title": "Емил Радев: Удържахме еднополовите бракове извън регламента в Брюксел"}
{"url": "http://standartnews.com/sport/pavel_i_lina_specheliha_parviya_shoseen_probeg_v_shabla-370734.html", "text": "Павел Павлов и Лина Христова спечелиха първия шосеен пробег в Шабла на 21 април – част от веригата „Рън България\" и турнира „Коста Василев. Павлов преодоля дистанцията от 13.8 км от Шабла до едноименния нос в Черно море и обратно към града за 56:18. Христова пробяга дистанцията за 1:22:40. Целият футболен отбор н а\"Нефтяник 2010\" – Шабла бяга заедно по трасето в подкрепа на съотборника си Павел Йорданов, който счупи крака си на мач преди седмица. Над 40 участника участваха на 2.7 км и 13.8 км в Шабла, а най-бързите трима при мъжете и жените на дългата дистанция получиха ваучери по 50 лв от основния партньор на веригата „Рън България\" – Sport Depot. Повече от 200 атлети се състезаваха и на турнира „Коста Василев\" на новия стадион в Шабла.", "date": "2018.04.22", "title": "Павел и Лина спечелиха първия шосеен пробег в Шабла"}
{"url": "http://standartnews.com/balgariya/nashi_ribari_na_voyna_s_rumanski_granichari-370746.html", "text": "От няколко години речните рибари в Силистренско водят война с чужда държава. Лодкарите от село Ветрен, които хвърлят мрежите си в реката, често стават обект на преследване от  граничните власти на Румъния. С обвинението, че ловят риба в румънски води, нашите речни вълци  биват гонени, арестувани, а лодките и мрежите им конфискувани. „Той ме закачи за катера... Тегли ме нагоре около 300 метра, записа ми личната карта, взе ми данните и ме предупреди, че ако отново ме хване, ще ме носи в Кичу и там ще ми конфискува всичко.\" Това са думи на рибаря Валентин Йорданов, споделени наскоро в приемната на  депутата Александър Сабанов в Силистра.  Колегата му Петко Григоров обяснява, че в момента румънските гранични служби са конфискували три лодки на наши рибари и заплашват да ги съдят за  нарушаване на границите. Речните вълци  припомнят, че при подобна акция  преди  няколко лета  техният колега Лъчезар Маринов  бе  задържан  и щеше да бъде изправен пред съда в Кълъраш.  В румънския арест той  получи  сърдечна криза и  се наложи спешно да постъпи в болница,  та затова   го освободиха   предсрочно. \"Румънецът чертае по картата с една химикалка и ми казва: Границата минава от тук, ти си навлязъл в наша територия, арестувам те! . Не го интересува, че остров Ветрен във всички лоцмански карти за навигация по Дунава се води български, нито че в сателитната карта на Гугъл е посочен като част от нашата територия.\", разказва рибарят Пламен Бончев, който неведнъж е имал разправии с граничарите от северната ни съседка. Сагата с екзотичния къс земя не е от вчера. През 1908 година, стъпвайки върху двустранната Конвенция за определяне на речни граници между България и Румъния, страните се договарят сушата, разположена сред водите на реката между 394 и 391-тия й километър, да се счита за българска територия.Споразумението казва още, че речната граница ще следва средата на реката при най-ниските й води, които текат в едно единствено легло и средата на ръкава, който съдържа талвега на реката, когато се раздели на два и повече ръкава. Териториалните размествания на Балканите по време на последващите войни обаче променят сттуквото и в един период  до началото на 50 – те години на миналия век остров Ветрен, под името Чийокънещ, започва да се счита за румънски. През 1956 година след ново споразумение между двете разделени от Дунава държави и в съответствие със Закона за морските пространства, вътрешните водни пътища и пристанища на България влажната територия отново става собственост на нашата страна. С уговорката, че за да определи дали по поречието на Дунава не са настъпили промени, които да коригират талвега на водите, така че остров Ветрен да се окаже територия, чиято принадлежност трябва отново да се уточнява. В следващите 60 години не е известно комисията да е заседавала, нито да са договаряни изменения на държавната ни граница на север от Силистра. От няколко години обаче българските рибари не могат да хвърлят мрежите си край острова, защото граничните катери на Румъния ги преследват и гонят от водите около острова. \"Румънците ползват  тази територия  за дърводобив, отглеждат там животни. Познати ми казаха, че Букурещ дори кандидатствал пред Брюксел за финасиране, да се запази биоразнообразието на острова. Тази малка земя е рай за ловците. В гората и край блатистия бряг гнездят поне две дузини диви птици. Нашата държава, на която принадлежи Ветрен, не може да се възползва от богатството му, а румънците направо го окупират. В нашето сдружение маме регистрирани 33 рибари. Прехранват се с улов от реката, с това издържат семействата си. Те искат да работят честно, да не нарушават законите. Но не е тяхна работа да убеждават румънските граничари, че островът е българска територия.\", твърди Афтени Чобанов, председател на рибарския синдикат в селото. Докато  нашите лодкари играят  на котка и мишка с граничната стража на Румъния, колегите им от северния бряг спокойно ловят риба в спорните  териториални води, без нашите  власти да  ги санкционират, твърдят рибарите от  Ветрен. На  парламентарен въпрос по темата, отправен  до министъра на транспорта от депутата  Сабанов, е получен отговор, в който се  повтарят известните факти, че:\" Границата е определена от конвенция, подписана през 1908 година. От тогава досега не е заседавала обща комисия, която да определи принадлежността на островите, възникнали с времето. „ От отговора  на  министъра  не става  ясно защо, въпреки  постоянно поддържаното напрежение  в близост до  биосферния резерват „Сребърна\" ,София не  настоява за  сесия на междуправителствения орган.  По правило  ако  такъв форум се  свика, той когато  нивото на водите  на Дунав е най-ниско, обясниха експерти от  Агенцията за проучване и поддържане на река Дунав в Русе. На него  задължително трябва да бъдат поканени да присъстват  и представители на ЕК, защото териториалните спорове между държавите, членки на Евросъюза изискват това. Дали  властта  у нас ще пропусне  за пореден път  да опита да  намери  решение  на спорния проблем  и тази година  още не ясно. Сега е  времето подобна  среща да се планира, ако не искаме  пак да се пропусне  времето, когато   това може да стане.  Така или иначе докато   чиновниците  се помайват, мъжете по поречието от Тутракан до Силистра, които се изхранват с рибарство, ще гледат жадно водите около острова без бряг. Те  или  няма да смеят  да се възползват от благата на природата, скрити около него, или ще го правят в условия на риск за  сигурността, имота и  честа си.", "date": "2018.04.22", "title": "Наши рибари на война с румънски граничари"}
{"url": "http://standartnews.com/balgariya/zamministar_smartnoto_nakazanie_ne_tryabva_da_se_vrashta-370753.html", "text": "Според мен смъртното наказание не трябва да се върне, много по-тежко е да знаеш, че ще останеш 30-40 години в този затвор. А двамата избягали затворници ще бъдат заловени - рано или късно. Това обобщи заместник-министърът на МВР Стефан Балабанов, който е от квотата на Обединени патриоти, пред Канал 3. \"Докато бъдат залавяни, те може да бъдат още веднъж закарани в затвора, сигурно ще окажат съпротива, нашите служители може да употребят оръжие\", предположи Стефан Балабанов. Той  посочи, че за миналата година е имало 176 случая на нападения над полицай. За футболния хулиган, задържан за хвърлената бомбичка, от която пострадаха двама полицаи на мача ЦСКА - Левски, Стефан Балабанов каза: \"Смятам, че всеки може да се поправи\". Заместник-министърът нарече \"българска работа\" съмненията,  изразени в медиите, че предалият се запалянко, който е с чисто криминално минало, прикрива друг. \"Чисто българска работа, когато полицията и прокуратурата имат успех, той винаги се подставя под съмнение. След като са проведени процесуално-следствени действия, след като са разпитани толкова свидетели, проверени толкова камери, аз съм убеден, че този човек е извършител на това деяние. Трябва най-сетне да се разбере, че полицията ще бъде безкомпромисна, новият закон е почти готов, ще бъде внесен тази седмица. Той е дело на Обединени патриоти, той е повече от готов, има още известни консултации с МВР и други служби. И това чудо в рамките на година-две просто да бъде минимизирано\", пожела си Стефан Балабанов.", "date": "2018.04.22", "title": "Зам.-министър: Смъртното наказание не трябва да се връща"}
{"url": "http://standartnews.com/balgariya/pratiha_veterinar_pri_trite_izostaveni_mecheta-370756.html", "text": "Три малки мечета бяха изоставени от майка си и прибрани след спасителна операция. Те бяха намерени близо до родопските села Бръщен и Црънча, а за спасяването им бе проведена съвместна акция на МОСВ, РИОСВ – Смолян и Фондация „Четири лапи\". Късно в събота вечерта те бяха настанени в Центъра за реадаптация на танцуващи мечки в Рила планина, над град Белица. В неделя в мечия парк пристигна и ветеринар, който прегледа животните. „Те са на възраст между два и три месеца, недохранени са. Ще останат в затворено помещение, няма да ги пускаме на открито и няма да имат контакт с възрастните обитатели на парка. Надяваме се, че бързо ще подготвим необходимата документация, за да може до двадесетина дни да ги изпратим в парк „Арктурос\" край гръцкия град Флорина\", каза управителят на парка над Белица – Димитър Иванов. Ако всичко с адаптацията на трите мечета е наред, то догодина по това време те ще бъдат върнати в България и пуснати на свобода в Родопите. В района на село Барутин ще се поставят фотокапани и ще се следи дали ще се появи майката на мечетата.", "date": "2018.04.22", "title": "Пратиха ветеринар при трите изоставени мечета"}
{"url": "http://standartnews.com/balgariya/varnenets_stana_gotvach_na_godinata_s_variant_na_patatnik-370754.html", "text": "Варненецът Васил Якимов е новият Готвач на годината в 11-то издание на Националната кулинарна купа на България 2018 г. Над 130 майстори-готвачи от страната и чужбина мериха сили в престижното събитие, което се проведе в Пловдивския панаир. Васил Якимов пребори конкуренцията в тема „Модерна класика – Българска история\" с предястие, базирано на родопския пататник и основно с агнешко месо. Христо Фидов, Георги Раев и Георги Андреев пък спечелиха отборните битки с тема „Иновация – трактовка на популярни френски ястия\". Тристепенното меню даде поле на изява на отборите тази година да покажат умения в приготвяне на супа от трюфели, основно от пъдпъдък, грозде и коняк и десерт лимонов тарт с меренг. Раздадоха се награди и в направления Пицар на годината, филетиране на риба, категория Телешко месо, Паста, пише \"Марица\". Стефани Младенова спечели титлата Сладкар на годината. Най-изкусителнатата категория тази година беше с тема „България-Люлка на цивилизацията, Тракийско златно съкровище\". Скулптури – шедьоври от шоколад създадоха участниците в първия кръг на надпреварата. Българската традиция беше основен акцент на втория кръг на сладкото състезание. В него участниците мериха сили в тема Българска роза. Стефани Младенова и опонентите й изработваха и петифури с основен продукт българско саламурено сирене и декорация Българска шевица. Кулинарна купа на България се организира от Българската асоциация на професионалните готвачи с председател Андрей Стоилов. Сред лицата на БАПГ са някои от най-утвърдените и популярни български шеф-готвачи като Иван Манчев, Андре Токев, Димо Димов и Николай Боруков.", "date": "2018.04.22", "title": "Варненец стана Готвач на годината с вариант на пататник"}
{"url": "http://standartnews.com/balgariya/hristiyani_i_myusyulmani_remontiraha_hrama_v_satovcha-370737.html", "text": "Огромна съпричастност не само на християни, но и на мюсюлмани, осигури по-мащабен ремонт от предвидения на църквата „Света Неделя\" в село Сатовча. Инициативен комитет стартира кампания за реконструкцията през февруари миналата година по идея на Църковното настоятелство. Само до юни 2017 г. обаче в дарителската сметка постъпиха над 18 000 лева. „Мислехме да стегнем само покрива, за да няма течове в светата обител. Но пари дариха не само християни, а и мюсюлмани, помогнаха ни и много емигранти, които са от нашия край. Затова решихме да стегнем храма и вътре\", сподели Нели Бурова от Инициативния комитет. Ремонтирани са две от помещенията в църквата, сменени са с нови дървените стълби към втория етаж и към камбанарията, поправена е верандата на втория етаж, нов е и подът. Монтирано е осветление в двора на храма. Подкрепа оказа и кметът на община Сатовча – Арбен Мименов, който осигури работници и майстори. Те направиха отстъпка в цената, същото сториха и магазините, от които се закупиха необходимите строителни материали. „Доволни сме, че кметът Мименов прояви разбиране, оказа ни съдействие и финансова помощ за цялостния ремонт. Благодарим и на много наши съселяни за всеотдайния им труд да поправим църквата и да я съхраним като символ на християнската вяра. В основата на всичко обаче е Църковното настоятелство, членовете му се трудиха наравно с майсторите\", каза Нели Бурова, която е преподавател в местното училище. Ремонтът на храма доказа, че доброто съществува у хората независимо от благосъстояние, социално положение, религия и етнос, допълни тя.", "date": "2018.04.22", "title": "Християни и мюсюлмани ремонтираха храма в Сатовча"}
{"url": "http://standartnews.com/balgariya/misiya_balgariya_stigna_i_do_kitay-370748.html", "text": "Вторият етап от „Мисия България\" на професорите Николай Овчаров и Пламен Павлов завърши в Китай. Двамата известни историци представят родното културно-историческо наследство под егидата на българското правителство и във връзка с БГ председателството на ЕС. Пътуването и лекциите в столицата на Поднебесната империя бяха Известно е, че в момента България има големи амбиции да привлече огромния поток от китайски туристи у нас. Много важно беше и мястото, където се проведе презентацията на двамата професори. Пекинския университет за чужди езици и култури е един от най-авторитетните в огромната страна. А поводът също беше уникален – откриване на Център за българистични изследвания към него, като лекцията на Овчаров и Павлов бе кулминацията на тържеството. Новият център, открит на 18 април, ще бъде на подчинение на Министерството на образованието на Китай и ще бъде ориентиран към разпространение на българистичните изследвания в Поднебесната империя. Той ще изпълнява функцията на „мозъчен тръст\" в обучението на висококвалифицирани кадри, провеждането на научни изследвания, политически консултации. И разбира се, Центърът ще осъществява своята дейност посредством съществуващата в университета Катедра по български език и култура, основана още в далечната 1961 г. Лекцията на професорите Овчаров и Павлов премина с голям успех пред стотици китайски студенти и преподаватели в присъствието на българския посланик Григор Порожанов. След лекцията се проведе и кръгла маса, на която основен бе именно въпросът за привличане на китайски туристи, които да се запознаят с българското културно-историческо наследство. Събитието предизвика голям интерес сред държавните китайски медии. Особено ценен бе 10-минутният репортаж, излъчен по China Education TV Channels (Китайската образователна телевизия). Неговата функция е да предостави на китайците образователни програми, подобни на PBS в САЩ или NHK Educational TV в Япония. В репортажа нашироко бе отразена със снимки от България и цитати лекцията на двамата професори, както и обширно интервю с българския посланик. Разбира се, макар че времето бе много кратко, Овчаров и Павлов Забранения град, площада „Тянанмън\" и т.н. Особено вълнуващо бе изкачването на стената, която, както е известно, е построена срещу хуните, в чието държавно образувание преди две хилядолетия влизат и нашите предци, прабългарите. „Мисия България\" продължава след няколко дни почивка. Сега двамата професори се насочват към Гърция и една от взривоопасните политически точки – Кипър.", "date": "2018.04.22", "title": "\"Мисия България\" стигна и до Китай"}
{"url": "http://standartnews.com/balgariya/tsveta_karayancheva_pred_standart_vklyuchvash_li_prozhektora_nasochi_go_parvo_kam_sebe_si-370751.html", "text": "- Такава среща се прави за първи път. Председател на Народното събрание на Република България не се е срещал до сега с председател на Конгреса. Използвах случая да му разкажа за всичко, което се случва в България, да представя напредъка, който имаме, да изтъкна отличните отношения между България и Съединените щати и в отбраната, и в борбата с тероризма и организираната престъпност. - Темата за визите бе най-важната в разговора ни. Досега тя не беше поставяна на парламентарно ниво. Аз му предложих два варианта. Единият е повишаване на процента на отказаните визи от 3 на 10. Нещо, което е правено 2010 г. и може да се реализира, тъй като в последните години България има необратима тенденция на спад на отказите на визи. Тук изтъкнах също, че има и проблем с това, че при даването на визите има огромен превес на субективния елемент. Защото съответният консулски служител преценява лично дали даден човек може да получи виза или не. Настоях да има по-обективни критерии за цялостната оценка. Вторият вариант за преминаването към безвизово пътуване на българските граждани в САЩ, който предложих, беше да се взема предвид не процентът на отказаните визи, а този на българските граждани останали в САЩ нелегално след изтичане на визата им. По този показател България и българските граждани сме почти отличници, защото процентът едва надвишава единица. Поех ангажимент пред шефа на Конгреса на САЩ от наша страна да направим така, че българите да бъдат по-информирани как и какво точно трябва да предприемат, за да отговорят по най-добрия начин на изискванията за да получат американска виза. - На първо място сигурността. Изтъкнах, че нямаме досега български паспорт, който да е намерен в терорист, че България работи по програмата както за биометричните данни, така и по програмата за обмен на информация за пътници. Много амбициозни програми, които съвместно с американската страна осъществяваме по отличен начин. България е председателстваща Европейския съюз, тя е достоен член на Европейския съюз и НАТО. Казах на г-н Райън, че искаме реципрочност, такава, каквато имат другите държави в Европейския съюз. Ние сме показали, че охраняваме надеждно външна граница на съюза и това е признато от всички наши партньори. Надявам се тези мои думи да са убедили председателя Райън. - Да работим в тази посока, да поддържаме контакти и да видим как можем да се справим с проблема. Продължаване на разговорите по тази тема е крачка напред. Смятам, че тази първа среща е много обещаваща. Институциите - изпълнителна, законодателна власт, президентство трябва да работим с нашите съответни колеги в Съединените щати, за да преодолеем този проблем. - Това не мога да кажа. Но и не беше лесно да уговорим тази среща. Затова изключително много благодаря на всички, които съдействаха за осъществяването й. - Във Вашингтон имах удоволствието да се срещна с представителите на еврейската общност. Разговаряхме с колегите от Американския еврейски комитет, Световния еврейски комитет, Лигата срещу поругаването, Националната коалиция за подкрепа на евразийските евреи и Б'найБ'рит. Обсъдихме отличните контакти и сътрудничеството както на правителствено, така и на неправителствено ниво. България получи много висока оценка от тяхна страна за работата си по отношение на нулевата толерантност към всякакви прояви на исторически ревизионизъм и антисемитизъм. От своя страна аз припомних, че България вече има и национален координатор за борба с антисемитизма в лицето на заместник-министъра на външните работи Георг Георгиев. Запознах ги и с всички прояви по отбелязването на 75 години от спасяването на българските евреи. - Да - транспортните коридори, построяването на различни ж.п. отсечки и свързаността на пристанищата в страните от Западните Балкани. С г-жа Георгиева говорихме много за интеграцията и свързаността на Западните Балкани. Щом Световната банка са заема със свързаността на региона, значи България като председател на Съвета на ЕС е улучила много точно темата, която е важна за всички страни от Западните Балкани. Благодарих на г-жа Георгиева за ангажираността, която тя потвърди и с която Световната банка гледа към този регион. - Запознах колегите председатели на парламенти на страните-участнички в този глобален форум с начина, по който ние се справяме, с нашето антикорупционно законодателство, със Закона за частната охранителна дейност и Закона за мерките срещу изпирането на пари. Казах им, че това е много труден процес, в който трябва да си взаимодействат институциите, неправителствените организации, цялото общество. Защото корупцията не е само проблем на високите етажи на властта. Тя е дълбок обществен проблем - не само на България, а на целия свят. Трябва да се промени начинът на мислене. Получих изключително много поздравления за изказването си и за това, което правят и българският парламент, и българското правителство за ефективната борба с корупцията. Неколцина от колегите дойдоха лично да ме поздравят и да ми кажат, че докладът, който съм представила, е бил най-съдържателният и най-всеобхватният в тази проблематика. Лекторите на срещата също изтъкнаха, че трябва да има взаимодействие между обществото, трябва да има и обратна връзка. Но това ме убеди, че България върви в правилната посока. Пак казвам - борбата срещу корупцията е съвместен процес между общество, неправителствени организации, институции, за да се създаде категорична обществена нетърпимост към това явление. - Подкрепям борбата с корупцията на всички нива, във всички институции, във всички нива на обществото. Законодателят е дал достатъчно нормативна уредба, на базата на която може да се води тази борба. Що се отнася до техниката и реализацията, има компетентни органи, които могат да кажат как точно се прави това. Ето защо аз няма да давам оценка на конкретни казуси. Ние като законодателен орган сме си свършили работата и процесът на борба с корупцията е стартирал по нови правила, така че се надявам нетърпимостта на обществото и солидарността на институциите да дадат резултат. - Да. - Когато говориш за работата на някого, за прожектори и за осветление, първо трябва да включиш прожекторите към себе си. Не искам да коментирам думите на президента. Много пъти съм казвала, и сега ще го повторя - той трябва да бъде обединител. Той трябва да е балансьор, той трябва да казва и да критикува, но не по начина, по който го прави. Има много възможности да изпълни своята функция като обединител на нацията. И си мисля, че не му прилича да говори като партиен лидер. Още по-малко един президент може да си позволи да отправя и да използва лични нападки. Особено към председателя на най-голямата парламентарна група в Народното събрание или към когото и да било. Подобно поведение говори много за нивото както на човека, който си служи с подобни похвати. По-тъжното обаче е, че подобно поведение принизява изключително институцията, която г-н Радев представлява. Това е, бих казала, недопустимо, за да не използвам други думи. Трябва да има малко повече самостоятелност и премереност в изказванията си г-н Радев. - Това е негово решение. България е демократична държава и всеки, ако се чувства силен и подкрепен, може да опита направи партия. Партия не се прави толкова лесно, но в крайна сметка решението е негово. Хората избират дали да подкрепят определена политическа сила. Работата с хората е постоянен процес, постоянно убеждаване и запознаване с политиките, които искаш да извършиш. Само с желание не става. Но ако е решил да прави партия, аз му желая успех. Всичко решават хората на изборите. - Не са конструктивни и не осигуряват стабилност на институциите. Хората си казват щом те не могат да се разберат, как ще оправят държавата. Народно събрание, Министерски съвет, Президентството - ние се намираме на много малко разстояние едни от други, можем да си говорим. Защото ако държавниците не си говорят, нещата не вървят в добра посока. Не искам да мисля, че има някаква ревност. Но не съм чула досега президентът да каже: Поздравявам правителството и парламента за това, че европредседателството върви отлично. А това казват всички, особено нашите евроатлантически партньори и съседите ни. За мен добрият диалог, доброто отношение и уважението един към друг трябва да бъде институционално. Трябва да вземаш позиции не само по теми, които за важни за теб, а но и по теми, които не са толкова имиджови. Защото не чухме отношението на президента по темата Сирия или темата Скрипал и ред други важни въпроси. - Абсолютен популизъм. При липсата на законопроекти от опозицията, все пак трябва да са в светлината на прожекторите. А това е тема, която много бързо се приема от гражданите. Защо не замразиха заплатите по времето на Орешарски или по времето на Тройната коалиция?! Нещо повече - по времето на Орешарски заплатите на областните управители се вдигнаха с над 50% само за няколко дена. Отделно се назначиха прекалено много заместник-министри и се вдигнаха всички останали разходи. Защо тогава не го направиха това предложение? Отделно заплатите на народните представители са обвързани със заплатите на други институции, на различни комисии. Това ще доведе до замразяване и на техните заплати. Ако в тази посока има идея г-жа Нинова, нека да направи предложение за цялостна промяна на този модел. Отделно от това в ПГ на ГЕРБ събираме средства от заплатите си, от които целогодишно помагаме на различни благотворителни каузи или хора, които се нуждаят от някаква помощ. Плащаме стипендии на деца, подпомагаме семейства и различни организации. Предлагам на г-жа Нинова и БСП също да почерпят идеи в тази посока. Относно привилегиите и ваканциите - погледнете в моя \"Фейсбук\" как съм си прекарала ваканцията. Почивах до неделя на Великден. Понеделник бях в Ардино, вторник в Момчилград, сряда в Черноочене, четвъртък в Сандански. Като председател на Народното събрание обикалям много. Като областен координатор на партия ГЕРБ, защото съм такава, обикалям своя регион. И тези дни, които някои наричат почивка, аз ги използвам, за да обикалям избирателния си район. Това правят и моите колеги. Защото наш ангажимент и наше задължение е да сме при избирателите. - Тема не е обсъждана в нашата парламентарна група, не е обсъждана и на коалиционен съвет. Знаете, че темите, засягащи управлението, ги обсъждаме всеки вторник на коалиционен съвет. Ще ви кажа няколко думи като жена и като майка. Аз мисля, че тази забрана трябва да остане. Защото тя възпитава децата. Защото от началото на забраната до сега има над 20 хиляди души, по статистика, които са се отказали от тютюнопушенето. Дори самите пушачи вече излизат навън и казват, че им е по-приятно да бъдат в заведение, където не се пуши. Сигурно някъде се нарушава тази забрана. Има компетентни органи, които трябва да влязат и да си свършат работата. Аз лично мисля, че забрана не трябва да пада. - Нека г-н Симеонов подаде сигнал, да дойдат компетентните органи, да направят проверка и ако има такова нещо - да съставят и съответните наказателни постановления. Аз съм безкомпромисна към това - щом има нарушение, трябва да има и санкция. Но не съм контролен орган, не мога да нахлувам от стая в стая и да правя такива проверки. Контролните органи винаги са добре дошли и ако има такова нещо, нека да санкционират народните представители. - Да. Стабилна е. Нямаме притеснения за това, но, разбира се, ние сме 4 различни партии. Понякога всяка търси ефект в съобщаването на определена политическа идея. Но не виждам някакви проблеми, всичко се разрешава на коалиционен съвет. Разбира се, всяка от партиите има различна политическа програма, различна група избиратели. - Да. Особено, когато сме на коалиционен съвет, тъй като в моя кабинет се провеждат заседанията на коалиционния съвет с председателите на отделните парламентарни групи, които формират управляващото мнозинство. Имаме изключително конструктивен диалог, понякога спорим, но винаги излизаме с консенсусно решение. - Аз вече съм я направила. И то още преди разпореждането на премиера. - Винаги следим тези неща с главния секретар. Нямаме наказателни постановления, нямаме неплатени глоби. Всичко е регламентирано при нас и в това отношение съм спокойна. Нека всяка институция да си направи такава проверка. - Продължаваме с административната реформа, която е много важна част от антикорупционните механизми. Знаете, че човекът на гише понякога дава предпоставка за корупция. И хубаво е, че имаме вече готовност и от Министерски съвет да продължим тази реформа. Разбира се, Наказателният кодекс очаквам да влезе в зала, продължаваме със съдебните закони. Очаквам законът за доброволчеството също да влезе. Той е много важен за регламентиране статута на доброволеца. Обикаляйки страната получавам изключително много въпроси на тази тема. - Да, промяната на законите е по-лесна от промяна в манталитета на чиновника. Той усеща, че властта, която е имал, вече му се изплъзва и не може да се прави на важен. Разбира се, не всички чиновници са такива. Много уважавам държавните служители и хората, които работят в администрацията въобще, защото те са с много опит и с много качества. Но навсякъде има  камъчета, които могат да обърнат колата. - На 2 юни ще изкачим Околчица. В Карлово ще има ученически сбор, насрочени са конференции и различни инициативи.", "date": "2018.04.22", "title": "ЦВЕТА КАРАЯНЧЕВА ПРЕД \"СТАНДАРТ\": Включваш ли прожектора, насочи го първо към себе си"}
{"url": "http://standartnews.com/balgariya/premenil_se_desniyat_iliya_ama_pak_v_tiya-370757.html", "text": "Автентична десница или демократична общност ? 12 месеца отне идеологическият спор на протежетата на Иван Костов как да реанимират изпадналите си партии от последните избори и да се прицелят отново към изгубения електорат, който така и не получи представителство в сегашния парламент. \"Демократична България\" е новото съвместно отроче на Христо Иванов, Атанас Атанасов  и Тома Белев, в което съпредседатели са първите двама. Новата формация бе обявена знаково през  Светлата седмица след Възкресение. Но за съжаление бързо изпадна от мейнстрийма заради войната в Сирия и жертвите по родните пътища. Бившите реформатори обаче не са прави да се жалват от медийно затъмнение. През целия уикенд новото политическо формирование се радваше по телевизиите на повече коментари дори от тези на най- известната в момента кметица - на столичния район \"Младост\". Новото име на старите десни не е просто симбиоза между \"Демократи за силна България\" и \"Да, България\".  Търсят се няколко  ефекта. Първо - те са демократи, а не либерали, най-малко са неолиберали. След краха на модела на благодетеля им Сорос, те остават на финансовата му ясла, но рязко се дистанцират от негативите, които милиардерът носи в общественото пространство. Особено след позорното му изгонване от Унгария, където премиерът Орбан убедително спечели с новата платформа \"нелиберализъм.\" Участието им в кабинета \"Борисов\" 2 бе озвучено като помощ на ГЕРБ с експерти, които ще доведат до дълбоки положителни промени в най-чувствителните сектори. Половината им остриета обаче се оказаха клиенти на главния прокурор, а реформа се превърна в синоним на криза и дефицит. Затова и сега  градската десница се връща към най-ревниво запазения им остров  - възраждане на антикомунистическата и антируската риторика. \"Демокрацията е в опасност\", ревнаха с пълно гърло Атанасов и Иванов. И посочиха враговете - Бойко Борисов, Цветан Цветанов, ГЕРБ. И най-вече президента Румен Радев, защото  поставя под съмнение евроатлантическите ценности и завърта  държавното кормило рязко на изток към империята на Путин. Обявилите се за първи демократи заклеймиха документа, приет на последния Консултативен съвет при президента,  защото само веднъж в него се споменава НАТО и то не по подобаващ начин. Дори и най-големите критици на ГЕРБ обаче трудно могат да ги обвинят в загърбване на евроатлантическите позици. Напротив - повечето упреци към властта са доколко защитава националния пред европейския интерес. И позицията относно случая \"Скрипал\" е само много малко изключение в десетките примери за лоялност към западните партньори. А \"Демократична България\" трудно може  да е морален стожер на  евроантлантическите ценности след като именнно техният военен министър ще се запомни като клиент на прокуратурата за калпави сделки в областта на отбраната. Истинската болка на Атанас Атанасов и Христо Иванов обаче не е НАТО. Липсва им властта, която ги лишава от икономическите облаги на евроатлантизма. И виновен им е премиерът Борисов, който ги държи настрани от еврофондовете. Истината е, че за разлика от БСП. Но разбира се, в сравнение с миналите две десни управления, сумите са доста редуцирани.  Затова и всеки бизнесмен, който е извън приятелския кръг на протестърите, е наричан  олигарх.  Атанасов твърди, че в България няма конкурентна среда за малкия и среден бизнес. Но Явно тъгува по минали времена, когато пишеше докладите за икономическата престъпност в България и експулсираше от страната неудобните  чужди инвеститори. И ако парите не отиват в техните джобове, нормално е атаките към икономическия министър Емил Караниколов да се увеличат значително. Още повече, ако той продължава да говори за ревизия на приватизацията. Процес, благодарение на който Костов и последователите му напълниха партийните си каси и направиха синия обръч от фирми, които ги хранят и досега. Ако ГЕРБ дръзне да разбута кошера със съмнителни сделки, крясъците  за заплаха на демокрацията със сигурност ще приемат нови, познати форми. Това че има дефицит на демокрация и справедливост  в различни сектори, не се оспорва само от твърдите привърженици на ГЕРБ. Но малко е вероятно тези  избиратели, които с омерзение гласуват за ГЕРБ  да припознаят за носител на промяната точно градската десница. Която сега просто е облекла нови дрехи, но е запазила стария фейс. И начело са същите стари муцуни, които със своята безпомощност донесоха толкова разочарования за топящия се тъмносин  електорат. А днес изглеждат като озлобени хейтъри с едва прикрита жажда за реваншизъм. Тези, които все още припознават автентичното дясно, отдавна чакат да повярват в нови лидери и в пленяващи каузи. Лидери, които нямат сянката от сивото минало и имат силата  да вдъхновят с интелигетните си идеи. Тези, които са носители на ценностите на задаващия се нов световен ред, а не представящите се за мъченици на изстрадалата демокрация десетилетия наред. Христо Иванов и Атанас Атанасов имат опита, но нямат авторитета сред хората извън техния протестърски кръг. Защото знаят как да защитават корпоративните интереси, но не успяха да убедят, че  милеят за България, която фигурира засега само в името на партията им. Докато не разберат, че демокрация не означава само права, свободи, а и достойнство, ще стоят още дълго на резервната политическа скамейка. И ще съставят само кабинети в сянка.", "date": "2018.04.22", "title": "Пременил се десният Илия, ама пак в тия"}
{"url": "http://standartnews.com/balgariya/ninova_ima_koordinirani_ataki_sreshtu_prezidenta-370745.html", "text": "ГЕРБ водят координирана атака срещу президента Радев и БСП, заяви лидерът на БСП Корнелия Нинова по БНР в коментар за проведения Консултативен съвет за националната сигурност (КСНС) тази седмица. „Изненадах се след края на КСНС, защото вътре и дума не е ставало за излизане на България от ЕС и НАТО. Нито един от текстовете не навежда на такава мисъл и изведнъж отвън се говори това. Целта на това е страх от авторитета на президента Радев. Второ – неприемане, че те загубиха една институция. Те не могат да проумеят, че могат да имат институция, която не им е послушна. Третото е една координирана атака срещу президента Радев и БСП за сваляне на авторитета на президента. Координирана, защото мисля, че това се прави от г-н Цветан Цветанов в ролята му на уж лошото ченге, г-н Борисов – уж добрия. Вътре на КСНС Борисов и Цветанов атакуваха в синхрон г-н Радев. Единият за тъмнината и светлината, прозрачността и кражбата в държавата – Бойко Борисов, а другият за превъоръжаването на Армията и затова какъв самолет да бъде купен. Стратегия за сваляне на авторитета на Румен Радев виждам зад това\", аргументира се Нинова. Тя подкрепи казаното от президента Румен Радев по време на лекцията пред студенти от УНСС: Или трябва да променим статуквото, или ще дойдат националистически, популистки вълни, с които е непредсказуемо накъде ще тръгне Европа и България. Споделям казаното от президента Румен Радев. По повод призива на президента държавата да се управлява на светло, за да не гоним инвеститори и български граждани в чужбина, тя коментира: „Промяната може да се случи. Може да започне първо с това – прозрачност, информираност, да се знае всичко, да е на светло и да продължи със следващи крачки – онези, които грешат, крадат, да носят отговорност\". Нинова коментира и задържането на кмета на район „Младост\", която е обвинена във взимане на подкуп. Според нея, начинът на задържането й е минал нормалността и границите: „Задържането пет часа на улицата, на тротоара с белезниците – повече показност, отколкото съдържание. Подобни показни арести, приключиха с осъдителни присъди за България в Страсбург и ги плати народа\". Корнелия Нинова отговори и на твърденията на нейни колеги, че призивът и за намаляване на депутатските заплати и почивни дни е популизъм като цитира нейно изказване от месец юли, миналата година, когато е избрана за вицепрезидент на Социалистически интернационал: „Това съм го казала преди една година, на върха на срещата, където са лидери от цял свят. „Ако искаме да променяме света, трябва да започнем от себе си. Пропастта между политическия елит в Европа, и в България, се увеличава. Смятам, че всяка привилегия на политиците е стъпка към политическото ни самоубийство в ситуацията, в която се развива Европа, а и България. Всички говорим лицемерно колко са големи неравенствата и как трябва да се справим с това, но със собствените си действия увеличаваме неравенствата вместо да се борим с тях. 400 хиляди българи работят на минимална заплата и тя се е увеличила с 50 лева, а депутатската за този период с 564 лева. Две трети от българите работят под средната заплата – тя се е увеличила с около 120 лева за този период, депутатската с 564 лева\". По повод на мненията, че високата заплата гарантира корупционна бариера около политическия елит, Нинова каза: „Затова ли в миналия парламент ги бяхме броили 42 лобистки закона, с високите заплати. Ако има логика в това, защо на кметове, общински съветници и на всички, от които зависи да ти издадат разрешение, лиценз, документ някакъв, и където се раждат корупционни практики, защо не направим и техните заплати 3500 лева. Няма никаква логика в това. Мисля, че ние или ще го разберем това и сами ще започнем промяната, или този национализъм, популизъм, тази вълна която идва не само в България, но и в Европа, просто ще помете политическото статукво. Това е дори чувство на самосъхранение. Защо колегите не го искат си го обяснявам с мандатното мислене\".", "date": "2018.04.22", "title": "Нинова: Има координирани атаки срещу президента"}
{"url": "http://standartnews.com/balgariya/zhivakat_skacha_do_29_gradusa_dnes-370730.html", "text": "Днес ще бъде слънчево. Ще духа слаб до умерен запад-северозападен вятър. Максималните температури ще са между 24 и 29 градуса, в София - около 25 градуса. Атмосферното налягане бавно ще се понижава, но ще остане по-високо от средното за месеца. В планините ще бъде слънчево. През деня ще бъде топло и подходящо за туризъм. Ще духа слаб до умерен вятър от запад и северозапад. Максималната температура на височина 1200 м ще е около 18 градуса, на 2000 м - около 10 градуса. Над Черноморието ще бъде слънчево. Ще духа слаб до умерен запад-северозападен вятър. Ще се затопли и максималните температури ще са между 21 и 25 градуса. Температурата на морската вода е 11-13 градуса. Вълнението на морето ще е 1-2 бала. Подробна информация за времето днес и прогнозата за десет дни напред вижте на Sinoptik.bg", "date": "2018.04.22", "title": "Живакът скача до 29 градуса днес"}
{"url": "http://standartnews.com/balgariya/fenat_ranil_politsaykata_sam_se_predal-370735.html", "text": "Полицията в София е арестувала лице, заподозряно за раняването на двама полицаи с бомбичка на мача ЦСКА-София  - Левски. Предполагаемият извършител е задържан при операция на СДВР. Близки до разследването твърдят, че той е привърженик на футболен клуб Левски, съобщи БНР. \"Задържаното лицето беше предприело действия по укриване и не беше намерено на адресите, които обитава, обясни директорът на СДВР ст. комисар Ивайло Иванов. - Установихме контакт с него, имаше желание да се предаде\", коментира той и уточни, че още в петък самоличността му е била установена. „Получихме много сигнали от различни източници. Всеки беше подробно анализиран и провeрен, докато стигнем до извършителя\", обясни Ивайло Иванов. „Извършителят на деянието, за който твърдим, че е такъв, е роден през 1993 година, допълни прокурор Емилия Русинова. - Разпитани са около 64 футболни запалянковци. Разпитани са и близки на лицето, пред които той е признал\", обясби прокурорът. „Иззети са дрехите на обвиняемия, с които е бил облечен в момента на извършване на деянието\", каза още Русинова.", "date": "2018.04.22", "title": "Фенът, ранил полицайката, сам се предал"}
{"url": "http://standartnews.com/balgariya/kpkonpi_imala_i_drugi_signali_kato_tozi_za_ivancheva-370736.html", "text": "Десислава Иванчева доста бързо се е ориентирала в  обстановката, но това не означава, че и други не се възползват от тези вратички  в закона. Имаме доста сигнали, така че тепърва предстои действие. Това заяви  председателят на новосъздадената Комисия за  противодействие на корупцията и отнемане на незаконно придобито имущество  (КПКОНПИ) Пламен Георгиев в интервю за БНР. Георгиев обясни, че пропуски в закона са причината за това строители  да бъдат изнудвани и даде подробности за получаването на подкупа от кмета на столичния  район „Младост\" Десислава Иванчева: „Реално вече има издадено разрешение за  строеж, но той не може да започне без кметът на община да уведоми всички  страни. Разбира се, това уведомление има чисто съобщителен характер, но  последствията от неизвършването му са много сериозни, а именно не може да се  започне строителство. Десислава Иванчева е забавила това уведомление с 7 или 8  месеца, което е много над двуседмичния срок, като недвусмислено е дадено да се  разбере, че това разрешение няма да бъде издадено, ако не получи определена  сума. Човекът, който е подаде сигнал до нас, е теглил кредити, върху които  текат лихви, а в същото време той не може да започне строителство докато това чисто съобщително действие на  кмета не бъде извършено. От тази гледна точка аз мисля, че има и пропуск в  закона, така че ще предприемем действия евентуално да се измени законът и  когато не се свърши такова действие от страна на кмета, това да се счита за  мълчаливо съгласие от страна на кмета, за да се премахне тази корупционна  предпоставка\". Георгиев отговори и на твърденията на защитата, че парите са  били при разследващите 11 дни преди да бъде поискан подкупът и обясни и как е  протекла подготовката за ареста на Иванчева: \"Имаше поискване на подкупа много преди  датата, на която този подкуп беше даден. Три или четири пъти срещите се отлагаха  за получаване на този подкуп поради една или друга причина. Парите на няколко  пъти се предоставяха от г-н Ваклин, ние ги белязваме, след което подкупът се  отлагаше. И ние връщаме парите на г-н Ваклин, защото нямахме на какво основание  да ги държим. Когато се постигна уговорка за следваща среща, парите отново бяха  предоставени от него на нас, за да се провери дали маркировката е все още  актуална, след което ние му ги предоставяме, за да може той да ги даде на  кметицата на „Младост\". Няколко пъти се отлагаше получаването на подкупа и от  всички данни, и от СРС-тата, се вижда, че неколкократно тези пари циркулираха  между разследващите и лицето, което трябваше да ги даде. Парите в момента са  при разследващите и се прави химическа експертиза. Парите са в разследващите.  След като са описани, те са част от протокола и няма как да бъдат върнати.  Странно твърдение на защитата е да казва веднага след мярката за неотклонение, че  няма нито едно доказателство срещу г-жа Иванчева. Законът, чл. 63, предвижда,  че мярка за неотклонение „задържане под стража\", може да се вземе само когато  въз основа на доказателствата може да се направи обосновано предположение, че лицето  е извършило престъпление\". По думите му, следствието не само разполага с изобилни доказателства, но вече са се обадили и още нови свидетели по случая с кмета на столичния район \"Младост\". По повод на мнението на министъра на правосъдието Екатерина  Захариева, че при акцията са преминати границите, Георгиев коментира: „В  акцията всичко се случи пред очите на всички, но тук вече проблемът е чисто законодателен,  защото законът изрично предвижда, че претърсването и изземването на помещения  или в случая на автомобил се случва в присъствието на лицето, което ползва  автомобила, в случая г-жа Иванчева. Законът го изисква. Огромен обем бяха  парите. Трябваше да се опишат банкнота по банкнота\". Георгиев констатира, че прокуратурата си е свършила  перфектно работата по време на ареста на Иванчева: „Там на място, пред очите на  всички  да видят как се намират парите в  колата, изваждат се, описват се в присъствието на Иванчева, което и брани и  нейния интерес – да види, че никой не пипа нищо и всичко е запазено така както  е. Ако ние бяхме преместили автомобила, чисто процесуално щеше да има проблем,  защото претърсването и изземването се извършва в присъствието на лицето, което ползва  автомобила и тогава протоколът щеше да е атакуван. Ако този протокол падне,  разбирате, че  рискът делото да се  провали е огромен\", обясни Георгиев.", "date": "2018.04.22", "title": "КПКОНПИ имала и други сигнали, като този за Иванчева"}
{"url": "http://standartnews.com/balgariya/karayancheva_prezidentat_ne_pokazva_problemite_po_pravilniya_nachin-370742.html", "text": "Ако предложението на БСП за намаляване на депутатските  заплати и ваканции е надлежно входирано в деловодството на Народното събрание  то ще бъде разпределено по надлежния ред и всеки ще има възможност да огласи  своята позиция на комисия и в пленарната зала, увери председателят на парламента  Цвета Караянчева в интервю пред БНР. Относно изявленията на президента Румен Радев от изминалата  седмица, сред които и тези в лекцията му пред студенти в УНСС и призива му за  изсветляване на процесите в държавата Караянчева заяви: „Президентът е  институция и трябва да говори, да показва проблемите, но не по този начин, по  който го прави. Трябва да чува и обратното мнение. Разбирам, че е военен, но не  бива да реагира първосигнално и да напада личностно човек, който се е опитал да  го критикува. Мисля, че това което той направи и личностно нападна г-н Цветанов, не му прави чест. Така не се прави.\" Визирайки критиките за некачествено законодателство на  сегашния парламент Цвета Караянчева отчете, че „законодателството, което сега  се прави, е по-качествено от правеното през годините назад, а парламентът е  една от прозрачните институции\". Относно апела на държавния глава за повече светлина в  държавата и „да се включат прожекторите\", Караянчева изтъкна: „Нямаме драма в  това. Аз не знам къде още трябва да се включат прожекторите в парламента.  Всичко е отворено. Всичко е пред погледа на гражданите. Нека президентът да  каже да спрем ли санирането, да спрем ли магистралите...\"", "date": "2018.04.22", "title": "Караянчева: Президентът не показва проблемите по правилния начин"}
{"url": "http://standartnews.com/balgariya/otbelyazvame_denya_na_zemyata-370733.html", "text": "Изработване на предмети от пластмасови отпадъци, зелена класна стая, засаждане на фиданки, конкурси за картички, рисунки, есета, свързани с темата за Земята, са само част от инициативите, с които Министерство на околната среда и водите, чрез своите регионални структури отбелязва Деня на Земята - 22 април. Тазгодишната тема „Свят без замърсяване с пластмаси\" е избрана именно, за да насочи вниманието към цялостна промяна на нагласата и отношението ни към пластмасите. Стремежът е значително намаляване на замърсяването с пластмаси и увеличаване на усилията за премахване на пластмасите за еднократна употреба в световен мащаб. Използвайки силата и посланията на кампанията, отново ще се постави на дневен ред въпросът за замърсяването с пластмаси, пречупен не през сложната призма на законодателство и терминология, а представен по начин, лесен за осъзнаване и от най-малките. Промяна на поведението и начин на живот без замърсяване от пластмаса е лична отговорност на всеки от нас. В Деня на Земята традиционно в честването се включват над половин милиард души от различни кътчета на планетата. Всяка година Международната мрежа за Деня на Земята координира действията на повече от 12 000 партньори в 174 държави, насочени към опазване на планетата Земя и съхраняване на живота върху нея. Целта е да се създаде широка гражданска подкрепа за устойчиви и ефективни екологични политики за развитие по целия свят. В България Денят на Земята се отбелязва за първи път на 14 декември 1930 г. по инициатива на тогавашния министър на земеделието и държавните имоти Григор Василев. Инициативата се радва на широката подкрепа на други земеделски министри от цяла Европа. Празникът на българската земя дава повод на организаторите да поемат инициатива за установяване Международен ден на Земята. Тази идея намира силна подкрепа от председателя на Международния земеделски институт в Рим - Де Микелис. България е една от първите страни, присъединили се към международното отбелязване на Деня на Земята, започнало от 1990 г. В Международния организационен комитет за честването страната ни е представена от Благовест Сендов. Той сформира Национален комитет за Деня на Земята. На 22 април 1992 г. президентът Желю Желев подписва клетвата в името на Земята. Над 30 хиляди български деца се подписват под Декларацията за пълномощие за живот на Земята. Документът е връчен на Конференцията на ООН за околната среда и развитието, проведена в Рио де Жанейро през юни 1992 г. От тогава всяка година България участва в отбелязването на Деня на Земята.", "date": "2018.04.22", "title": "Отбелязваме Деня на Земята"}
{"url": "http://standartnews.com/balgariya/prouchvane_balgariya_zagarbva_zapada_zaradi_siriya_tarsi_neutralitet-370739.html", "text": "Българските страхове, че новата студена война може да прерасне в гореща, се изострят. Над половината (55%) от пълнолетните граждани са на мнение, че напрежението между Запада и Русия през идните месеци ще продължи да нараства, показват данните от последното национално представително изследване на Агенция „Афис\". На обратното мнение – че ще спадне, са едва 17%. Още 30% смятат, че градусът на напрежението ще се запази на сегашното ниво. На въпроса „Кой, според Вас, се стреми към подобен конфликт?\", 44% отговарят, че „главно Западът\" желае влошаване на обстановката. Само 5% дават противоположния отговор – „главно Русия\". Общо 11% смятат, че България трябва да застане на страната на Запада, а общо 25% – на страната на Русия, посочват анализаторите. Политическият и медийният дебат у нас протичат в отсечката между отговорите единствено на въпроса – трябва ли България да вземе страна в противоборството на световните сили? Този дебат е затворен в тревогите на едва 11% от българските граждани и не се доближава дори и на половин крачка до доминиращите обществени страхове и настроения, отбелязват от „Афис\". Промяна в електоралните нагласи няма. Готовността за гласуване за отделните партии и коалиции се запазва на досегашните нива. Геополитическата криза обаче оказва силно влияние на доверието в някои основни институции и водещи политически лидери. Рязък спад на доверието регистрираме спрямо Европейския съюз и Българската армия , а ръст има в  доверието в президентската институция. Снимка: АФИС От друга страна, като най-адекватна и близка до позицията на мнозинството от хората се възприема позицията на трима от политическите лидери – Бойко Борисов, Корнелия Нинова и..., колкото неочаквано да е, на Волен Сидеров. Доверието в тях е нараснало съответно с 3, 5 и 5 пункта. Доверието във всички останали политически лидери спада, посочват анализаторите.", "date": "2018.04.22", "title": "Проучване: България загърбва Запада заради Сирия, търси неутралитет"}
