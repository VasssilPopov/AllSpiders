{"url": "http://standartnews.com/svyat/germanskata_politsiya_ne_izklyuchva_napadenieto_v_kyoln_da_e_s_teroristichen_motiv-376738.html", "text": "Германската полиция не изключва възможността вчерашното нападение и взимането на заложник на централната гара в Кьолн да е имало терористичен мотив, предаде ДПА. Похитителят бе ранен, след като полицията влезе в аптека в гарата, където мъж държеше жена за заложник. Мъжът бил въоръжен с експлозиви, направени от газови бутилки за къмпинг и запалителни вещества, каза офицерът, ръководещ следствието. Прокуратурата разследва опит за убийство и нараняване. Вчера по обед нападателят възпламенил коктейл \"Молотов\" в ресторант за бързо хранене и ранил 14-годишно момиче, а собственикът на ресторанта изпаднал в шок, напомня ДПА. Нападателят избягал, нахлул в аптека в същия комплекс от магазини и взел жена за заложничка. Специални сили на полицията атакували аптеката след два часа преговори, простреляли нападателя и го ранили тежко. Леко ранената жена, държана като заложник, била освободена. \"Когато влязъл в аптеката, нападателят заявил според свидетели, че е от терористичната група Даеш (Ислямска държава)\", съобщи следователят. Полицията съобщи, че на мястото на нападението е намерен документ за самоличност на 55-годишен сириец, който имал разрешение за престой в Германия до средата на 2021 г. Следователите казаха, че вероятно този документ е на нападателя, но това още не е доказано със сигурност. Той е известен на полицията във връзка с редица престъпления, като кражби и заплахи. Вчера полицията затвори цялата гара и блокира района около нея, включително площада около прочутата Кьолнска катедрала, а влаковете бяха отклонявани. Гарата на Кьолн е един от най-важните железопътни възли по Рейн и е в самия център на града. През нея всеки ден минават около 1300 влака и 280 000 пътници, добавя ДПА. В Германия е въведена повишена степен на готовност за терористични атаки - близо две години след като тунизиец се вряза с откраднат камион в коледен базар в центъра на Берлин, убивайки 11 души. ", "date": "2018.10.16", "title": "Германската полиция не изключва нападението в Кьолн да е с терористичен мотив"}
{"url": "http://standartnews.com/sport/sport_depot_s_kampaniya_2__3-376708.html", "text": "  Ексклузивна кампания в магазини SPORT DEPOT до края на октомври Искате ли да подновите гардероба си за новия сезон и да се сдобиете с нова спортна екипировка? До края на октомври в магазини SPORT DEPOT ще получите повече стоки отколкото плащате! Само в периода от 15.10 до 31.10.2018 г. може да се възползвате от кампанията Купи 2 продукта и вземи 3-ти БЕЗПЛАТНО. Какво трябва да направите?  Елате на място в някой от магазини SPORT DEPOT  Изберете си 3 продукта от новата колекция на марките аdidas, Puma, Nike, Reebok, Lotto, Champion, Converse, Skechers, Under Armour, Asics, Brille, Vans, New Balance, които са на редовна цена (не участват в друга промоция) и платете на касата стойността само на 2 от тях.  Безплатно получавате продукта с най-ниска цена. Промоцията е валиднa САМО на място в магазини SPORT DEPOT до 31.10.2018", "date": "2018.10.16", "title": "Sport Depot с кампания 2 = 3"}
{"url": "http://standartnews.com/svyat/spetschastite_v_kyoln_smazaha_pohititel_tochno_predi_da_podpali_zalozhnichka-376726.html", "text": "Немските спецчасти щурмуваха мощно аптека до централната гара в Кьолн, където връхлетяха брутално върху барикадиралия се вътре похитител на заложници. Прострелян в стомаха, той спешно бе транспортиран в интензивното отделение с \"много сериозни\" контузии, според лаконичното обяснение на полицията. Над 3 часа продължи обсадата в понеделник следобед, която блокира тотално централната гара и района наоколо. Според намерените в него документи нападателят бил 55-годишен сирийски мигрант, приeт гостоприемно в страната през 2016 г. и получил любезно разрешение да остане в Германия до 2021 г. От полицията обаче още не са потвърдили дали документите наистина принадлежат на простреляния. Нападателят, който бил чут да крещи, че е от Ислямска държава, се подготвил да превърне в огнен ад центъра на Кьолн, за което свидетелстват и намерените в аптеката няколко газови бутилки за къмпинг. Командосите атакували аптеката в мига, в който онзи заливал с бензин похитена от него заложничка, за да я запали жива. Сириецът имал и оръжие със себе си. Мъжът се оказа познат на полицията заради кражби, измами и притежание на дрога, разкри Мириам Браунс, заместник на полицията в града. \"Ние не изключваме и версията за терористична атака\". Полицейските части не били сигурни дали оръжието, което онзи размахвал, е истинско. Той закрепил газовите бутилки към тялото на заложничката си, полял я с бензин и заплашвал да я запали, когато била дадена заповед на снайперист да го елиминира. Стрелецът го улучил в стомаха, останалото свършили колегите му от спецчастите при щурма на аптеката със зашеметяващи гранати. Нападателят поискал безопасно извеждане и освобождаването на тунизийка от затвора. Първоначално той хвърлил запалителна бутилка в заведението на \"Макдоналдс\" на гарата, от което най-тежко пострадало 14-годишно момиче, получило сериозни изгаряния на краката. Когато се задействала пожарната система, сириецът избягал и се затворил със заложничка в близката аптека. Общо четирима са пострадалите: 14-годишното дете, нападателят, заложничката му и още един човек, получил задушаване от дима.", "date": "2018.10.16", "title": "Спецчастите в Кьолн смазаха похитител точно преди да подпали заложничка"}
{"url": "http://standartnews.com/svyat/devet_chasa_pretarsvaha_konsulstvoto_na_sauditska_arabiya_v_istanbul-376731.html", "text": "Девет часа продължи претърсването на консулството на Саудитска Арабия в Истанбул заради изчезването на журналиста Джамал Хашоги. Екип следователи от турската полиция и прокурори напусна сградата рано сутринта след като влязоха със съгласието на саудитските власти. Взети са проби, включително от почвата в градината на консулството. Си Ен Ен съобщи междувременно, че Саудитска Арабия се готви да признае, че разследващият журналист и противник на властта в Рияд  е бил убит по време на разпит, който излязъл извън контрол. Журналистът е неизвестност от 2 октомври, след като влязъл в сградата на консулството.", "date": "2018.10.16", "title": "Девет часа претърсваха консулството на Саудитска Арабия в Истанбул"}
{"url": "http://standartnews.com/svyat/ruskata_tsarkva_prekratyava_otnosheniyata_si_s_konstantinopolskata_patriarshiya-376728.html", "text": "Руската православна църква прекратява изцяло отношенията си с Константинополската партиаршия. Решението е взето след като миналата седмица Вселенската патриаршия обяви, че ще признае автокефалия на Украинската православна църква. Руската православна църква обяви, че не признава решенията на Константинополската патриаршия. В специално изявление, представител на синода на руската църква беше изразена недежда, че Константинопол ще преразгледа своето решение. „Надяваме се, че здравият разум ще надделее  и Константинополската патриаршия ще промени отношението си към съществуващата църковна реалност. Но дотогава, докато тези беззаконни и антиканонични решения остават в сила, ние няма да можем да общуваме с тази църква, която се оказва днес в разкол\", заяви Волоколамският митрополит Иларион. Иларион беше категоричен, че църквата в Русия не признава решението на Константинополската патриаршия да даде автокефалия на украинската църква. Митрополитът осъди това решение като незаконно и канонически неправилно. На 11 октомври Светият Синод на Константинополската Вселенска патриаршия съобщи, че обновява вече взетото решение Вселенска патриаршия да пристъпи към даване на автокефалия на Църквата в Украйна.", "date": "2018.10.16", "title": "Руската църква прекратява отношенията си с Константинополската патриаршия"}
{"url": "http://standartnews.com/svyat/za_parvi_pat_ot_chetvart_vek_politsiyata_v_nyu_york_se_pohvali_s_uikend_bez_strelba-376737.html", "text": "Миналият уикенд е бил първият в Ню Йорк без стрелба от 1993 г., предаде АФП, като се позова на полицията в мегаполиса. \"Изкарахме петък, събота и неделя без нито една стрелба, нито убийство. Това се случва за първи път от десетилетия и е нещо, с което не само нюйоркската полиция, но и всички нюйоркчани могат да се гордеят\", подчерта на пресконференция началникът на местната полиция Джеймс О'Нийл. Според полицейски данни последният уикенд без стрелба в града с население от 8,5 милиона души е бил през 1993 г. \"Прозорецът\" без стрелба в Ню Йорк се е отворил около 11.37 ч. (18.37 ч. българско време) в четвъртък, когато шофьор е бил ранен зад волана на колата си в Бруклин, и се е затворил в 13.15 ч. (20.15 ч.) в понеделник, когато мъж е бил прострелян в крака в Бронкс. Нюйоркската полиция отчете тенденция на намаляване на броя на стрелбите във финансовата столица на САЩ - от началото на годината до 7 октомври в града са били простреляни около 600 души - спад от 1,1% спрямо същия период през миналата. Броят на убийствата в Ню Йорк обаче се е увеличил тази година, след като миналата бе \"само\" 292 - на най-ниското си равнище от 50-те години на миналия век. През първата половина на тази година в града са били регистрирани 147 убийства - с 8% повече спрямо същия период през миналата. Повечето от тях са били извършени в няколко квартала в Бруклин и Бронкс.", "date": "2018.10.16", "title": "За първи път от четвърт век: Полицията в Ню Йорк се похвали с уикенд без стрелба"}
{"url": "http://standartnews.com/biznes/povishavaneto_na_danaka_varhu_avtomobilite_shte_e_s_do_30-376759.html", "text": "Не повече от 30% ще е повишаването на данъка върху автомобилите, заяви председателят на бюджетната комисия към парламента Менда Стоянова, цитирана от БНР. Комисията, която е водеща за промените в данъчните закони догодина, подкрепи на първо четене промените. С новата формула ще се отчита екостандартът на автомобила при формирането на налога, категорична е Стоянова. \"Данъкът на тези автомобили е изключително нисък. Някои от тях плащат данък от порядъка на 6-7 лева, така че 30 процента не е сума, която би могла да има съществено значение\", каза тя. Предлагат се и промени в данъка върху жилищата, с които отстъпка вече да се ползва само за едно основно жилище. Ефектът от това ще е прекратяване на некоректна практика да се декларират повече от едно жилище в различни общини, обясни Менда Стоянова: \"Няма как да гледаме на боб и да кажем колко ще бъде ефектът\". От сдружението на общините одобряват промените, но настояват за яснота кой ще потвърждава екостандарта на автомобилите. Включването му във формулата за данъка ще доведе до неговото оскъпяване - най-вече за старите автомобили, обясни Менда Стоянова Данъкът върху имотите няма да се променя, но отстъпката ще може да се използва само за основното жилище. Тъй като не е ясно как ще се промени декларирането на основно жилище и какви коефициенти за данъка върху автомобилите ще изберат различните общини. \"Много хора декларират по две и три основни жилища в различни общини и по този начин ползват облекчението за основно жилище. Знаете, че това е 50 процента намаление на данъка за няколко основни жилища. Нормално е човек да има едно основно жилище - там, където живее\", каза шефката на бюджетната комисия.", "date": "2018.10.16", "title": "Повишаването на данъка върху автомобилите ще е с до 30%"}
{"url": "http://standartnews.com/kultura/detskiyat_hor_na_bnr_shte_pee_za_dnite_na_yaponskata_kultura_v_balgariya_-376748.html", "text": "Детският хор на БНР за пореден път ще демонстрира музикално и певческо майсторство в концерт, посветен на културните връзки между България и Япония, съобщават от националното радио. Събитието, част от програмата на 29-ите Дни на японската култура в България, ще се състои на 18 октомври от 19:00 часа в Аулата на Софийски университет „Св. Климент Охридски\". Входът е с покани. По време на концерта, детският хор ще се представи с подбрани български, японски и световноизвестни хорови песни. Представлението ще премине под палката на главния диригент на хора маестра Венеция Караманова. Концертът на Детския хор на БНР ще затвърди добрите взаимоотношения между двете страни и ще насърчи бъдещия културен обмен между Япония и България. Детският хор на БНР и Япония започват да градят дългогодишните си връзки още през далечната 1967 година, когато по покана на тогавашния президент на Токайския университет – проф. Шигейоши Мацумае, хорът заедно с основателя си – акад. Христо Недялков, за пръв път гостуват в Япония. От тогава досега хорът е изнесъл около 500 концерта в над 150 японски града. През 2015 г. Детският хор на БНР е удостоен с почетната награда на Извънредния и пълномощен посланик на Япония в България Н. Пр. Такаши Коидзуми за изключителен принос в развитието на културните връзки, взаимното разбирателство и приятелството между Япония и България. Концертът тази година се организира от Асоциацията на завършилите Токайския университет в България и Катедра „Музика\" към ФНПП на СУ „Св. Климент Охридски\" с подкрепата на Посолството на Япония в България. Повече информация за програмата на Дните на японската култура 2018 може да намерите на: https://www.facebook.com/DaysJapaneseCulture/", "date": "2018.10.16", "title": "Детският хор на БНР ще пее за Дните на японската култура в България"}
{"url": "http://standartnews.com/mneniya/turizmat_e_spasenie_za_malkiya_biznes_u_nas-376760.html", "text": "  - Формулата, която предлагаме, е само минимумът, който, според нас, е необходим за подкрепата на българския туризъм. В момента родният туризъм наистина е в подем и  държавата трябва да използва максимално това, за да го подпомогне да се развива още по-добре. Още повече, че напоследък държавите с полумесец на знамето не са сред най-предпочитаните туристически дестинации. Затова е толкова важно в този благоприятен и от международна гледна точка момент да наложим нашия туристически продукт, независимо колко качествен е той. Приходите от туризъм по официални данни са 6.9 млн. лева за миналата година, което при 0.5% отчисления от тях за реклама, би означавало около 34.5 млн. лева. Като в същото време не забравяме, че 1 долар от всеки пет, които един турист харчи в България, се връща обратно в бюджета на страната. Според нас именно туризмът е и единственият бизнес, който на практика България може да развива към момента, което да носи приходи и да ни прави популярни. Мнозина от инвеститорите в туризма са хора, които имат и друг бизнес, аз също. Инвестираме именно, защото смятаме, че туризмът има огромен потенциал. И тези инвестиции трябва да бъдат подкрепени от държавата, тъй като туризмът подхранва и бизнесът на регионите извън големите градове. Всички виждаме, че големите западни търговски вериги не подкрепят българското селскостопанско производство, а основно продават евтини плодове и зеленчуци, внос от други държави. Малките производители у нас произвеждат такива количества, заради които смятат, че не си заслужава дори да кандидатстват за европейски субсидии. Освен това всички знаем, че от 2020 г. ще спрем да получаваме субсидии от Европа, така че до края на тази година, както и 2019-а и 2020 г. е най-важно да се инвестира в туризма, който ще развие тези райони и ще подпомогне и нашите малки производители. Затова ние трябва да напълним нашите хотели с туристи, които ще консумират българската земеделска продукция. А единственият начин за това е да направим България популярна като дестинация, за да може да предложим различни видове туризъм, което съответно пък да направи държавата ни като цяло по-богата. - Лично аз смятам, че трябва да се инвестира повече в рекламиране на българския туристически продукт в нови дестинации. Бих препоръчал и да се направи повече реклама на нашата икономическа платформа за инвестиции, тъй като страната ни е един данъчен рай. Ние сме събрали най-сериозните работодателски и туристически организации на България, които подкрепят новата методика за изчисляване на рекламния бюджет на българския туризъм. Защото досегашната не е базирана на някакви приходи или някакви тенденции, а на някакви остарели схващания за това как се прави бюджет и как се защитават разходите в него. - О, България е може би на последно място в Европа като процент за реклама от приходите от туризма. - Ами пресметнете какъв процент прави това от приходите от туризъм за миналата година. - Ами ето, сам виждате за какво става въпрос, а ние в писмото, което изпратихме до всички държавни институции, настояваме за 0.5% с тенденция постепенно да се върви към отделяне на 1% от приходите от туризъм за реклама. Като тези пари за реклама на българския туризъм не трябва да се харчат единствено и само в чужбина, но също и в България, за да можем да привлечем и част от българските туристи към нашите курорти. Защото всички виждаме, че българинът е загърбил своите курорти и предпочита да ходи на почивка основно в Гърция, Турция и в други държави. - Именно затова и ние настояваме за провеждането на кампания, която да привлече и запази българските туристи в България. И не случайно ние сме събрали тези 6 авторитетни работодателски и туристически организации в България, тъй като знаете, че един турист се обажда по телефона, което означава, че от него печелят мобилните оператори, взема такси, купува сувенири и пр. - изобщо той харчи пари, които не са включени в тези 6.9 млрд. преки приходи от туризма, а са навярно двойно и тройно повече. Но тези допълнителни пари, които туристите оставят у нас, косвено подпомагат цялата икономика на България. Туризмът не е затворен отрасъл, а засяга цялата държава и подпомага и много други бизнеси, като транспорт, селското стопанство, търговия, услугите и пр. Да не забравяме и още един много голям инвеститорски потенциал - че като дойдат в България, част от чужденците решават и да инвестират в закупуването на недвижими имоти тук. - Внесено е, защото сме убедени, че те мислят също по въпроса, но ние трябва да бием камбаната, за да могат хората, които съставят бюджета да мислят за туризма наистина като за приоритетен отрасъл на България, тъй като туризмът внася свежи пари в държавата и задържа и дори връща българите да работят в страната си. - Имаме, но като цяло всичко зависи от рекламата, която предстои да бъде направена. Знаете, че вече се заговори за подновяване на кандидатурата на България за провеждане на зимни олимпийски игри, което също си е една чудесна реклама на страната ни. Именно с такива мероприятия, с такива правителствени жестове, България може да бъде една топ дестинация за зимен туризъм в Европа. Едни от най-скъпите зимни курорти в Швейцария и Франция са на височина около 1600 метра, защото технологиите в момента позволяват каране на ски на изкуствен сняг почти целогодишно. Така че България има прекрасни природни условия, както и вода, да прави и поддържа ски писти от изкуствен сняг, с което значително да удължи зимния си сезон и на практика да разчита 12 месеца на туризъм. - Разбира се, трябва да се стремим да развиваме по-качествен туризъм, за да привличаме по-платежоспособни туристи. Но аз не искам да откроявам нито един тип туризъм. Всеки турист е добре дошъл и след като е тук, той трябва да бъде обслужен качествено, така, че да се върне отново и отново. Но наистина - навсякъде по света се предпочитат туристи с по-големи финансови възможности, тъй като цяло те повече щадят природата, оставят повече средства тук и пр. Черноморските ни курорти вече са построени и са придобили достатъчна известност, особено за развитието на младежки туризъм, но според мене имаме огромни възможности да развиваме повече семеен и културен туризъм, особено в центъра на държавата, където имаме огромни богатства от исторически и културни забележителности, както и на балнео- и СПА туризма, който има голямо бъдеще. У нас има доста места, за които дори голяма част от българите още не знаят, тъй като те не са достатъчно рекламирани, а също така не са и достатъчно достъпни поради липсата на нормална инфраструктура до тях. Няма една нормална тоалетна, няма някой, който да къса билетче и да даде обяснения. Но всичко това ще се случи, няма друг начин. - Да, когато имаме добър сервиз в туризма, естествено е всеки да предпочита да отседне там. А когато в един курорт имате само 3- и 4-звездни хотели не можете да очаквате да привлечете по-платежоспособни туристи. - Голф туризмът у нас се развива при повишен интерес. Голф центровете ни са пълни с чужденци и интересът е толкова голям, че се надявам в скоро време те все по-трудно да си запазват време за игра. Най-натовареният сезон обаче все още е юни, юли и август, но се надявам в най-скоро време туристическият голф-сезон да се разшири и през септември, октомври и част от ноември, както и през април и май.", "date": "2018.10.16", "title": "Туризмът е спасение за малкия бизнес у нас"}
{"url": "http://standartnews.com/lyubopitno/hari_i_megan_se_poradvaha_na_koali_poluchiha_i_parvi_podaratsi_za_bebeto_-376736.html", "text": "Херцозите на Съсекс принц Хари и съпругата му Меган, които вчера обявиха, че догодина ще станат родители, получиха бебешки подаръци по време на първия ден от официалното си посещение в Австралия, предадоха световните агенции. Кралската двойка се сдоби с плетени бебешки терлички и голяма играчка кенгуру. Херцозите на Съсекс бяха приветствани от генерал-губернатора на Австралия сър Питър Косгроув, който е представител на кралицата в Австралия. Той поздрави кралската двойка \"с чудесната новина\" за очакваното от тях бебе през 2019 г. Принц Хари и съпругата му бяха в отлично настроение и се усмихваха през цялото време, като херцогиня Меган вече не правеше опити да прикрие своята бременност. Тя носеше  бяла рокля по тялото на австралийския дизайнер Карен Гее, подчертаваща коремчето й, и обувки на висок ток, като държеше за ръка съпруга си. От време на време оправяше дългата си тъмна коса, подложена на лекия бриз в Сидни. През първия ден на обиколката си Хари и Меган се порадваха на двойка коали. Младото семейство наблюдава животните докато се хранят с евкалипт, а после двойката се повози на кораб в пристанището. Кралската двойка се срещна с представители на игрите \"Инвиктус\", вид параолимпиада за ветерани, получили наранявания на бойното поле. Принц Хари е основател на тези игри и провеждането им в Австралия е една от главните причини за визитата на кралските особи в страната-континент. Хари и Меган са на 16-дневно дипломатическо турне на кралската двойка в Пасифика. Те ще посетят Австралия, Нова Зеландия, Фиджи и Тонга. Вчера от двореца в Кенсингтън обявиха, че внука на кралица Елизабет II и 37-годишната актриса \"очакват дете през пролетта на 2019 г.", "date": "2018.10.16", "title": "Хари и Меган се порадваха на коали, получиха и първи подаръци за бебето"}
{"url": "http://standartnews.com/biznes/chumata_po_svinete_dala_uzhasyavasht_efekt_varhu_proizvodstvoto_na_svinsko_v_tsyala_evropa-376743.html", "text": "Дания реши да унищожи цялата си популация от диви прасета, съобщи д-р Стен Мортенсен - началник на отдел „Здравеопазване на животните\" към Служба по здравеопазване на животните и безопасност на храните в Дания по време на семинар на тема „Планове за спешни действия, биосигурност и контрол срещу африканската чума по свинете\". „Това е едно предизвикателство да представим в България нашия опит като имаме предвид какво е африканската чума по свинете. Това заболяване вече даде един ужасяващ ефект върху цялото производство на свинско месо в цяла Европа. И вероятно в годините, които предстоят, това ще бъде още по-голямо предизвикателство. Това е заболяване, което идва от Африка, през 2007 г. премина в Грузия и започна да се разпространява през Кавказ, Русия и после в Европа. И ние трябва да се изправим пред това предизвикателство, защото не можем да продължаваме да живеем с неговото присъствие\", каза още д-р Мортенсен и посочи, че Европа има възможност да се справи. „Мерките, които взимаме, са стриктен контрол както върху размера на популацията, така и на местата, където евентуално би се появила африканската чума по свинете. Това е един вирус, който оцелява изключително сполучливо в месни продукти – 8 месеца оцелява в добре обработена шунка. Месни продукти както от диви, така и от домашни животни, независимо от обработката, биха били особено рискови за вкарване на вируса\", обясни още той. Д-р Мортенсен посочи, че икономическият ефект от африканската чума за Естония е спад в производството на свинско с 25%. „Това значи, че задните дворове и малките ферми тотално са спрели да функционират като такива\", обясни той. По думите му в Дания не е имало популация от диви прасета, но през последните години се появява миграция от Германия. „И те са решили да я унищожат тотално. Т.е. Дания приема, че няма нужда от популация на диви прасета и ще я нулира\", каза още той.", "date": "2018.10.16", "title": "Чумата по свинете дала ужасяващ ефект върху производството на свинско в цяла Европа"}
{"url": "http://standartnews.com/biznes/zapazvaneto_na_kapatsiteta_na_maritsaiztok_e_vodesht_prioritet_v_energiyniya_otrasal-376747.html", "text": "Поддържане на стабилността на енергийната система и запазването на капацитета на комплекса \"Марица-изток\" са сред водещите приоритети в енергийния отрасъл. Около това са се обединили енергийният министър Теменужка Петкова, ръководители на държавните енергийни дружества и представители на синдикалните организации, съобщиха от пресцентъра на енергийното ведомство. Основните теми на разговора са били свързани с бъдещето на топлоелектрическите централи у нас, както и на \"Мини Марица-изток\" във връзка с растящите цени на квотите за въглеродни емисии. \"До март 2019 г. ТЕЦ \"Марица-изток 2\" трябва да заплати за емисии парникови газове над 300 млн. лв. Работна група в Министерството на енергетиката разработи краткосрочни и дългосрочни мерки с цел оздравяване на дружеството. Средствата за квоти за посочения период ще бъдат осигурени, а през следващите месеци ще конкретизираме мерките за дългосрочно гарантиране стабилността на държавната топлоелектрическа централа\", подчертала министър Петкова. \"Следващата седмица експерти от Министерството на енергетиката ще представят пред заинтересовани страни първоначални данни, свързани с разработваната Стратегия за устойчиво енергийно развитие с хоризонт 2030 - 2050 г. Очертани ще бъдат основните тенденции при формиране на енергийния микс, произтичащи от европейското законодателството в областта на енергетиката\", обявила енергийният министър. По думите й страната ни следвало да избере поетапния преход към нисковъглеродна икономика, за да се гарантират достъпни цени на енергията у нас.", "date": "2018.10.16", "title": "Запазването на капацитета на \"Марица-изток\" е водещ приоритет в енергийния отрасъл"}
{"url": "http://standartnews.com/biznes/unikredit_bulbank_i_aliants_shte_si_partnirat_v_balgariya-376754.html", "text": "УниКредит Булбанк и Алианц България дават официален старт на партньорството си, според което банката ще предлага ексклузивно продуктите на застрахователната компания в областта на животозастраховането и общото застраховане. Така, от началото на октомври, във филиалите на УниКредит Булбанк клиентите могат да намерят широка гама от застрахователни продукти на Алианц, които им осигуряват застрахователна защита на живота и имуществото. Подписването на споразумението за България идва като продължение на решението за партньорство между УниКредит и Алианц на регионално ниво за страните от Централна и Източна Европа. То беше обявено в началото на юни и обедини силния банков франчайз на УниКредит със застрахователната експертиза на Алианц. „Това партньорство е уникална комбинация между две водещи институции от банкирането и застраховането в България. И двете компании имат общи ценности – фокус към клиента и иновации и именно затова ще предоставят най-добрата защита и обслужване на широката клиентска база\" – каза Александър Проценко, председател на Изпълнителния комитет на Алианц България Холдинг. „Освен изпълнение на груповия ангажимент, за нас партньорството с Алианц е естествено продължение на начина, по който работим заедно от години. Сигурен съм, че и с формалното подписване на договора, днес ще затвърдим успешната практика, която сме установили през годините – заедно да предлагаме на клиентите най-подходящите за тях продукти при изгодни условия\" – коментира при подписването Левон Хампарцумян, главен изпълнителен директор и председател на УС на УниКредит Булбанк. „С ангажираното отношение, което виждаме и от страна на УниКредит Булбанк, и от наша страна, съм сигурен, че партньорството ни ще бъде успешно и ще доведе до подобряване и на финансовата и на застрахователната култура на клиентите\" – каза Павлин Петков, главен финансов директор на Алианц България Холдинг. „Когато две водещи компании работят заедно за клиентите, това със сигурност носи повече ползи за тях. Това партньорство ще ни даде възможност да обслужваме още по-добре нашите индивидуални клиенти, както и МСП\" – обясни Енрико Минити, главен оперативен директор на УниКредит Булбанк и зам.-председател на Управителния съвет на УниКредит Булбанк.", "date": "2018.10.16", "title": "УниКредит Булбанк и Алианц ще си партнират в България"}
{"url": "http://standartnews.com/biznes/rabotodatelite_iskat_maychinstvoto_da_otpadne_kato_platen_godishen_otpusk-376757.html", "text": "Асоциацията на организациите на българските работодатели настоява да бъдат предприети действия за промени на Кодекса на труда, като времето на отпуск, през който не е полаган труд по причини, които не са извън волята на работника, да не се взема предвид при изчисляване на полагаемия се платен годишен отпуск и изплащане на обезщетения при прекратяване на трудовото правоотношение. От бизнеса уточняват, че визират основно родителския отпуск. Позицията на АОБР е изпратена до вицепремиера Валери Симеонов и до министъра на труда и социалната политика, съобщиха от БСК. В момента за времето на отпуск по майчинство се начислява и редовен платен годишен отпуск. Позицията на работодателите е след решение на Съда на ЕС, съгласно което периодът на родителски отпуск не може да се приравни на период на действително полагане на труд. Според работодателите този въпрос трябва да бъде оставен в полето на колективното трудово договаряне, а не да бъде уреден с императивни норми. Съгласно Кодекса за социално осигуряване, за осигурителен стаж, без да се правят осигурителни вноски, се зачита времето на платен и неплатен отпуск за отглеждане на дете, на платените и неплатените отпуски за временна неработоспособност, за отпуск за бременност и раждане и при осиновяване на дете до 5-годишна възраст, отбелязват от бизнеса. В позицията се допълва още, че резонно, за времето на ползване на тези отпуски, работникът и служителят получава обезщетение от държавното обществено осигуряване, а не трудово възнаграждение, тъй като не полага труд. Според бизнеса \"няма никаква причина този период да се взема предвид при изчисляване на размера на полагаемия се платен годишен отпуск, който има съвсем друго предназначение, а именно - възстановяване на работника и служителя от положения при работодател труд\". \"Разчитаме на вашата ангажираност и отговорност да предприемете необходимото за прецизиране на българската трудово-правна уредба, в т.ч. и в светлината на последната съдебна практика на Съда на ЕС\", заявяват още работодателите.", "date": "2018.10.16", "title": "Работодателите искат майчинството да отпадне като платен годишен отпуск"}
{"url": "http://standartnews.com/biznes/vsyaka_imotna_sdelka_ili_prodazhba_na_mps_shte_se_dokladva_ot_notariusite_za_plateni_danatsi-376755.html", "text": "Нотариусите ще бъдат задължени да докладват в общините какъв данък е платен за всяка сделка с недвижим имот или моторно превозно средство. В 7-дневен срок те ще трябва да уведомят какъв е платеният налог за придобиване на имуществото и върху каква сума е начислен той. Това е записано в разпоредба, която е част от правителствения пакет за данъчни промени за 2019 г., съобщава \"Сега\". Те трябва да бъдат обсъдени в Народното събрание тази седмица. Данъкът при покупко-продажба на недвижимо имущество е върху по-голямата сума между продажната цена и данъчната оценка. При превозните средства налогът не трябва да бъде по-нисък от застрахователната стойност. Целта на разпоредбата е общините да разполагат с точна информация на каква цена е сключена сделката, за да се използва това като база при определянето на годишните данък сгради и данък превозно средство. По този начин ще може да се осъвременят данъчните оценки на недвижимите имоти, които за голяма част от жилищата не са променяни от 1998 г. Пример за остаряло данъчно оценяване е как два апартамента в един и същ блок се облагат с различен налог. Единият, продаден наскоро при сегашните високи цени на недвижимите имоти, е с актуализиран данък, а другият с оценка отпреди 20 години и налог от 10 лв. С разпоредбата новопридобитите имоти вече задължително ще бъдат регистрирани пред данъчните. От следващата година нотариусите ще са задължени електронно да правят справки дали за автомобила е платен годишният данък, преди да изповядат сделката за него. Справката ще става чрез системата за обмен на информация, поддържана от финансовото министерство, към която всяка община е задължена да подава данни. Ако такава проверка не може да се направи, от клиентите ще се изисква да представят удостоверение за платен данък на хартия.", "date": "2018.10.16", "title": "Всяка имотна сделка или продажба на МПС ще се докладва от нотариусите за платени данъци"}
{"url": "http://standartnews.com/lyubopitno/nikol_kidman_se_preobrazi_do_neuznavaemost_zaradi_rolya_-376732.html", "text": "Холивудската звезда Никол Кидман се преобразила до неузнаваемост за ролята на детектив с мъчителна история в новата драма \"Destroyer\". Филмът бе представен на Лондонския кинофестивал, съобщава БТА. Носителката на \"Оскар\" заменила русата си коса с къса прическа и имала изнурен вид, за да изпълни ролята на Ерин Бел - детектив, чието минало продължава да го преследва години, след като се е внедрил под прикритие в гангстерска банда и е участвал в операция с опустошителни последствия. \"Влязох в нейния образ, имах усещането, че скърбя за нея. Помислих си, че има тревожност и обърканост в гнева й, каквито досега не бях виждала на големия екран, особено в образа на жена\", споделя актрисата. Режисьорът на лентата Карин Касама поясни, че Ерин Бел се сблъсква с разкаянието, вината и срама. 51-годишната Кидман не за първи път променя драстично външния си вид за филмова роля. Тя стори същото и за ролята на Вирджиния Улф в \"Часовете\", за която получи \"Оскар\".", "date": "2018.10.16", "title": "Никол Кидман се преобрази до неузнаваемост заради роля"}
{"url": "http://standartnews.com/balgariya/spryaha_konkursa_za_ploshtad_sv_nedelya_shte_go_puskat_s_novi_iziskvaniya-376758.html", "text": "Главният архитект на София Здравко Здравков ще прекрати конкурса за проект за реконструкция на площад \"Св. Неделя\" и ще обяви нова процедура с променени изисквания към кандидатите, съобщава „Дневник\". Проведен по новите условия, конкурсът ще бъде анонимен, основните изисквания ще са не финансови, а на база опит, като кандидатите ще трябва да имат пълна проектантна правоспособност. В България тя се дава след 4 години опит и магистърска степен по архитектура. Изискването за портфолио и опит при проектирането на обществени пространства остава, като промяната ще е в това, че кандидатите трябва да са работили по такива обекти в последните 10 години. В настоящите условия изискването беше за последните 3 години. Дотук се стигна, след като от Камарата на архитектите в България на два пъти настояваха за промяна на условията в конкурса, тъй като според тях те са дискриминационни. Първоначалните изисквания бяха, че кандидатите трябва да имат генериран общ оборот от 1.5 млн. лв., от които 750 хил. лв. от подобни проекти за последните 3 години, 15-членен екип и 25 хил. кв. метра проектирани площади. След настояване от КАБ Здравков намали финансовите изисквания наполовина, броя на екипа на 5 души, а проектираната площ до 15 хил. кв. метра. От камарата обаче не сметнаха тези промени за достатъчни, защото според тях финансовите условия ограничават възможните кандидати само до големи фирми. Председателят на камарата Борислав Игнатов напусна състава на журито за конкурса и обяви, че организацията ще предупреди другите европейски камари за дискриминационните условия в процедурата. В България трябва да започнат да се правят истински архитектурни конкурси, каза междувременно пред бТВ председателят на Камарата в архитектите в България Борислав Игнатов. Коментарът му беше по повод спрения конкурс. \"Поискахме да се спре конкурсът, защото критериите за подбор бяха финансови и бизнес - оборот, брой служители, брой обекти, което ограничава голяма част от практикуващите архитекти\", посочи Игнатов. Според него логиката на общината, че така ще се намери екип с опит, който да направи нещата докрай, е правилна, но на разговор в кметството вчера е била приета и позицията на Камарата на архитектите, че все пак е по-важно да се намери добрата идея. Игнатов каза, че новият конкурс ще се обяви до месец, като в него ще отпаднат финансовите ограничения. \"Не е казано, че една фирма с огромен оборот има добри идеи\", обобщи Борислав Игнатов. Той допълни, че новите условия за конкурса ще се изработят от представители на Камарата на архитектите и такива на Столичната община. Борислав Игнатов изрази и мнение, че ще е добре, ако за всички проекти на стойност над 2 млн. евро архитектурните конкурси са задължителни, независимо дали са държавни, общински или частни. Такова изискване имало в Словения. Коментирайки дискусиите около ремонта на ул. \"Граф Игнатиев\" и градинката при църквата \"Свети Седмочисленици\", председателят на Камарата на архитектите в България посочи, че при проектите за такива места не трябва да се взимат предвид само трайността на материалите и цената, но и характеристиките на материалите, като подходящи били естествените като камъка. \"Трябва смирено и с търпение да се подхожда. Не смятам, че е нужно да се подменят настилките по много от старите градски площади, направени с трайни материали като мрамор и гранит\", допълни Игнатов.", "date": "2018.10.16", "title": "Спряха конкурса за площад Св. Неделя, ще го пускат с нови изисквания"}
{"url": "http://standartnews.com/balgariya/aktyorat_vasil_mihaylov_e_otlichen_za_prinos_kam_ministerstvoto_na_otbranata-376752.html", "text": "На тържествена церемония в Министерството на отбраната днес министър Красимир Каракачанов връчи награден знак „За принос към Министерството на отбраната\" и почетна значка на Васил Михайлов. Българският театрален и филмов актьор е отличен за съществен принос към Министерството на отбраната, Българската армия, военнопатриотичното възпитание, утвърждаване на българските национални и  военни традиции. През по-голямата част от своя творчески път – близо 55 години, Васил Михайлов е свързан с Българската армия като актьор на сцената на Театъра на Българската армия. „Наистина е вълнуващо. Тези 55 години в армията ме направиха и артист, и човек. Аз се чувствам военен, много дължа на това възпитание. От 18-годишeн досега съм изиграл всички роли от редник до генерал-майор\", посочи именитият български актьор, който през тази година отбеляза своя 80-годишен юбилей. „Васил Михайлов има огромни заслуги за моралното възпитание на българската младеж. Ролите, които той е изпълнявал, възпитават в дух на родолюбие и патриотизъм. Ако искаме да оцелеем като държава, трябва да възпитаваме поколенията в дух на отговорност към Отечеството и любов към България.\" Това каза министърът на отбраната Красимир Каракачанов на церемонията по награждаването и пожела на Васил Михайлов много здраве и нови творчески успехи в мисията му за събуждане на българското съзнание в младите поколения. На тържеството присъстваха още заместник-началникът на отбраната вицеадмирал Емил Ефтимов и висши офицери от Българската армия.", "date": "2018.10.16", "title": "Актьорът Васил Михайлов е отличен за принос към министерството на отбраната"}
{"url": "http://standartnews.com/balgariya/karakachanov_se_saglasil_da_pazi_radiomalchanie_za_iztrebitelite-376753.html", "text": "Вицепремиерът и министър на отбраната Красимир Каракачанов изрази съгласие с призива на президента да се пази \"радиомълчание\", докато тече конкурсът за придобиване на нов изтребител за българската бойна авиация, съобщи БНР. \"Не е логично да се говори за който и да е от четирите самолета в момента. Това би могло да се изтълкува в следващия момент, когато вземем някакво решение, че е имало предварително нагласени неща или че е имало някакъв предварителен сценарий\", каза Каракачанов. Работата на междуведомствената група по оценка на офертите ще бъде удължена поне със седмица. Тя вече е изпратила запитвания за уточнения по подадените четири предложения.", "date": "2018.10.16", "title": "Каракачанов се съгласил да пази \"радиомълчание\" за изтребителите"}
{"url": "http://standartnews.com/balgariya/raboti_se_za_vavezhdane_na_evropeyska_studentska_karta_v_evrosayuza_do_2021_g-376751.html", "text": "„В Европейския съюз работим да има европейска студентска карта до 2021 г. Целта е всички студенти в Европа да имат дигитална идентичност. Това ще допринесе за повишаване на мобилността с учебна цел чрез намаляване на административната тежест и разходите за студентите и институциите. Работи се в посока за автоматичното взаимно признаване на дипломите и на периодите на обучение в чужбина. Тези мерки са част от Стратегията за младежта за 2019-2027, обявена от Европейската комисия по време на българското председателство на Съвета на ЕС.\" Това заяви българският евродепутат от ГЕРБ/ЕНП Ева Майдел по време на закриването на Националната стажантска инициатива на Съвета на жените в бизнеса в България във вторник 16 октомври 2018 г. в София. „Освен да ви подготви кариерно, стажантския опит е изключително полезен за изграждането ви като активни граждани. Такива, които са архитекти на собственото си бъдеще и участват в оформянето на средата около тях. Затова за четвърта поредна година подкрепям стажантска инициатива на СЖББ.\" Това допълни българският евродепутат пред участниците в стажантската инициатива, чийто патрон е от създаването й през 2015 г. Националната стажантска инициатива на СЖББ „Оставаме в България\" е насочена към най-младите бъдещи професионалисти. В рамките на стажове в компании, членки на СЖББ, те имат шанс да докажат своите качества и умения, да навлязат в света на бизнеса и да получат възможности за развитие, подходяща среда и стимул за реализация в България. В кампанията са се включили над 10000 младежи, като над една четвърт от тях в последствие са наети на работа след приключване на стажа.", "date": "2018.10.16", "title": "Работи се за въвеждане на европейска студентска карта в Евросъюза до 2021 г."}
{"url": "http://standartnews.com/balgariya/rabotodateli_sreshtu_sindikati_vdiganeto_na_osigurovkite_shte_udari_li_it_sektora-376734.html", "text": "Увеличаването на максималния осигурителен доход на 3000 лв. ще удари ИТ сектора у нас, защото там заплатите са и сред най-високите. Това заяви в студиото на „Тази сутрин\" Димитър Бранков, зам.-председател на БСК. Той добави, че промяната ще има негативен ефект върху цялостния инвестиционен климат в страната. „Това ще натовари най-високо платените служители и ще окаже натиск върху заетостта във високите сегменти, там където е висока добавената стойност и заплащанията. При първия натиск върху заетостта ще се създадат едни буфери\", посочи Бранков. Ася Гонева, която е национален секретар на КНСБ, посочи, че това твърдение не е вярно и няма да има негативен ефект. „Организации, които се обявяват срещу вдигането на максималния осигурителен доход – има , но това не значи, че работниците, които работят за тях са против да имат права върху 3000лв. Така че тази олелия, която се вдигна, аз не я разбирам, никой не пречи на този сектор да създаде нови 40 000 работни места\", коментира Гонева. Представителите на синдикатите и бизнеса влязоха в словесен спор за осигуровките, които са се внасяли преди и след 2000г., размера минималната работна заплата и тавана на пенсиите. „Преди да вдигаме осигурителният доход и вноските, трябва да се опитаме всички заедно – работодатели и пенсионери, да преодолеем проблема с дупките и течовете. Ние очаквахме радикалните решения за ТЕЛК-овете и болничните листа, няма яснота за втората пенсия и за сребърния фонд. А в момента ни се сервират ръст на минималната работна заплата\", заяви Бранков. „Изключително важно е да има справедлив начин на мерене на това, което даваме и получаваме. Това е правилна крачка към целите на реформата – вдигането на минималния осигурителен доход. Няма как да се осигурявам на 350 лв. и да очаквам да получа 1000 лв.\", каза Гонева.", "date": "2018.10.16", "title": "Работодатели срещу синдикати: Вдигането на осигуровките ще удари ли ИТ сектора"}
{"url": "http://standartnews.com/balgariya/tristranniyat_savet_se_sabira_za_zakona_za_horata_s_uvrezhdaniya-376729.html", "text": "Националният съвет за тристранно сътрудничество ще разгледа Закона за хората с увреждания. Обсъждането му в Тристранката беше предшествано от протести на майките миналата седмица пред сградата на Министерския съвет. Страните подписаха споразумение, според което до края на годината трябва да се приемат в пакет законите за хората с увреждания и за личната помощ. За 2019 г. ще бъдат заделени 150 млн. лв. повече в тази сфера. Освен на тристранен съвет, Законът трябва да мине на обсъждане и на правителствено заседание, за да стигне в срок до парламента.", "date": "2018.10.16", "title": "Тристранният съвет се събира за закона за хората с увреждания"}
{"url": "http://standartnews.com/balgariya/v_burgas_izlizat_na_miting_v_zashtita_na_granicharite-376730.html", "text": "Митинг в Бургас в защита на българските граничари, осъдени от турски съд. Митингът ще се проведе пред Съдебната палата в  града и се организира през социалните мрежи. В 9.30 ч. всички подкрепящи четиримата български граничари, осъдени заради убийството на турски рибар-бракониер преди 10 години в български териториални води, трябва да се съберат  пред Съдебната палата. За час по-късно в Районния съдна града е нарсочено дело по искане на Турския наказателин съд, на което граничарите трябва отново да дадат показания по случая с убийството.", "date": "2018.10.16", "title": "В Бургас излизат на митинг в защита на граничарите"}
{"url": "http://standartnews.com/balgariya/iskat_ot_tsvetan_tsvetanov_sadeystvie_za_sazdavane_na_tsentar_za_nadareni_detsa-376739.html", "text": "Със съдействие за изграждане на център за надарени деца в Широка лъка се ангажира председателят на ПГ на ГЕРБ и зам.-председател на партията Цветан Цветанов днес. Идеята пред него и народния представител д-р Красимир Събев бе представена от кмета Васил Седянков и днешните будители в родопското село – директорите на музикалното и на основното училище. Подобен модел вече е съществувал в Широка лъка преди години, като сега искат да го надградят. По време на посещението на Цветанов в Широка лъка стана ясно, че деца от Смолян, Кърджали, Хасково, Благоевград, които са останали сираци или са в многодетни, социално слаби семейства, са идвали в Широка лъка, учели са основно образование в местното училище, като паралелно със задължителните часове били обучавани да свирят на няколко музикални инструмента, да танцуват или да пеят. Щом завършели основното си образование, те кандидатствали и учели в Музикалното училище и впоследствие се реализирали успешно в живота. Една от целите за създаването на Център за надарени деца е да се осигури подкрепа както за основното, така и за средното училище.  Инфраструктурната подготовка вече я има. Крило от сегашния Дом за деца, лишени от родителска грижа, е реконструирано. Направени са три мезонета с печки, със самостоятелни помещения, занималня, кухни и т.н. Остава да се намери формулата за осъществяване на тази идея, която се подкрепя от жителите на селото. Предстои тя да бъде представена пред министъра на труда и социалната политика. Ангажимент и за енергийната ефективност и отоплителната система на Националното училище за фолклорно изкуство пое Цветан Цветанов. Той проведе разговор с министъра на енергетиката Теменужка Петкова, чийто съвет бе да подготвят проект за кандидатстване по програмите към енергийното министерство. „Ние всички бяхме впечатлени от таланта на децата от Музикалното училище от четирикратното им участие в съпътстващата културна програма на Българското европредседателство. Със своя талант те заредиха с позитивна енергия всички наши гости и ние като домакини бяхме горди от успешното им и завладяващо представяне\", посочи Цветан Цветанов. Той подчерта, че ще търси трайно решение на проблемите, които са му поставени от кмета на Широка лъка и директорите на училищата. По думите на кмета Седянков с реализирането на няколкото проекта Широка лъка отново ще стане духовен и просветен център. С постановление на Министерския съвет от 7 август т.г. на община Смолян бе отпусната сумата от 760 846 лв. за реставрация и адаптация на старото училище „Св. Пантелеймон\" в двора на църквата. Наскоро патриарх Неофит и митрополити от Светия синод посетиха селото, за да отбележат 140-годишнината от рождението на Екзарх Стефан, който е роден в Широка лъка. Честването бе организирано от Пловдивската митрополия.", "date": "2018.10.16", "title": "Искат от Цветан Цветанов съдействие за създаване на център за надарени деца"}
{"url": "http://standartnews.com/balgariya/v_pirogov_se_boryat_za_zhivota_na_19godishnoto_momche_blasnato_snoshti_v_svoge-376735.html", "text": "19-годишно момче е с опасност за живота, след като беше блъснато от лек автомобил на пешеходна пътека снощи в Своге. „Младежът е приет в „Пирогов\" в тежко общо състояние – с тежка черепно-мозъчна и тежка гръдна травма в болница „Пирогов\". Направени са необходимите животоспасявщи операции, но все още има опасност за живота му\", каза за bTV д-р Деян Коруновски от спешната болница. Свидетели на инцидента разказаха, че до сблъсъка се е стигнало, след като автомобил тръгнал да изпреварва друг и така водачът му не видял пешеходеца. Според местните хора на участъка често се кара бързо и тежки инциденти се разминават буквално на косъм.", "date": "2018.10.16", "title": "В „Пирогов” се борят за живота на 19-годишното момче, блъснато снощи в Своге"}
{"url": "http://standartnews.com/balgariya/tavanat_na_pensiite_otpada_za_otpusnatite_ot_2019_godina-376740.html", "text": "Действащата норма в Кодекса за социално осигуряване предвижда таванът на пенсиите да отпадне за пенсиите, отпуснати от 2019 г., а съответно да се повиши на 40% от максималния осигурителен доход за отпуснатите до края на 2018 г. Това съобщи пред БНТ социалният министър Бисер Петков. По думите му, в одобрения вчера от Надзорния съвет на НОИ проектобюджет за следващата година е предложена промяна, която предполага запазване на тавана за всички пенсии - нови и стари, като се повишава размерът на този таван. Това ще стане от 1 юли 2019 г. и понеже е предвидено максималния осигурителен доход да се повиши от 2600 на 3000 лв., таванът от следващата година ще стане 1200 лв., а до 1 юли ще е в размер на 910 лв. Така, че таванът остава, но се повишава от 1 юли за всички пенсии, уточни социалният министър. „Предвиденото в законопроекта е значително повишаване на тавана или максималния размер на пенсиите с 290 лв., т.е. от сегашния таван от 910 г. се увеличава на 1200 лв., което ще позволи на около 40 000 пенсионери, които сега не получават част от пенсията си, да я получат в пълен размер. Ще останат около 25 000, които ще имат изчислена по-висока пенсия от тези 1200 лв., но ще получават 1200 лв.\", обясни Петков. „Проблемът за напълно отпадане на новите пенсии намира частично решение в проектобюджета на ДОО за следващата година. За тогава е предвидено изчисляването на новите пенсии да се взима под внимание дохода след 1999 г. Ако лицето няма 3 пълни години, съответно има възможност за връщане назад, за да се изчисли пенсията най-малко от 3 години. Но това са частни случаи, предвидени в законопроекта\", каза социалният министър. „Другата промяна е да се ограничи индивидуалния коефициент, който сега ще се изчислява по нов начин като месечни съотношения да не е по-висок от съотношението от максималния осигурителен доход и средномесечния осигурителен доход\", уточни Бисер Петков.", "date": "2018.10.16", "title": "Таванът на пенсиите отпада за отпуснатите от 2019 година"}
{"url": "http://standartnews.com/balgariya/neizplateni_ot_vatreshnoto_ministerstvo_honorari_vadyat_na_protest_sadebni_lekari-376741.html", "text": "Съдебни лекари в Пловдив готвят протест. Причината е неизплатени от МВР възнаграждения за извънреден труд. От близо година те не са получавали своите хонорари за вещи лица и отказват да посещават местопроизшествия. „Когато има тежко произшествие, все пак ходим, защото се чувстваме длъжни към обществото. Но по-леките престъпления, които са извън работното ни време, ние ги отказваме категорично. Ние сме лекари в болниците, а обслужваме МВР и Министерство на правосъдието. Основната ни дейност е да подпомагаме органите на правораздаването, като посещаваме местопроизшествия, извършваме, съдебно-медицински аутопсии, изготвяме експертизи, преглеждаме живи лица\", заяви пред бТВ д-р Костадин Балтов. Вътрешното ведомство им дължи около 100 хил. лв. или средно по 15 хил. лв. на човек. Медикът посочи, че през тази година МВР са изплащали пари само за минали години. Д-р Стела Янчева е специализант и работи в Съдебна медицина от тази година. Тя сподели, че извършеният труд към МВР, тя все още не е получила никакво възнаграждение. „Когато се обадят и ние сме на работа в болницата, ние сме задължени да отидем. Посещавала съм тежки ПТП-та, убийства и самоубийства. МВР ми дължат около 10 хил. лв., но нямам надежда тези пари да ми бъдат изплатени\", каза д-р Янчева. Д-р Балтов допълни, че с Министерство на правосъдието, Следствието и Военна полиция нямат проблем с изплащането на хонорари. „Решихме, че не можем да се справим с полицията, като не ходим на местопроизшествията. Този проблем е на национално ниво, затова на 27 октомври ще се съберем в Пловдив и ще решим какви мерки ще вземем срещу полицията, за да ни платят\", посочи съдебният лекар.", "date": "2018.10.16", "title": "Неизплатени от вътрешното министерство хонорари вадят на протест съдебни лекари"}
{"url": "http://standartnews.com/balgariya/spetsialisti_s_visshe_stavat_pedagozi_chrez_sleddiplomna_kvalifikatsiya-376742.html", "text": "Специалисти, които имат висше образование и искат да придобият педагогическа способност, могат да го направят чрез следдипломна квалификация. Това каза министърът на образованието и науката Красимир Вълчев по време на дискусия, посветена на кадровото обезпечаване на българското образование. „Най-важните инвестиции са тези в образованието. Инвестициите в утрешното образование започват с днешните инвестиции в учителите. Голяма част от работещите в системата на образованието са над 50 години. Това поставя пред предизвикателство всички обществени системи. В основата на това да имаме добри специалисти е да имаме добри учители. Затова трябва да привлечем повече учители в системата\", заяви той. По думите на министъра основната пътека за придобиване на учителска правоспособност, на педагогическо образование е завършването на висше образование и придобиване на образователно-квалификационна степен във висше училище. „Това, което правим е увеличаване на приема, увеличаване на финансирането на професионалните направления, свързани с придобиването на педагогическа правоспособност и предоставяне на допълнителни стипендии на студентите, обучаващи се в тези направления\", уточни той. По думите му от началото на следващата учебна година от МОН ще предложат за професионално направление Педагогика на обучението, обучението за студентите да бъде безплатно, тоест да бъдат финансирани и таксите, което ще бъде като трета стипендия. „Освен тази традиционна пътека ние ще разработим и национална програма за алтернативни пътеки. Първо – за хора, които са специалисти и имат висше образование и искат да придобият педагогическа способност да работят в училище, да придобиват педагогическа способност чрез следдипломна квалификация. Това и в момента съществува като възможност. Новото е, че ние ще отделим средства за своеобразен опреснителен курс за хора, които са завършили педагогическо образование, но не са започнали работа в училище или не са работили отдавна в училище\", обясни министър Вълчев.", "date": "2018.10.16", "title": "Специалисти с висше стават педагози чрез следдипломна квалификация"}
{"url": "http://standartnews.com/balgariya/otvoriha_ofertite_na_kandidatite_da_izgrazhdat_sistemata_za_novite_lichni_karti-376749.html", "text": "Четири фирми са кандидати да участват в изграждането на системата за издаването на новите лични карти в България. На открито заседание специално създадената комисия от експерти в МВР разпечата офертите на кандидатите, а обществената поръчка е с предмет „Проектиране, изграждане и управление на Система за издаване на български лични документи поколение 2019\". Издаването на новите документи за самоличност, които ще съдържат повече биометрични данни, трябва да започне през 2019 г. Те отново ще бъдат за срок от 10 години. Подмяната обаче няма да е задължителна, а старите лични карти ще продължават да важат до крайния си срок на валидност. Предстои комисията да разгледа документите, да ги оцени и да направи класиране на кандидати.", "date": "2018.10.16", "title": "Отвориха офертите на кандидатите да изграждат системата за новите лични карти"}
{"url": "http://standartnews.com/balgariya/sindikati_i_rabotodateli_sa_nedovolni_ot_zakonoproekta_za_horata_s_uvrezhdaniya_-376745.html", "text": "Работодателски организации се обявиха срещу проекта на закон за хората с увреждания, предложен от социалното министерство и разработван в продължение на няколко месеца с участието на майките от инициативата \"Системата ни убива\". От бизнеса не са съгласни с предвиденото въвеждане на квоти за наемане на хора с увреждания, както и на санкция при неизпълнението им, която според работодателите е нов вид данък. Заявката беше дадена по време на заседанието на Съвета за тристранно сътрудничество, на което присъства и омбудсманът Мая Манолова. Въпреки че първоначалното предложение на Закона за хора с увреждания предвиждаше квоти и за по-малките предприятия у нас, тези с 20 до 50 души персонал, настоящият вариант предвижда такова задължение само за предприятия с персонал над 50 души, бизнесът категорично отхвърля тези квоти, както и законопроектът в този окончателен вариант. От Българската стопанска камара (БСК) изчислиха, че квотата от двама души в предприятие с персонал от 50 до 100 души и изискването за такива фирми да осигуряват места за трудоустрояване, могат да натоварят работодателите с до 14 % от състава на персонала, осигурен за хора с увреждания. Работодателските организации смятат, че квотите няма да са ефективни. А санкцията в размер на 30% от минималната заплата за всяко незаето място е нов вид данък за бизнеса. Друга основна критика на работодателите е запазването на оценката от ТЕЛК като основа за всички придобивки за хората с увреждания. Според Васил Велев от Асоциацията на индустриалния капитал в България (АИКБ) това е предпоставка за корупция и на практика нищо няма да се промени за хората с увреждания. От синдикатите заеха друга позиция по отношение на този законопроект. Според Димитър Манолов от КТ „Подкрепа\" законопроектът можел да бъде и по-лош, като се има предвид, че е писан в среда на истерии и със съмнителна компетентност. Манолов също се обяви против квотите за работодатели, но посочи, че не се сеща за друг вариант, който да насърчава наемането на хора с увреждания. От КНСБ смятат, че работодателите трябва да имат ангажимент да наемат такива хора. Новият закон предвижда да има индивидуална оценка на потребностите, на база на която хората с увреждания ще получават необходимата им подкрепа във всички области. Тя ще е задължителна за всички органи. До изготвянето на оценките, финансовата подкрепа ще е на база ТЕЛК. Законът регламентира, че ще има лична помощ, която ще се урежда в Закон за личната помощ, което е едно от основните искания на протестиращите майки на деца с увреждания. Предвидено е повишаване на статута на Агенцията за хората с увреждания, като тя ще стане държавна агенция към МС. До създаването й през 2021 година дейностите по индивидуалната оценка на потребностите ще се извършват от специализирани звена към АСП . Заложено е също помощните средства и медицински изделия от 2020 година да се дават в натура от Министерството на здравеопазването. В закона се регламентира и по-висока месечна финансова подкрепа за хората с увреждания, която заменя досегашните интеграционни добавки. Месечната финансова подкрепа вече се обвързва с линията на бедност, а не с гарантирания минимален доход, както беше досега. Линията на бедност нараства всяка година - за 2018 е 321 лв, за 2019 е 348 лв., което означава , че помощта ще расте. Финансовата подкрепа влиза в сила от 1 януари 2019 година. Тя ще се дава на база решението на ТЕЛК , като за от 50 до 70.99 на сто степен на увреждането, тя ще е 7 на сто от линията на бедност или 24,4 лв, от 71 до 90 на сто - 15 процента от линията на бедност или 52,2 лв, за хората с над 90 на сто увреждане без чужда помощ - 25 на сто от линията на бедност или 87 лв, за хората над 90 на сто увреждане с чужда помощ и пенсия за осигурителен стаж и възраст - 30 на сто от линията на бедност или 104,4 лв, а за тези над 90 процента с чужда помощ със социална пенсия за инвалидност - 57 на сто от линията на бедност или 198,4 лв. Създава се Съвет за наблюдение, който да осъществява мониторинг на прилагането на Конвенцията за правата на хората с увреждания. Въвежда се специализирано трудово посредничество за хората с увреждания,  квоти за наемане на хора с увреждания и допълнителни мерки за подкрепа при наемането им. Работодатели с 50 до 99 работници и служители трябва да наемат поне двама с трайни увреждания. Работодатели със 100 и над 100 работници и служители - 2 на сто от средносписъчния си състав. Работодателите обаче се освобождават от задължението при наличие на специфични фактори с производствен характер, възпрепятстващи наемане на хора с трайни увреждания. Освобождават се от това задължение, когато има липса на хора с трайни увреждания, насочени от дирекции \"Бюро по труда\" или от трудови посредници. ГИТ ще следи това. Друг вариант е да се освободят от задължението при алтернативни мерки, например - когато закупят стоки, произведени от хората с увреждания. Ако работодателите не изпълнят задълженията, дължат ежемесечно компенсационна вноска в размер на 30 на сто от минималната работна заплата за страната, за всяко незаето работно място за човек с трайно увреждане. Със закона се въвежда защитена заетост, финансиране на дейности за достъпна жилищна среда и лична мобилност чрез национални програми, въвежда се профил на всеки човек с трайно увреждане с възможност за индивидуален достъп (в информационната система на АХУ)", "date": "2018.10.16", "title": "Синдикати и работодатели са недоволни от законопроекта за хората с увреждания"}
{"url": "http://standartnews.com/balgariya/tsvetanov_kogato_vnasyash_vot_na_nedoverie_bez_da_imash_alternativa_tova_e_prosto_zayazhdane-376750.html", "text": "Един вот на недоверие може да бъде успешен само ако имаш алтернатива. Когато обаче нямаш такава, значи, че просто се заяждаш. Това заяви в Смолян пред журналисти председателят на ПГ на ГЕРБ и зам.-председател на партията Цветан Цветанов. „За БСП е лесно да дават страшни оценки и прогнози за българското здравеопазване при положение, че не предлагат алтернатива и не носят отговорност. Преди да търсят противопоставяне в сектор здравеопазване, нека първо си спомнят какъв е техният принос за неговото развитие\", подчерта Цветанов. Той припомни в какво състояние е била болницата в Смолян преди 10 години и направи сравнение с днешния й вид. „За последните 8 години в болницата са инвестирани над 10 млн. лв. Правителството отпусна целево 1 млн. лв. за изграждането на инвазивна кардиология, каквато до момента нямаше в цялата област\", обясни председателят на ПГ на ГЕРБ. По думите му преди до болницата е нямало асфалтов път и достъпът на майки с деца е бил затруднен, докато днес лечебното заведение има изцяло обновен облик и може да привлича млади специалисти. Цветан Цветанов сподели, че ГЕРБ има амбицията да покаже, че успешният модел на управление в Смолян, Девин, Доспат, Златоград може да бъде реализиран и в Рудозем, Неделино, Борино и др. „Искаме да покажем на жителите на тези и други населени места, че имаме потенциала и капацитета да управляваме успешно\", категоричен бе зам.-председателят на ГЕРБ. Той отбеляза, че Смолянска област се превръща в атрактивна дестинация както за туризъм, така и за живот. „Смолян имаше много високи задължения, но след като ние поехме управлението те бяха значително редуцирани и градът се преобрази\", напомни Цветанов. „БСП от май миналата година говорят за предсрочни избори. Те дори искаха да откажем европредседателството, като инициираха вот на недоверие в неговото начало и край. Това е ясен знак, че те искат да ни отклонят от правилната посока на развитие, към която правителството на Бойко Борисов и управляващото мнозинство в парламента водят страната\", уточни председателят на ПГ на ГЕРБ. Той подчерта, че европейските избори догодина ще бъдат генерална репетиция за местния вот, като сподели, че за България ще е по-добре да има повече депутати в най-голямото европейско семейство – това на ЕНП. Попитан защо в понеделник не е имало коалиционен съвет, Цветан Цветанов обясни, че не е имало тема, която да налага провеждането на това събрание. „Всички заедно преценихме, че можем да използваме възможността и да се отдадем на нашите политически ангажименти\", съобщи той. По думите на Цветанов, който е и председател на Комисията по вътрешна сигурност и обществен ред, фактът, че все още няма назначен главен секретар на МВР не спъва работата на ведомството, защото в закона е ясно разписано каква е практиката в такива случаи.", "date": "2018.10.16", "title": "Цветанов: Когато внасяш вот на недоверие без да имаш алтернатива, това е просто заяждане"}
{"url": "http://standartnews.com/balgariya/rodniyat_andargraund_zalita_po_zoopryakori-376756.html", "text": "Прякорите обикновено не се получават по желание, но лепнат ли се веднъж, остават за цял живот. Логично е повечето видни бандити да са заслужили прозвища на хищници, но понякога съдбата си прави шеги. Но да караме подред, тоест по големина. Слонът всява респект в дивата природа така, както наркобосът Христо Стефанов -Слона от Свиленград, разстрелян през 2001 г. Като Мамута е известен Константин Вълчев, бивш бодигард на Митьо Очите, изчезнал през юли 2018 г., когато го потърсили да го вкарат в затвора. Като Лъвицата, а не като Лъва, е познат Светослав Петков, виден столичен специалист в кражби на скъпи джипове. Сред най-често срещаните прякори е Мечката. Носят го покойният шеф на Първа частна милиция Георги Николов, разстрелян в Бургас през 1995 г., автоапашът Цветомил Петков, част от групата на \"Факирите\", както и некоронованият ромски бос на берковския квартал \"Раковица\" Величко Йонов, наричан галено Мечо. Зад Бизона се крият Бисер Димитров от страховитата банда на убития през 2005 г. Райко Кръвта от Перник и Бисер Личов, виден врачански автокрадец. Маймуняка не звучи престижно, но така беше известен Димитър Димитров шеф на наказателна бригада на ВИС, взривен на 28 януари 2002 г. Негов сродник по прякор е Кръстю Кръстев-Маймуната, изправен през юни 2016 г. на съд за убийството на Борислав Марков- Тока. Така стигаме и до котките, където №1 е един от бившите шефове на СИК Ивелин Димитров- Големия котарак, брат му Димитър пък логично е Малкия котарак. Стефан Хаджиев- Котката пък е осъждан като член на бригадата на Димитър Желязков- Очите. Крокодилите също плашат като прозвище, носят го видния магистрален бандит Емил Милев и застреляния контрабандист Емил Кирилов. Вече плува на оня свят и наркодилърът Никола Иванов- Бобъра, убит на 8 октомври 2006г. Поне две акули са сред по-първите хора в ъндърграунда. Ивайло Иванов- Акулата е в затвора заедно с Цофъра и Скинара за зверския побой и убийство на 16 -годишния Николай Димитров от Враца. Бившата барета Огнян Митков, заподозрян за участие в опит за убийство на Алексей Петров, носи същия прякор. Макар да му викат Цацата Веселин Иванов от София има дълго досие за изнасилване, кражби, и склоняване към проституция. Екзотика лъха от прозвищата на Рашко Димитров-Игауната и Димитър Стойчев-Ламята са заподозрени за куп въоръжени кражби от бензиностанции и магазини в Бургаска област. Жабата е презряна твар, но така са познати Габриел Боцев, шеф на наркобанда, и Румен Желязков- самоубилият се през 2005 г. личен шофьор на митичния Филип Найденов- Фатик. Близо до жабите е Румен Данаилов- Гущера, известен като лидер на бригада за източване на ДДС. Адаш по прякор му е Мирослав Цончев, регистриран за кражби, побоища и разпространение на наркотици. До тях пълзят иманярът от Хисар Иван Врачев- Смока и Петър Йорданов-Змията, който пък е разследван за наркотрафик. Гризачите също са солидно представени като прозвища. Антон Петров- Хамстера се сочеше за дясна ръка на Алексей Петров. Жоро Джевизов-Плъха беше застрелян при опит за обир от собственика на апартамента. Анатоли Мънков-Плъха и  Стилиян Георгиев-Мишока бяха заподозрени за участие в убийството на бай Миле, един от босовете на СИК. Сред видните представители на домашните чифтокопитни са Божидар Кузманов-Кравата, чиято свита простреля Митьо Очите, Михаил Павлов-Коня, арестуван за участие в обир на чужденец през септември 2017 г., както и Николай Маринов-Магарето. Йордан Тонов-Пръча от Мездра отнесе 8 г. затвор като тартор на страховита банда. Георги Тодоров-Шиолето от Пловдив беше осъден за убийство, а Павел Петков-Прасето се оказа член на бандата на Наглите. Заекът е любим герой в детския сериал \"Ну, погоди !\", но Марио Любенов-Заека излежава четвърт век за убийството на перничанката Мирослава Николова.  Кума Лиса е хитруша в приказките, но Валентин Алексиев-Лисицата,  спряган като момче за мокри поръчки на ВИС, беше разстрелян като куче на 12 февруари 1996 г. Също както и приближения на Косьо Самоковеца Петър Илиев-Кучето, убит на 14 юни 2004 г. С по-тънък престъпен бизнес подскача доста време на свобода Милен Давренски-Катерицата, който търка наровете във Виетнам за точене на пари от банкомати с фалшиви карти. Доста крими герои са се сдобили и с пернати прякори. Двама са известни като Пуйката: Пламен Стоименов (от обкръжението на  Йоско Костинбродския) и видния банков обирджия то Перник Валентин Кирилов. Като Кокошката също са познати двама - Николай Рашков, пак от бандата на Костинбродския, и  Юлиян Лефтеров, отвлечен за откуп и убит през 2009 г. Виден пернат е Веско Въртийски-Патичето разстрелян на столичното кръстовище \"Петте кьошета\" на 5 юли 1995 г. Според МВР Николай Методиев-Пилето е топконтрабандист, а Иван Кожухаров-Пингвина е бивш митничарски бос на известната като \"Първа частна митница  Калотина\". Носителите на прозвището Гаргата са цяло ято. Атанас Мечев от Разлог е забъркан в наркотрафик, побои и изнасилвания. Венцислав Михайлов от Разград е арестуван през 2011 г. за участие във въоръжен грабеж. Георги Воденичаров от Бургас и Атанас Георгиев от Разлог са наркодилъри, а Георги Кочев, също с прозвище Гаргата, е арестуван през март 2010 г. за източване на ДДС. Макар и конфузни, прякори на насекоми носят доста страховити бандити. Евгени Миланов-Пчелата е член на пернишка банда за мокри поръчки. Светослав Младенов- Бръмбъра е лежал в затвора за трафик на кокаин. Веселин Христов- Паяка е считан за участник в групировката на Таки. С доста гаден прякор - Червеите, са Станчо и Илия Славчеви от Павликени, обвинени в опит за грабеж  и опит за убийство през януари 2016г. Казват, че прякорът е синтезирано обществено мнение за една личност. А Чудомир е обобщил: „Прякорът е безпощадно огледало на същността на човека. Щом някой си го е заслужил, прякорът ще прилепне като лъжица в масло, та и с ръки-сапун да го триеш, не можеш го изчисти.\"", "date": "2018.10.16", "title": "Родният ъндърграунд залита по зоопрякори"}
{"url": "http://standartnews.com/balgariya/mareshki_prezidentat_narushi_konstitutsiyata__narodat_ne_e_malchalivo_stado-376744.html", "text": "С призива си всички да мълчат до избирането на изтребители, президентът Румен Радев на практика наруши българската Конституция. В чл. 39 се казва: „Всеки има право да изразява мнение и да го разпространява чрез слово - писмено или устно, чрез звук, изображение или по друг начин\". Аз и парламентарната група на ВОЛЯ отказваме да мълчим!\", категоричен е председателят на партията Недопустимо е държавният глава да настоява за мълчание, когато пред очите ни се извършва най-големият грабеж от народа ни. Вероятно президентът се изживява като герой от „Мълчанието на агнетата\". Но българският народ не е мълчаливо стадо! Позицията на Радев е знак само за едно - че и той има някакъв интерес от сделката и трепери тя да не се развали. От деня на вземането на това решение до днес всички партии гузно бягат от тази тема. Единствено ние от ВОЛЯ защитаваме парите на народа от разграбване. БСП уж бяха против, но за часове си смениха мнението, след среща на лидерката им с американския посланик. Така наречените патриоти преди изборите също бяха против, но с влизането им във властта обърнаха палачинката. Кое ги е мотивирало да се отметнат от позициите си, можем само да гадаем. ВОЛЯ настоява за широк обществен дебат и референдум за какво да се изхарчат тези близо 10 милиарда лева- за самолети ли или за здравеопазване, образование, сигурност и пенсии. Както вече сме съобщавали, при наша анкета онлайн едва 3% от запитаните са съгласни с този грабеж. Всички останали българи искат тези пари за подобряване на ключови за живота на хората сектори! И това е правилното решение. Другото е безстопанственост, задкулисие и корупция.", "date": "2018.10.16", "title": "Марешки: Президентът наруши конституцията - народът не е мълчаливо стадо!"}
{"url": "http://standartnews.com/balgariya/39_hil_uchiteli_nyama_da_dostigat_u_nas_sled_8_godini-376746.html", "text": "Недостигът на учители у нас е изключително голям и затова една от политиките ни е за кадровото обезпечаване на образователната ни система. В нея след осем години ще липсват 39 000 учители, а само след две години - 10 000 учители. Това показват изследвания, направени от Синдиката на българските учители (СБУ), които бяха потвърдени и от проучване на Министерството на образованието и науката, заяви председателят на СБУ Янка Такева на форума \"Учители на бъдещето\" в столичното 18-о Средно училище \"Уилям Гладстон\". В дискусията участваха също министърът на образованието и науката Красимир Вълчев и представители на организацията \"Заедно в час\". Такева отбеляза, че проучването, направено преди година и половина от Дирекцията \"Квалификация\" в МОН, потвърждава, че след осем години в българската образователна система ще липсват 39 000 учители, а в Европа ще има недостиг на 6 милиона учители. Това изследване показа, че още в следващата година у нас ще имаме изключително голям дефицит от учители по природо-математическите дисциплини, като той се усеща още от тази учебна година. Имаме недостиг на учители по математика, информатика, по чужди езици и начални учители, информира председателят на СБУ. От три години СБУ, МОН и \"Заедно в час\" подготвят проект (програма), който днес го обявяваме и той предвижда всяка година да се обучават по 600 учители, както и ресурсни учители, които да получават педагогическа правоспособност за една година (по т. нар. бърза писта). Сега у нас имаме 1460 ресурсни учители, които трябва да работят с 22 670 деца и ученици със специални образователни потребности от детската градина до 12-и клас, каза Такева. Тя обясни, че обученията на учителите ще са в Софийския университет, в Пловдивския и във Великотърновския университет. Такева изрази увереност, че магистрите по инженерни науки, икономика или по друга специалност за една година ще могат да усвоят методиката на преподаване по дисциплината, по която ще преподават. Има възможност в училището да влязат и хора, завършили висшето си образование с педагогическа правоспособност, но работят в други сфери и за тях ще са необходими седем-осем месеца, за да възстановят професионалната си квалификация на учители, каза Янка Такева. Тя добави, че има и учители, които отдавна са напуснали образователната система и искат сега отново да се върнат в нея. За тях ще са необходими по-кратки обучения - около шест-седем месеца. За тези обучавани учители ще има стаж, а за всеки от тях ще има и наставник, който да ги въведе в професията, за да не я напускат на третия ден, обяви Такева. Наставниците ще са учители и ще получават допълнително заплащане за подкрепата им на младите учители, добави тя. Данните на СБУ показват, че през тази учебна година има новопостъпили млади хора в българските училища, след като са завършили висшето си образование в шестте университета с педагогически факултети. Около 4000 са тези млади учители до 27-годишна възраст, започнали да преподават от тази учебна година в училищата в страната, съобщи Такева. Тя уточни, че общо студентите по педагогическите специалности сега у нас са 20 000, но от тях образованието си завършват около 75 процента.", "date": "2018.10.16", "title": "39 хил. учители няма да достигат у нас след 8 години"}
{"url": "http://standartnews.com/balgariya/tsatsarov_nito_edna_versiya_za_ubiystvoto_na_viktoriya_ne_e_izklyuchena-376733.html", "text": "Нито една версия за убийството на Виктория Маринова не е изключена и до момента. „Хипотезата, че журналистката е нападната заради работата си към момента не намира каквато и да е опора в доказателствата по делото. Това, което се работи в момента, основно е свързано с версията за спонтанно нападение\", обясни в „Здравей, България\" главният прокурор Сотир Цацаров. При разпита пред германските власти Северин Красимиров не отрича извършеното убийство. Той го описва фрагментарно и отказва да говори за сексуалното посегателство. Според Цацаров обаче тези обяснения  не кореспондират със събраните доказателства.  Той посочва, че няма информация, която да сочи предизвикване от страна на жертвата. „Става дума за грубо, брутално нападение, очевидно под остатъчното влияние на алкохол, а може би и наркотични вещества, чиято основна цел е била сексуално посегателство. \"Интересна подробност от разследването – когато отидохме в Русе заедно с  министъра на вътрешните работи и когато все още една голяма част от информацията за извършителя не беше събрана, там ни чакаше изготвен психопрофил от експертите от Института по криминалистика към МВР. Когато сега чета този профил, първо той отговаря на 90% на личността и мотивите на извършителя и второ, освен това, той е и едно свидетелство за доста добра професионална работа\", каза още Сотир Цацаров. Във връзка с коментарите от медии и представители на европейски институции Сотир Цацаров заяви, че е бил задействан „преднамерен сценарий, който целеше да покаже, че в България убиват журналисти заради тяхната разследваща дейност\". За проверката на строителната компания \"Джи Пи Груп\" Сотир Цацаров обясни, че е образувано  досъдебно производство за пране на пари, в рамките на което е наложен запор на превод за 14 млн евро от физическо лице. Парите са усвоявани от свързани лица и свързани фирми, каза още главният прокурор. Едновременно с това на ДАНС са възложени други действия, които са свързани с установяването на всички механизми на финансирането на съответните европейски проекти, както и това, че всъщност парите са усвоявани от свързани лица и свързани фирми. Пред NOVA от фирмата обявиха, че не  са запорирани техни средства, а на свързани с компанията компании.", "date": "2018.10.16", "title": "Цацаров: Нито една версия за убийството на Виктория не е изключена"}
{"url": "http://standartnews.com/balgariya/bez_balgariya_na_evroviziya_2019-376725.html", "text": "България няма да участва в песенния конкурс на \"Евровизия\" догодина, съобщиха от ръководството на БНТ. Решението е част от мерките за оптимизиране на публичните разходи на държавната телевизия. Официалната позиция на нейното ръководство е, че разходите за подготовката на българския участник и всичко, свързано с представянето му на \"Евровизия\", значително надхвърлят разумните разходи, които обществената медия би могла да си позволи.", "date": "2018.10.16", "title": "Без България на \"Евровизия 2019\""}
{"url": "http://standartnews.com/balgariya/tsvetanov_votat_na_bsp_nyama_nikakav_shans_da_uspee-376727.html", "text": "\"Право на опозицията е да предизвика вот на недоверие. Този вот обаче няма никакъв шанс да успее. Страната ни днес не се нуждае от предсрочни избори, а от стабилност. Проблемите в здравеопазването са идентифицирани и правителството на Бойко Борисов и управляващото мнозинство в парламента работим активно по тяхното решаване, за да може здравеопазването в България да бъде на високо, европейско ниво, а парите, които отделя държавата, да стигат безпроблемно до всеки един пациент.\" Това коментира пред журналисти в Смолян председателят на ПГ на ГЕРБ и зам.-председател на партията Цветан Цветанов. „БСП не са алтернатива и това за пореден път се видя в тяхната „визия\", където те говорят за бюджетно здравеопазване, а не за здравноосигурителни модели, какъвто всъщност е днешният дебат. От БСП бяха заявили, че с вота си ще атакуват реформата. Тази реформа обаче още се обсъжда и няма нормативни измерения. Когато окончателното предложение на здравното министерство и Министерски съвет влезе в парламента, тогава можем да сблъскаме нашите концепции\", посочи Цветанов. Той обясни, че дори и в БСП са наясно, че вотът им няма да мине, като отбеляза, че те целят дестабилизация на страната. Цветан Цветанов напомни, че именно БСП инициираха парламентът да приеме решение, с което да възложи на министър Ананиев да представи концепция за развитие на здравното осигуряване и секторните реформи в системата. „Вчера имаше частични избори в три населени места. Докато БСП се явиха с кандидат само в две от тях и получиха общо 51 гласа, от ГЕРБ имахме кандидати навсякъде и спечелихме най-много гласове в Орлинци и Суходол, като общо 400 души дадоха гласа си за нас\", сподели зам.-председателят на ГЕРБ. По думите му не е нужно да напускаш парламента, за да провеждаш срещите си с хората. „За тази цел са предвидени други дни от седмицата, но сряда, четвъртък и петък ние трябва да сме в Народното събрание и да водим дебат\", уточни Цветан Цветанов. На свой ред председателят на Комисията по здравеопазването и депутат от ГЕРБ-Смолян д-р Даниела Дариткова коментира, че поведението на БСП е противоречиво и непоследователно. „Те предизвикаха дебата за здравеопазване, но на дебатите в Комисия ги няма, отсъстват и от обсъжданията на концепцията на министър Ананиев за развитието на здравното осигуряване в страната и за секторните реформи в системата на здравеопазването\", отбеляза д-р Дариткова. По думите й темата за здравеопазването у нас не бива да се политизира. „Знаем за несъвършенствата в сектора и не е редно да се извлича дивидент от тях\", подчерта тя.", "date": "2018.10.16", "title": "Цветанов: Вотът на БСП няма никакъв шанс да успее"}
