{"url": "http://standartnews.com/biznes/kitaytsi_se_vklyuchiha_vav_festivala_na_kiseloto_mlyako_v_s_momchilovtsi-376027.html", "text": "Гости от Китай и партньори от китайската компания \"Брайт\" пристигнаха за традиционния вече Фестивал на киселото мляко в Момчиловци. Празникът на млякото се провежда за четвърта поредна година, а съорганизатори са компанията \"Брайт\", наложила на китайския пазар мляко с марка \"Момчиловци\", съобщава БТА. Фестивалът популяризира родопското мляко като храна на дълголетници и екологично чист продукт. Киселото мляко, чистият въздух, изворната вода и отрицателната йонизация са част от факторите за дълголетие в Родопите, според заключението на участници в проведения по време на фестивала семинар \"Здраве и дълголетие\". По време на млечната фиеста бе направена първа копка на българо-китайска демонстрационна ферма за млечни продукти. Инвестицията от китайска страна ще бъде от компания \"Брайт\". В демонстрационната мандра всеки посетител ще има възможност да се запознае с технологията на приготвяне на мляко и традиционни за региона млечни продукти. Предприятието ще включва и ферма за пасищно отглеждане на крави от породата българско родопско говедо. Предвижда се мандрата да започне производство през следващата година, привличайки туристи от страната и чужбина. Домакините от Момчиловци посрещнаха гостите от азиатската държава с песен на китайски език. За втора поредна година в селото се провежда курс по изучаване на китайски, който е особено актуален заради пристигащите целогодишно туристи от Китай. Техният интерес към Момчиловци е провокиран именно от популярността на млякото, носещо името на родопското село, обясняват от кметството. Новата \"Кралица на млякото\" е 17-годишната Любослава Аспарухова от Благоевград. Тя спечели конкурса за красота \"Мис Родопи- Кралица на киселото мляко 2018\", който се проведе в рамките на фестивала. Най-красивите момичета, заели първите места в конкурса получат възможност да посетят Китай по програмата за популяризиране на киселото мляко.", "date": "2018.09.23", "title": "Китайци се включиха във Фестивала на киселото мляко в с. Момчиловци"}
{"url": "http://standartnews.com/svyat/zaharieva_kam_balgari_v_monreal_vie_ste_naydobrite_ni_poslanitsi_po_sveta-376029.html", "text": "\"Най-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици. Където и да отида, президенти, премиери и министри подчертават, че дълбоко ценят таланта и трудолюбието на нашите сънародници в техните държави. Надявам се част от вас да се върнете.\" С тези думи вицепремиерът и министър на външните работи Екатерина Захариева се обърна към нашите сънародници в Канада, които се събраха да отпразнуват с нея Деня на независимостта в българската църква \"Свети Иван Рилски\" в Монреал. Храмът е купен от българските емигранти през 2009 г., а правителството ни помогна ремонта и създаването на българско училище там с 20 500 долара. \"България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече\", каза още Захариева. 30-годишен мъж от публиката -  Никола Цеков, успя да развълнува първия ни дипломат, след като й съобщи, че след 11 години живот в Канада смята да се върне в родината, въпреки че има добре платена работа и много приятели. Външният министър поздрави нашите сънародници и с 110-ата годишнина от обявяването на Независимостта на България. \"През тези 110 г. Българският народ мина през редица препятствия - тоталитарен режим, Студената война, а само преди няколко месеца приключи Българското председателство на Съвета на ЕС. Може да кажем, че днес се е сбъднала мечтата на Левски България да бъде равна на другите европейски народи. Сега подкрепяме и нашите партньори от Западните Балкани да станат част от ЕС\", каза тя. Захариева и българската посланичка в Канада Светлана Етрополски заявиха, че винаги са на разположение на сънародниците ни за оплаквания, препоръки и съдействие. След като децата от неделното училище и техните родители представиха богата фолклорна програма, външният министър, посланикът и българският консул от Отава поздравиха лично всеки един от гостите и разговаряха продължително време по повдигнати от тях въпроси в различни сфери - от това как да се подобри административното обслужване до възможностите за правене на бизнес между България и Канада. Официален представител на българската общност в Монреал е Българското културно-спомагателно дружество. Основано е през 1976 година с идеална цел. Членовете на дружеството и избраното от тях настоятелство са доброволци и организацията се поддържа с помощта на членски внос и дарения. Българо-канадският културен Център \"П. Хилендарски\" в Монреал бе основан през 2002 г. с цел насърчаване на културата, историята и българските традиции, подпомагане на развитието на социалните и културните връзки между България и Канада, организиране на кампании за набиране на средства за благотворителни цели, организиране на концерти, спектакли, изложби. През 2001 г е основан и Канадско-български културен институт „Зорница\" с цел да предоставя социална, образователна, културна и бизнес информация на своите членове. Дружеството издава българоезичния вестник \"Зорница\", организира концерти, предлага помощ на новопристигналите български имигранти, поддържа библиотека с български книги. През 2016 г. неделното училище отвори още 2 допълнителни центъра в различни краища на Монреал, за да обхване по-голяма част от българската общност в града. На срещата присъстваха и членове на Канадско-българския бизнес съвет с председател г-н Георги Паничерски – почетен консул на Република България в Монреал. Неговата мисия е да насърчава обмена на стоки, услуги, информация и опит, както и икономическото сътрудничество между България и Канада.", "date": "2018.09.23", "title": "Захариева към българи в Монреал: Вие сте най-добрите ни посланици по света"}
{"url": "http://standartnews.com/sport/dadoha_start_na_evropeyskata_sedmitsa_na_sporta_beactive-376028.html", "text": "С множество спортни демонстрации и атрактивна програма в Борисовата градина в София стартира Европейска седмица на спорта #BeActive. Събитието беше открито от главния секретар на Министерството на младежта и спорта Асен Марков. „Радостни сме, че за четвърта поредна година Министерството на младежта и спорта организира инициативата Европейска седмица на спорта, чиято основна цел е да насърчи заниманията със спорт и физическата активност сред населението на Европа.  Тази година седмицата съвпада с най-активния месец за спорта в България. През септември у нас се проведоха едновременно три световни първенства – гребане, художествена гимнастика и волейбол, като мачовете по волейбол продължават и световният елит на тези 3 спорта беше в нашата страна. Днес обаче важни са масовият спорт и активният начин на живот. Важни сте Вие и Вашето здраве\", заяви Марков. Главният секретар на ММС благодари на всички, които са решили да спортуват и да се раздвижат, вместо да са пред телевизорите и компютрите. „Вашият пример е изключително важен, за да можем заедно да популяризираме спорта и физическата активност. Радвам, се че срещаме подкрепа и от федерациите, общините и от нашите посланици, за да може посланието на Европейската седмица на спорта да достигне до максимално много хора\", завърши Марков. На официалното откриване присъстваха и част от посланиците на Европейската седмица на спорта #BeActive България – волейболната легенда Любо Ганев, гимнастичките от националния ансамбъл Симона Дянкова и Елена Бинева и двукратният сребърен медалист от европейки първенства по тенис на маса за хора с увреждания и национал при състезателите без увреждания Денислав Коджабашев. Посланици на седмицата са още гимнастичката Невяна Владинова, европейските шампионки по бадминтон Габриела и Стефани Стоеви, шампионите ни в бокса Даниел Асенов и Станимира Петрова, лекоатлетката Габриела Петрова, най-голямата ни надежда в плуването Антъни Иванов, телевизионните водещи Ники Кънчев и Део и актьорът Тончо Токмакчиев. Стотици деца имаха възможност да наблюдават демострации и да получат първи уроци по спортовете борба, бокс, баскетбол, волейбол, художествена гимнастика, бадминтон,  тенис, фехтовка, голф, шотокан карате – до, канадска борба, таекуон-до, ролер-скейт, тенис на маса и народна топка. В езерото „Ариана\" пък свободно можеше да се карат каяци. В демонстрациите се включиха и ученици от Държавното спортно училище „Ген. Владимир Стойчев\" и представители на спортни клубове „Здраве и активно дълголетие\". В „Спортна София\" пък се изигра демонстративен футболен мач между отбора на журналисти и бивши футболисти, сред които съветникът на министъра на младежта и спорта Красен Кралев – Гошо Гинчев, Георги и Даниел Пееви, Стефан Трифонов и др. Част от събитието беше и концерт на певицата Веси Бонева. Европейската седмица на спорта #BeActive е част от общоевропейската политика за насърчаване на здравословния начин на живот. Национален координатор на инициативата за България е Министерството на младежта и спорта. Целта е да се популяризират спортът и физическата активност в цяла Европа, да бъдем  физически активни в свободното си време, вкъщи и дори на работното си място. Това европейско движение започва през 2015 г. и вече е вдъхновило милиони хора във всички държави в Европа. Основната тема на кампанията е Бъди Активен / #BeActive, като целта е да се насърчи физическата активност както през Седмицата на спорта, така и през цялата година. Тази година в инициативата се включват страните от Западните Балкани и Източното партньорство. Събитията от Европейската седмица на спорта #BeActive в България  са част от проекта на ММС  „Бъди активен - избери твоя спорт и се забавлявай\", който е съфинансиран по Програма „Еразъм +\" – програма за образование, обучение, младеж и спорт, която стартира през 2014 г.  Тя е базирана на интегриран подход, който гарантира ефективно взаимодействие между всички сектори в областта на образованието, обучението, младежта и спорта.", "date": "2018.09.23", "title": "Дадоха старт на Европейската седмица на спорта #BeActive"}
{"url": "http://standartnews.com/lyubopitno/zabelezhitelno_yaponski_kosmicheski_roboti_katsnaha_na_asteroid-376021.html", "text": "Двата роувъра, които японският космически апарат Хаябуса-2 прати на астероида Рюгу, са кацнали успешно. Това потвърди японската космическа агенция ДЖАКСА, съобщи сайт специализираният сайт Спейс ком. Те са предали първи снимки и данни и са започнали да се движат по повърхността. В съобщението в Туитър агенцията е публикувана и една от направените снимки. ДЖАКСА се извини на феновете на мисията Хаябуса-2, че е трябвало да чакат повече от ден, за да научат какво се случва с роувърите. Агенцията поясни, че е искала да се увери, че апаратчетата са пристигнали действително на астероида. Тя добави, че роувърите са в добро състояние след кацането. Вчера космическият апарат Хаябуса-2 \"командирова\" тандем от роувъри на астероида Рюгу. Роботите, наречени Минерва-II1А и Минерва-II1Б, известни за по-кратко и като Роувър Едно и Роувър Две, са с тегло 1 килограм и с размери 18 сантиметра на 7 сантиметра. Те ще измерват температурата на астероида и ще правят снимки, като за целта са оборудвани със съответните уреди и камери. Данните, които те съберат, ще бъдат препредадени на кораба-майка Хаябуса-2, който ще ги предаде на земята. Двата роувъра се намираха в контейнер, наречен Минерва II-1, който бе складиран в \"мазето\" на космическия кораб Хаябуса-2. Апаратът започна да освобождава роувърите от контейнера на разстояние от около 60 метра от астероида. Според сценария предната част на контейнера се изстрелва в пространството и двата роувъра са изхвърлени от контейнера и се спускат отделно на повърхността на астероида. Повърхността на Рюгу обаче се оказа по-неравна от очакваното и на нея има много малко удобни за меко приземяване места. Макар и екипът на мисията да ги нарича роувъри, двете апаратчета няма да се движат по повърхността на астероида на колела, а ще подскачат по нея. Гравитацията на повърхността на астероида Рюгу е много слаба. Затова роувър с колела или вериги би се издигнал над нея веднага щом се задвижи. Подскачането е много по-подходящ начин за придвижване в такива условия и при толкова груб терен. Роувърите ще остават във въздуха до 15 минути при всеки скок и ще се придвижват с по 15 метра хоризонтално. Минерва-II1А и Минерва-II1Б ще се движат автономно и сами ще преценяват накъде да тръгнат. Сондата Хаябуса-2 достигна астероида Рюгу през юни тази година след три и половина години пътуване. Тя извървя 3,2 милиарда километра. Астероидът Рюгу се намира на около 280 милиона километра от нашата планета, припомня Франс прес. През октомври Хаябуса-2 ще прати на Рюгу апарат, наречен Маскот, проектиран от Френския център за космически изследвания и от германския Център за космически изследвания. Маскот \"ще живее\" само 12 часа и ще използва четири инструмента, сред които и специален микроскоп, разработен от Френския институт за космическа астрофизика. С него ще може да се установи какъв е минералният състав на астероида. В късния октомври Хаябуса-2 ще слезе до повърхността на Рюгу, за да събере проби от скалата и почвата. После японската космическа агенция планира \"да детонира експлозив\", който ще отвори кратер в повърхността на Рюгу. Тогава Хаябуса-2 ще се спусне в кратера, за да събере скали, припомня Би Би Си. Хаябуса-2 ще напусне Рюгу през декември 2019 г. и ще се върне на земята с всички проби от астероида през 2020 г. Засега официални представители на японската космическа агенция се надяват да потвърдят до 1-2 дни успешното кацане на роувърите на астероида, когато космическият апарат Хаябуса-2 препрати до земята данни, получени от тях. Ако надеждите на японските специалисти се оправдаят и двата роувъра действително са кацнали успешно на астероида, това ще бъде първо успешно пращане на роувър на повърхността на астероид. Досега има успешно кацане на апарат на комета. През ноември 2014 г. мисията Розета на Европейската космическа агенция спусна апарата Фила на кометата 67Р/Чурюмов-Герасименко, посочва Би Би Си. През 2005 г. Япония се опита да прати роувър на астероида Итокава. Той трябваше да подаде сигнал до 18 часа след изхвърлянето му от космическия апарат Хаябуса. Но роувърът отпътува в неизвестна посока и опитът се провали, припомня Франс прес.", "date": "2018.09.23", "title": "Забележително: Японски космически роботи кацнаха на астероид"}
{"url": "http://standartnews.com/biznes/sanirani_sa_1364_mnogofamilni_zhilishtni_sgradi_otchita_mrrb-376026.html", "text": "От старта на Националната програма за енергийна ефективност на многофамилни жилищни сгради до края на август тази година са обновени 1364 от общо 2022 сгради със сключени договори за целево финансиране с Българската банка за развитие, съобщиха от пресцентъра на регионалното министерство. Продължава работата по останалите участващи в програмата сгради. По 336 блока се изпълняват строително-монтажни дейности, а другите предстои да бъдат санирани. Най-много завършени сгради има в областите Бургас (181), Благоевград (169) и Хасково (137). В община Бургас са обновени 161 сгради, по 40 се работи, а 4 са със стартирали дейности по техническо обследване. Сключените договори за целево финансиране в общината са 205. В община Благоевград са завършени 138 сгради. По пет сгради се извършват строително-монтажни дейности. Те са последните в общината със сключени договори за целево финансиране. В община Хасково са сключени договори за целево финансиране със 111 сдружения на собственици. Енергийноефективни мерки вече са въведени в 71 жилищни многофамилни сгради, още 6 са в изпълнение, а 24 са със стартирали дейности по техническо обследване. В Стара Загора са въведени в експлоатация 68 сгради и се работи по 7, като след тяхното завършване в общината ще са обновени всички сгради, одобрени за участие в програмата. В Пазарджик са завършени всички 41 сгради със сключени договори за целево финансиране.", "date": "2018.09.23", "title": "Санирани са 1364 многофамилни жилищни сгради, отчита МРРБ"}
{"url": "http://standartnews.com/svyat/ashtan_kachar_blasna_s_kolata_si_19godishno_momche-376015.html", "text": "Аштън Къчър е блъснал с колата си 19-годишно момче. Лео Маренги се возел със скутера си, когато актьорът връхлетял върху него. Но въпреки окървавеното коляно, момчето не пропуснало възможността да си направи няколко снимки с холивудската звезда. „Днес ме блъсна кола... Но всичко е ок, защото това беше Аштън Къчър\", написа Лео Маренги във социалните мрежи. Инцидентът е станал в Лос Анджелис близо до известното филмово студио „Сънсет бронсън\".", "date": "2018.09.23", "title": "Аштън Къчър блъсна с колата си 19-годишно момче"}
{"url": "http://standartnews.com/svyat/zhertvite_ot_korabokrushenieto_v_tanzaniya_veche_sa_209-376017.html", "text": "Броят на загиналите при потъването на ферибот в езерото Виктория в Танзания достигна 209 души, предаде ДПА. Спасителните екипи продължават да намират тела на загинали, съобщи транспортният министър Исак Камвелве. По негова информация днес е бил намерен оцелял човек, два дни след инцидента. Първоначалните разследвания показват, че причина за потъването на плавателния съд е претоварване. Правителството на Танзания ще предостави като компенсация близо 500 000 шилинга (220 щатски долара) на всяко семейство, загубило свои роднини при произшествието. ", "date": "2018.09.23", "title": "Жертвите от корабокрушението в Танзания вече са 209"}
{"url": "http://standartnews.com/svyat/hilyadi_motoristi_se_vklyuchiha_v_masovoto_noshtno_karane_v_sofiya-376014.html", "text": "Екипът на британския премиер Тереза Мей започна подготовка за провеждане на предсрочни парламентарни избори през ноември, съобщи вестник \"Съндей Тайм\". Целта е получаването на подкрепа на позицията на Мей по Brexit и запазването на премиерския й стол. Стимул за такова решение бе неформалната среща на върха в Залцбург. Целта на предсрочните избори е да привлече обществената подкрепа за новия план за действие по Brexit, допълва вестникът, цитиран от БГНЕС. Изданието пише също, че обкръжението на Мей е решило да намали вътрешната опозиция срещу министър-председателя до предполагаемите избори. Според публикацията един от приближените й министри е заявил, че Мей вероятно ще подаде оставка през лятото на 2019 г., ако членовете на кабинета не се опитат да я сменят сега. Великобритания ще напусне ЕС на 29 март 2019 г. Преговорите за условията на изтегляне на Великобритания от ЕС продължават от лятото на миналата година и все още не са довели до значителен напредък. Наскоро в британските медии се появиха съмнения, че резултатът от преговорите може да бъде липсата на споразумение.", "date": "2018.09.23", "title": "Хиляди мотористи се включиха в масовото нощно каране в София"}
{"url": "http://standartnews.com/svyat/disni_shte_zabavi_realiziraneto_na_badeshtite_filmi_ot_sagata_za_mezhduzvezdni_voyni-376020.html", "text": "Плановете на филмовото студио Дисни да забави реализирането на бъдещи филми от сагата \"Междузвездни войни\", бе приветствано от фенове, които се надяват, че така новите продукции от многомилиардната фантастична сага ще бъдат по-добри и оригинални в творчески план, предаде Ройтерс. Изпълнителният директор на компанията Боб Айгър призна, че е било грешка да се пуска по един филм от сагата всяка година и че това може би е породило умора сред феновете. \"Мисля, че беше допусната грешка. Поемам отговорността за нея. Нещата бяха прекалено много и прекалено бързи. Сега можем да очакваме известно забавяне на темпото, но това не означава, че няма да изобщо правим повече филми\", каза Айгър пред \"Холивуд рипортър\". \"Мисля, че ние ще бъдем малко по-внимателни относно количеството и времевия график\", допълни той. Забавянето на темпото бе определено от филмови специалисти като \"битка за спечелване на феновете\". Той припомни, че в миналото почитателите на междузвездната сага са очаквали с трепет всеки нов филм от нея, когато между филмите интервалите са били по-големи. \"Ако през 2020 г. няма нов филм от сагата, това няма да ни убие\", написа филмовият анализатор Скот Колура от специализирания в новини от света на шоубизнеса сайт Ай Джи Ен. От 2015 г. досега Дисни пусна два от трите планирани филма, базирани около характери от оригиналните три продукции на Джордж Лукас, както и още два производни филма, разказващи за живота на герой от сагата. Позицията на Боб Айгър последва разочароващия прием на филма \"Соло: История от Междузвездни войни\", появил се през май. Приходите от него в глобален мащаб бяха 400 милиарда долара. Това е далеч от 2-те милиарда долара приходи за филма \"Междузвездни войни: Силата се пробужда\" и 1,3-те милиарда долара приходи за \"Междузвездни войни: Последният джедаи\".", "date": "2018.09.23", "title": "Дисни ще забави реализирането на бъдещите филми от сагата за Междузвездни войни"}
{"url": "http://standartnews.com/sport/natsionalite_ni_po_voleybol_zagubiha_ot_sasht-376016.html", "text": "Националният ни отбор по волейбол загуби късно снощи от Съединените щати с 0:3 гейма. Волейболистите на САЩ спечелиха отделните части с 25:20, 25:20 и 25:18. Състезателите на селекционера Пламен Константинов се нуждаят от успех срещу Канада днес и много благоприятни резултати, за да продължат в следващата фаза на надпреварата. Предстои решителен двубой за второто място във втората група. Все още имаме теоретични шансове за класиране в топ 6 италианска земя.", "date": "2018.09.23", "title": "Националите ни по волейбол загубиха от САЩ"}
{"url": "http://standartnews.com/lyubopitno/mezhdunarodno_priznanie_za_seriala_otkradnat_zhivot_-376018.html", "text": "Сериалът \"Откраднат живот\" - вече и с международно признание. Хитовата медицинска поредица се класира в топ 3 на сериалите с най-добър сценарий на фестивала \"Медиамикс\" в Солун. В надпреварата участваха телевизионни продукции от целия свят. За традиционните награди \"Златен чадър\" се бориха и още родни продукции. Сред тях шоуто \"Като две капки вода\" и онлайн сериалите \"Следвай ме\" и \"Килерът\". Фестивалът \"Медиамикс\" се провежда за 24-та поредна година. Събитието събира на едно място десетки от най-популярните продуценти, актьори и медийни експерти на Балканите. „Много сме щастливи че бяхме номинирани. Това е един малък успех за нас, защото това бяха много сериозни заглавия - \"Бабилон\" и \"Равен\". Радваме се, че се появяваме на пазара - забелязаха ни в голямото европейско телевизионно кино\", сподели Христина Апостолова. „Щастливи сме, че сме тук. Искам да благодаря на целия екип на сериала и на NOVA. Искам да изиграя още и още. Най-важната част от нашата работа е да надграждаме това, което са ни постлали, слава Богу приятно, сценаристите. Разочарован съм от това, което успяваме да съсипем, защото ние актьорите често съсипваме хубавия сценарий\", каза Юлиан Вергов. „Всичко започва от хартията, но това, което е много важно, е, че \"Откраднат живот\" е ежедневен сериал и се съревноваваше със седмични сериали, най-добрите европейски продукции. Това да бъдем номинирани в топ 3 е невероятно постижение\", каза Иван Спасов.", "date": "2018.09.23", "title": "Международно признание за сериала \"Откраднат живот\""}
{"url": "http://standartnews.com/balgariya/mitnitsite_iskat_ot_sada_zapechatvane_za_oshte_60_dni_na_danachnite_skladove_v_karnobat-376022.html", "text": "Агенция \"Митници\" е поискала от Районния съд удължаване на срока на обезпечителните мерки с 60 дни за данъчните складове в Карнобат. Това съобщи по време на брифинг зам.-директорът на Агенция \"Митници\" Юлиан Мирков, цитиран от пресцентъра на агенцията. Проверката на данъчните складове в Карнобат е във връзка със спазването на акцизното законодателство, проведена е в периода 5-20 септември 2018 г. По думите на Марков в запечатаните данъчни складове в Карнобат са констатирани множество нарушения, а обезпечителните мерки са предприети с цел обезпечаване доказателства и недопускане на щети за бюджета Той обясни, че в хода на проверката на данъчен склад на \"ВИН. С. Индътрийс\" ООД е констатирано наличие на монтиран кран, от който може да се източва/извежда спирт - етилов алкохол, без да бъде измерен от средствата за измерване и контрол, като по този начин се избягва начисляването и заплащане на дължимия акциз. Кранът бил монтиран на тръбопровод на циркулационен изпарител преди средството за измерване и контрол. Този циркулационен изпарител е бил свързан с дестилационна колона, която се намира в помещение, обозначено като \"Ректификация Етап 2\", т.е. кранът е част от цялостната технологична схема за производството на акцизна стока - етилов алкохол. В хода на проверката въпросният кран е пломбиран в затворено положение, с цел да не се позволи източването/извеждането на спирт. Агенция \"Митници\" е дала разрешение да се внесе гроздовата реколта в данъчния склад за съхранение, за да не се похаби като качество, също така никой не е казал, че служителите на комбината не могат да ходят на работа, единствено има категорична забрана да се извежда готова продукция, заяви още Юлиан Мирков. Служителите от \"Винпром Карнобат\" на бизнесмена Миню Стайков, задържан в ареста заради обвинения в данъчни престъпления и пране на пари, излязоха днес за трети ден на протест с искане да бъдат върнати на работните им места. Протестиращи носеха плакати \"Ние не сме престъпници\". Те казаха, че са обречени на глад, а затварянето на фабриките в селата Церковски и Венец е неоснователно.", "date": "2018.09.23", "title": "Митниците искат от съда запечатване за още 60 дни на данъчните складове в Карнобат"}
{"url": "http://standartnews.com/balgariya/dzhakpotat_na_tototo_padna_v_burgas-376041.html", "text": "Джакпотът в 76-и тираж на играта \"Тото 2 - 6 от 49\" в размер на 7 111 714 лева беше спечелен тази вечер. Това съобщиха от Спортния тотализатор. Късметлията е от град Бургас и е играл с фиш на стойност 2,40 лева. Така той става 96-ият тото милионер на България, благодарение на участието си в игрите на Български спортен тотализатор. Джакпотът в играта стартира от нови 2 000 000 лева. Общата прогнозна сума на джакпотите в игрите на Тото 2 за четвъртък ще бъде 6 020 000 лева. Джакпотът в играта \"Тото 2 - 6 от 42\" се очаква да достигне сумата от 615 000 лева. В 5/50 сумата е 3 000 000 лева, а в Тото Джокер - 30 000 лева.", "date": "2018.09.23", "title": "Джакпотът на тотото падна в Бургас"}
{"url": "http://standartnews.com/balgariya/gerb_dade_preskonferentsiya_zaradi_bezpardonnoto_lagotene_na_gzha_ninova-376023.html", "text": "Нямаше нито един колега от ГЕРБ в Европейския парламент да гласува в подкрепа на доклада, призоваващ за санкции срещу Унгария, коментира на пресконференция евродепутатът от ГЕРБ/ЕНП Андрей Новаков в отговор на коментар на лидера на БСП Корнелия Нинова. Той посочи, че позицията на ГЕРБ е изключително последователна. Тази пресконференция е породена от \"безпардонното лъготене на г-жа Нинова\", коментира депутатът от ГЕРБ Тома Биков. Четиримата евродепутати на БСП са се държали по четири различни начина, посочи той и изброи: европейският началник на Нинова Сергей Станишев гласувал \"за\" доклада, Момчил Неков бил \"против\", Петър Курумбашев бил в залата, но не гласувал, а Георги Пирински въобще не бил в залата на ЕП. \"Исках да гласувам, ама нямах желание\" - това е позицията на БСП, коментира Биков и отбеляза, че Нинова е свикала Изпълнителното бюро след гласуването в ЕП. В петък лидерът на БСП Корнелия Нинова коментира, че от четиримата евродепутати на БСП само един - Сергей Станишев, е гласувал за санкции срещу Унгария. Тя призова премиерът Бойко Борисов да се въздържа от лъжи и да си погледне неговата група, защото Ева Мейдел се е въздържала при гласуването. Тома Биков посочи, че евродепутатите на ГЕРБ са гласували против доклада срещу Унгария по принципни причини, защото нито една държава, член на Европейския съюз, не може да бъде с отнет глас. Това не е европейска политика, заяви той. Биков припомни, че след това правителството взе решение за изработване на позиция, когато този въпрос бъде поставен в Съвета на ЕС. Той отбеляза, че не е ясно кога темата за Унгария ще бъде поставена на Съвета на ЕС. Евродепутатът Андрей Новаков добави, че докладът със санкциите срещу Унгария е бил иницииран и прокаран основно с подкрепата на крайната левица, анархисти, комунисти и зелени. Не виждам как човек, определящ се за десен, би го подкрепил, посочи той. Когато ЕП е канил премиера на Унгария Виктор Орбан да обясни едно или друго, той винаги се е отзовавал, добави Новаков.", "date": "2018.09.23", "title": "ГЕРБ даде пресконференция заради „безпардонното лъготене на г-жа Нинова“"}
{"url": "http://standartnews.com/balgariya/protestite_na_sluzhitelite_na_zavodite_na_minyu_staykov_prodalzhavat-376019.html", "text": "Стотици работници от заводите на Миню Стайков протестират през последните два дни. Те недоволстват от затварянето на обектите, блокираха жп линия, страхуват се, че може да изгубят хляба си. Участниците в протеста заплашват да блокират и пътища. Складовете бяха запечатани в петък. Тече разследване на бизнеса на Стайков и неговите финансови дела. Проверките започнаха преди повече от две седмици, когато при акция на спецпрокуратурата Миню Стайков и още 10 души бяха арестувани. Тогава в обектите му влязоха данъчни. Обвиненията са в данъчни престъпления, пране на пари, производство на цигари без бандерол. Според митниците са открити сериозни нарушения.", "date": "2018.09.23", "title": "Протестите на служителите на заводите на Миню Стайков продължават"}
{"url": "http://standartnews.com/balgariya/veche_ofitsialno_e_esen_chakame_do_dni_i_parviya_snyag-376012.html", "text": "В 4,54 ч. тази сутрин у нас настъпи астрономическата есен с есенното равноденствие, един от най-почитаните дни още от древността, зареден с много енергия, повод още от езически времена за устройване на някои от основните календарни фестивали и важни обреди, свързани със земеделието и плодородието. И макар да е денят на равноденствието, денят все още е с десетина минути по-дълъг от нощта, като продължава постоянно да намалява. Днес в България ще преобладава променлива облачност, по-значителна в часовете до обяд. Ще духа слаб до умерен запад-северозападен вятър, който вечерта в източните райони ще се ориентира от изток, а в останалата част от страната ще стихне. Максимални температури между 26° и 31°, малко по-ниски по морския бряг. Минималните температури ще са предимно между 11° и 16°. Над Черноморието облачността ще е променлива, с повече слънце в следобедните часове, без валежи. Ще духа умерен северозападен вятър, който до вечерта ще се ориентира от изток. Максимални температури 23-25°. Температурата на морската вода е 22-24°. Вълнението на морето ще е 2 бала. Над планините облачността ще е променлива и валежи са малко вероятни. Ще духа умерен запад-северозападен вятър. Максималната температура на височина 1200 метра ще е около 22°, на 2000 метра – около 15°. До дни след настъпването на астрономическата есен се очаква да падне и първи сняг за сезона заради рязкото застудяване и то в някои високи части от планините. През първата половина от новата седмица времето ще бъде доста динамично, с чести промени на вятъра и температурите. Облачността ще е променлива. През нощта срещу понеделник вятърът ще се ориентира от югозапад, в източна посока, ще е умерен. В понеделник температурите временно ще се повишат, повече в източната половина от страната, където на места ще достигат 30°-33°. В северозападните райони, където след обяд вятърът ще се обърне от северозапад, ще започне понижение на температурите. През нощта срещу вторник вятърът в цялата страна ще се ориентира от северозапад и ще се усили. Във вторник ще бъде доста ветровито и ще нахлува студен въздух. Температурите рязко ще се понижат и дневните няма да надхвърлят 15°-20°. Само на отделни места, главно в източните райони, ще превали слаб дъжд. През нощта срещу сряда вятърът временно ще отслабне и ще се ориентира от изток-североизток. Облачността ще бъде по-често значителна, но само на отделни места, главно в Източна България ще превали слаб дъжд. По най-високите части на планините е възможно да превали сняг.", "date": "2018.09.23", "title": "Вече официално е есен, чакаме до дни и първия сняг"}
{"url": "http://standartnews.com/balgariya/zhenski_rekord_na_vitosha_moyata_planina-376040.html", "text": "Кристина Иванова (\"Младост\" Благоевград) спечели с рекорд надпреварата при жените петото издание на популярното планинско бягане на 16 км \"Витоша моята планина\". Тя финишира за недостижимите през годините 1:33,24 мин. При дамите втора е Маринела Нинева (КЛА \"Локомотив\" Дряново) с 1:34,09 ч, а трета е миналогодишната шампионка Мая Недялкова (\"Стратеш атлетик) с 1:34,22 ч. Победата при мъжете за втора поредна година е за Димчо Мицов (СК \"Рилски атлет\" Самоков). Той пробяга дистанцията от Боянско ханче до хижа \"Алеко\" за 1:16,21 ч. Надпреварата при мъжете бе много оспорвана заради участието на всички големи имена в планинското бягане начело с Кирил Николов-Дизела, Йоло Николов, Александар Петров, Иво Балабанов и Митко Ценов. Вкрайна сметка след Мицов, който спечели през юли и \"Изпревари лифта\" се нареди Балабанов (\"Атлет - Мездра\") с 1:16:43 мин. Трети е Йоло Николов (\"Атлет-Мездра) с 1:18,28 мин. Дизела (XCoSports) остана четвърти с 1:19,47 мин. Най-добрите при мъжете и жените получиха от организаторите чекове за 1000 лв от общия награден фонд от 6000 лв. Финансови призове имаше и за класираните до шесто място. В категориите мъже (20, 40 и 50+), както и жени (20 и 40 г) финансови призове имаше до трето място. Наградите връчиха Анатоли Илиев, организационен секретар на \"София - Европейска столица на спорта\", Радослав Пеев (\"Витоша ски\") и Петър Панков (сдружение \"Маратон). Стартът на класическото бягане пред Боянското ханче даде лично генералния секретар на БОК Белчо Горанов. От там до хижа \"Алеко\" стартираха 153 фенове на Витоша, сред които и водещия Део, като всички получиха като подарък фланелка с логото на състезанието. Отличното време и перфектната за поредна година организация от \"Витоша ски\" АД,  \"Витоша ски клуб\", Сдружение \"Маратон\" и  \"София - Европейска столица на спорта 2018\" позволиха на състезателите да дадат максимума от себе си. В атрактивната надпревара при децата от хижа \"Алеко\" до Голи връх и обратно (3 км) победата е за Христо Мутафов (с. Мирково) с 15,16 мин. Втори е неговия съотборник Димитър Несторов (15,17 мин), а трети е Никола Петек (София) с 16,10 мин. При момичетата първа е Кристина Георгиева (ЦСКА) с 16,05 мин, пред Елица Първанова (СК \"Милка-Михайлова) - 17,25 мин, а трета е Валентина Глинджурска със 17,54 мин. Участие при най-малките взеха 60 деца и ученици, като всички по традиция получиха фланелки с логото на състезанието. Петото издание на \"Витоша моята планина\" завърши с огромна томбола пред хижа \"Алеко\", където организаторите раздадоха над 60 атрактивни награди осигурени от Fibank, Nestle, Salomon, EA7, \"Oland\", МаxSport и Tecnica. Пълните резултати от \"Витоша моята планина V\" може да намерите на сайта marathon.bg.", "date": "2018.09.23", "title": "Женски рекорд на \"Витоша моята планина\""}
{"url": "http://standartnews.com/balgariya/hilyadi_motoristi_se_vklyuchiha_v_masovoto_noshtno_karane_v_sofiya-376013.html", "text": "Грандиозно шествие на мотористи в София – над 7000 водачи на две гуми снощи преминаха по столичните улици и призоваха за повече толерантност на пътя. Шествието на мотористите се провежда за четвърта поредна година и неслучайно е през нощта. С него те почитат жертвите на войната по пътищата. „Призивът ми към всички е да покажем, че и ние сме част от пътната мрежа, да внимаваме и най-вече да бъдем толерантни. Има място за всички на пътя. И дано там, където сме тръгнали да стигнем всички живи и здрави. Защото всички имаме семейства и приятели, които ни чакат\", каза пред bTV Георги Янчев от „София райдърс\". Състезателят Крум Дончев, който участва в шествието призна, че на пистата се чувства по-спокоен, отколкото на пътя. „Тук по улиците човек никога не знае – наистина той трябва да бъде с едно много високо ниво на реакция\", казва той. Шествието премина без инциденти и под полицейска охрана.", "date": "2018.09.23", "title": "Хиляди мотористи се включиха в масовото нощно каране в София"}
{"url": "http://standartnews.com/balgariya/yurist_bil_nachelo_na_grupata_napadnala_rozhenskiya_manastir_-376025.html", "text": "Опитът за вандалски грабеж  в Роженския манастир е бил ръководен от 44-годишния юрист от Сандански Стефан Матеев, обяви пред съда в Пловдив прокуратурата. Той беше задържан за постоянно в ареста заедно с друг  негов съучастник. Другите двама, които са непълнолетни, бяха пуснати под надзора на инспектор от Детска педагогическа статия. Прокуратурата в Сандански поиска  четиримата да останат в  ареста, тъй като престъплението им е предварително планувано. На 18 септември те атакували Роженския манастир и са извършили грабеж над игумена като са го завързали и са му взели мобилния телефон. Групата търсела съкровище. Задържаният юрист, според прокуратурата, имал водеща  организационна роля. За намерения пистолет в дома му  той  обясни, че го намерил преди дни в парка в Сандански, имал намерение да го предавана на полицията, но забравил. Според прокуратурата той е ръководел всичко, дал им е тиксо, обяснил как да го завържат – така твърдят, обясни Пенко Ненков, адвокат на задържания юрист Стефан Матеев. Ненков твърди, че доказателства в тази насока няма и клиентът му не бил на  мястото, където твърди прокуратурата. Арестуваният адвокат  единствен от групата, отговорна за нападението над манастира,  носел маска на лицето. Другите участници са заснети  от охранителни камери. Решението на съда  може да бъде обжалвано в тридневен срок.", "date": "2018.09.23", "title": "Юрист бил начело на групата, нападнала Роженския манастир"}
{"url": "http://standartnews.com/balgariya/karakachanov_za_kritikite_na_prezidenta_radev_mvr_ne_e_hor_bodra_smyana-376031.html", "text": "От новите министри всички очакваме едно – и хората, и ние, техните колеги – да се работи бързо, енергично и в интерес на гражданите, заяви в интервю за БНР вицепремиерът и министър на отбраната Красимир Каракачанов. В коментар по критиките на президента Румен Радев за назначаването на Младен Маринов като нов вътрешен министър Каракачанов посочи, че „той разбира проблемите и знае как да ги реши\". „Това мога да ви го гарантирам. В качеството ми на вицепремиер, отговарящ за сигурността, в мое лице той ще има пълна подкрепа за всяка негова стъпка, която ще бъде насочена към това да бъде ликвидирана, или поне обуздана битовата престъпност по селата, в малките населени места, в градовете, в които има гета и т.н.\", каза Каракачанов. МВР не е нито хор „Бодра смяна\", нито репресивният комунистически апарат от миналото Проблемите на МВР са от много години и много от тях са свързани с политическото отношение към институцията, има редица натрупвания, които са довели до намаляването на ефективността на работата на полицията, смята вицепремиерът: „Целият този натиск на обществото, едва ли не полицията да изпълнява ролята на някакъв хор \"Бодра смяна\", без да използва сила, а от друга страна полицаите се  страхуват да не бъдат обвинени, че са репресивният орган от бившата комунистическа държава доведе до това, че част от правомощията на полицая да респектира престъпният контингент, не се използваха пълноценно и това доведе до засилване на самочувствието на същия този престъпен контингент\", обясни Каракачанов. В коментар по темата за катастрофите Красимир Каракачанов заяви, че нещата не опират само до завишаване на контрола, а проблемът за поведението на пътя за цялото общество е и морален, и психологически: „Основното нещо, което може да се направи и трябваше отдавна да се направи - това е видеонаблюдението. Не само на някои участъци, които са рискови и където традиционно се нарушават правилата. Да има един по-сериозен контрол по пътищата на страната, което между другото освен до предотвратяване на пътно-транспортни произшествия, би спомогнало и за борбата с другите видове престъпления, които се извършват\". Относно модернизацията на армията вицепремиерът Каракачанов е категоричен, че процесите на закупуване на нова техника за въоръжаване на армията и поддръжката на наличната трябва да вървят успоредно: „В българското общество все още има хора, които ей така говорят на едро: щом сме в НАТО, трябва да имаме западна техника. Тази западна техника не я раздават безплатно, като подарък, тя струва пари. Тази западна техника, за която говорят много хора, ей така, без да разбират, и говорят да си правят евтин политически пиар, тя струва много милиарди, тя струва 20 милиарда евро, ако искаме да превъоръжим армията. Ние ги нямаме като държава, а и би било неразумно да бъдат хвърлени наведнъж. При наличието на съществуваща техника и в авиацията - хеликоптери и самолети, и в сухопътни войски имаме танкове, бронирани машини, които могат да бъдат поддържани и обновлението във въоръжените сили да върви поетапно, това е разумният подход\". „Нашият стремеж е парите, които са отделени за проектите за нова техника, ако не бъдат усвоени тази година, да бъдат усвоени за други дейности в съответния вид въоръжени сили - например за ремонт на самолети, на хеликоптери, които имаме. Не приемам аргумента, че след като били съветски, те не ставали за нищо\", допълни Каракачанов. Вицепремиерът анализира предложението на „Обединени патриоти\" страната ни да подкрепи Унгария, ако се стигне до евросанкции срещу Будапеща. „Предложението, което ние сме внесли, и което се прие, е за изработване на позиция в подкрепа на Унгария, и когато този въпрос бъде поставен - а той няма да бъде поставен утре сутринта или след една седмица, България да заеме тази позиция да не подкрепя предлаганите санкции, отнемането на правото на глас на Унгария и т.н.\", подчерта Красимир Каракачанов, като потвърди опасенията на „Патриотите\", че „това, което днес се случва към Унгария, утре някой може да се опита да го наложи на Полша или на България\". „Аргументите бяха, че Унгария не заслужава да бъде наказана, защото това се прави по идеологически причини и може би в търсене на дивиденти за предстоящите европейски избори. Точно поради тази причина го правят някои кръгове в Европейският парламент, които смятат, че Европа може да продължи да се развива по същия начин - да заличава националното съзнание на хората, да ограничава националният суверенитет на държавите. Европа е съюз от суверенни държави, а не от провинции, които се управляват от чиновници в Брюксел - чиновници, които никой не е избирал, те са назначаеми. И именно срещу тази политика на определени кръгове в Брюксел се противопоставя премиерът на Унгария Виктор Орбан\", аргументира се вицепремиерът. Оттук-нататък Външно министерство трябва да изработи тази позиция и позицията на България да е в подкрепа на Унгария, подчерта Красимир Каракачанов.", "date": "2018.09.23", "title": "Каракачанов за критиките на президента Радев: МВР не е хор „Бодра смяна“"}
{"url": "http://standartnews.com/balgariya/tsarkvata_otbelyaza_140_g_ot_rozhdenieto_na_ekzarh_stefan-376030.html", "text": "Негово Светейшество Българският патриарх и Софийски митрополит Неофит благослови жителите на село Широка лъка и стотиците миряни, които присъстваха на тържественото честване на 140-ата годишнина от рождението на екзарх Стефан. Пред паметника на Екзарха в родопското село, в присъствието на Светия Синод на Българската православна църква, той произнесе слово, в което прослави живота и дейността на великия духовник. „В православната ни църква в нейната вековна и превратна история с особена светлина грее към нас образът на блаженият наш предшественик и трети български екзарх Стефан. Образ на изряден духовник, вдъхновен богослов, и всеотдаен архипастир, отдал всичките си сили и богати дарования в полза на Христовата църква и своя обичан народ. Днес десетилетия след неговото блажено отшествие, образът му стои още по-внушителен, за да ни напомня как трябва да се служи на народ, църква и отечество и да ни утвърждава в християнската ни вяра, която носим днес в усилията ни да сме достойни наследници и приемници на великите наши отци и предци от далечното ни и близко минало\", посочи в словото си Негово Светейшество. Той подчерта, че като приемник на екзарх Йосиф, не само на Софийската митрополитска катедра, но и като предстоятел на православната ни църква за нас е не само чест и радост, но и задължение и отговорност да сме в неговото родно място пред неговия роден дом, където Светата Пловдивска митрополия организира изпълващите се през настоящата година 140 години от неговото рождение. „Годишнина, която е добър повод да насочим вниманието си към образа на Екзарха и отново от неговия живот и служение да извлечем поуки. Спомняме си за свещеническия син от Широка лъка, извървял достойно целият дълъг път от Самоковската семинария през Киевската духовна академия до тогавашните реномирани западни университети, дипломирайки се навсякъде с успех и придобивайки завидна за времето си богословска езикова култура, с които заслужи славата на един от високобразованите наши духовници, даровити и обичани плодовити български църковни писатели. За монаха, приел пострига в ангелоподобното житие от ръцете на българския екзарх Йосиф, преминал през всички степенни на свещената йерархия, и достигнал до най-високата от тях, отдавайки на всяко място, на което е бил поставен от господа, най-доброто от себе си за процъфтяване на православната църква в своята родина и за утвърждаване на християнската вяра и християнския морал пред своя народ, за йерарха успял да доведе до край многогодишната борба на българската православна църква за премахване на достопечалната схизма с църквата-майка в Константинопол и да възстанови благодатното общение с останалите православни църкви високоиздигнати по този начин нейният авторитет международен и междуцърковен и очертавайки пътят към възстановяване на патриаршеското ѝ достойнство\", допълни патриарх Неофит. Той призова всички да си спомним за висшия български йерарх от критичното време на Първата световна война, който с множество готовност за саможертва и с целия си обществен авторитет успя да предотврати гибелта на десетки хиляди български евреи, определени за депортиране и в нацистките лагери на смъртта, записвайки по този начин не само своето име, но и името на светата православна църква със златни букви в историята на човечеството, показвайки на дело какво означава православната ни християнска вяра и завещаната ни от нашия Господ Исус Христос божествена любов към всеки човек, добави патриарх Неофит. Той уточни, че за всички тези и за още много неща от богатия и изпълнен с достойнство живот на преснопаметния български екзарх Стефан, ние си спомняме отново днес – 140 години след неговото рождение, събрани заедно в родното му място и застанали през бюст-паметника, издигнат тук през 2003 г. след като малко по-рано той беше удостоен със званието Праведник на света от Израелския мемориален институт и името му беше записано завинаги в светия град Йерусалим на почетна стена в Алеята на праведните. Негово Светейшество изрази признателността си за топлото посрещане от страна на всички домакини и най-вече на негово високопреосвещенство Пловдивския митрополит Николай, който организира тези чествания и ни предостави възможност отново да се докоснем до личността на преснопаметния Софийски митрополит и екзарх български Стефан. „Радостни сме и от факта, че светата ни Църква в лицето на Пловдивска митрополия стана собственик на дома на екзарх Стефан за спомен на бъдещите поколения. Божията любов, неговата милост и благодатното общение да бъдат с всички нас. Амин!\", каза още пред жителите и гостите на Широка лъка патриарх Неофит.", "date": "2018.09.23", "title": "Църквата отбеляза 140 г. от рождението на екзарх Стефан"}
{"url": "http://standartnews.com/balgariya/tsvetanov_koalitsiyata_shte_nominira_krasimir_vlahov_za_konstitutsionen_sadiya-376024.html", "text": "Вече има проведени разговори в управляващата коалиция по бъдещата номинация за конституционен съдия и това ще бъде Красимир Влахов - доскоро заместник-председател на Върховния касационен съд. Това съобщи лидерът на ПГ на ГЕРБ Цветан Цветанов. По думите му, номинацията ще бъде факт във вторник или в сряда след изслушвания в парламентарните групи на ГЕРБ и на „Обединените патриоти\". „Ще номинираме и ще предложим една действително достойна професионална кандидатура от средите на съдебната система\", подчерта Цветанов по БНР. „Днес имаме коалиционно споразумение, управленска програма и се движим по стъпки, които могат да гарантират четиригодишния управленски мандат. Ако не изпаднем в тази политическа криза, към която се стремят опозицията и президентът на БСП Румен Радев, нещата биха изглеждали съвсем различно след две години\", коментира Цветан Цветанов, според когото „президентът на БСП Румен Радев\" е доказал, че не може да бъде обединител на нацията, а може „само да противодейства и да противопоставя институциите една срещу друга\".", "date": "2018.09.23", "title": "Цветанов: Коалицията ще номинира Красимир Влахов за конституционен съдия"}
