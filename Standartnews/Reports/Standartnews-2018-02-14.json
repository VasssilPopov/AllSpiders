{"url": "http://standartnews.com/mneniya/svetat_se_otvarya_za_vina_ot_balgarski_sortove-368288.html", "text": "- На 14 февруари ще зарежем подобаващо, ще дадем старт на новата 2018 г. Годината започна добре, защото имаме умерен дъжд, малко слънце и нямаше минусови температури. Така че очакваме добра реколта. - Напролет ще пуснем ново бяло вино от сорта совиньон блан. За месец август планираме нова серия червено био вино. - Бих я определила като много успешна. Имаме 10% ръст на продажбите, завоювахме нови пазари. Реколта 2017 беше много добра. Заради климатичните условия количеството е по-малко, но за сметка на това качеството е отлично. Доволни сме от резултатите за 2017-а, очакваме 2018-а да е още по-добра година. През 2017 г. имаме общо 38 медала от най-престижните световни винени конкурси, от които 4 двойни златни медала, а две от нашите вина бяха определени за най-добро българско вино. - Пуснахме чисто сортов \"Мавруд\", който много бързо се наложи на пазара, а от белите – Хирондел /Hirondelle, совиньон блан) и Пивер /Pivert, шардоне/. - Препоръчвам чисто сортовия \"Мавруд\" - едно невероятно вино от български сорт. Също така  Contemplations\"- Merlot & Malbec, който като съотношение цена/качество е много добро вино. Освен това нека дегустират и вината от новата ни серия \"Шевал\" /Cheval/, които пуснахме миналата година. \"Шевал\" е серия, която се наложи изключително успешно на пазара. Това е рекорд за \"Катаржина\" за толкова бързо и добре наложено вино. Очакваме през 2018 г. също много добри червени вина от реколта 2017, белите и розета вече са на пазара, които също ще изненадат нашите почитатели с отличното си качество. - Да, предпочитанията се променят постоянно. България следва световните тенденции. В момента предпочитанията са повече към чисто сортови вина. Също така към вина с по-малко изразен дъб, по-предпочитани са плодови вина, по-естествени аромати, не толкова отлежали. Последните тенденции са именно такива. Както и към вина с по-нисък алкохолен градус, по-леки за пиене, в които се усеща натуралният вкус на гроздето. - Много са нещата, които водят до успех. Изключително важно е виното да е с добро съотношение между цена и качество. Изключително важно е то да изглежда добре, т.е. бутилката и етикетът да бъдат добре оформени. От голямо значение е и начинът, по който виното се презентира пред потребителите и каква е аудиторията, която искаме да спечелим. Стараем се винаги да сме различни и иновативни в подхода към клиентите ни. Затова създадохме нашата онлайн платформа, която се казва  WINEBOOKING. Идеята на WINEBOOKING е да съберем няколко неща в едно. Освен, че е онлайн магазин, искаме да създадем общество, в което, след регистрация, желаещият ще получи специално отношение във всяка една посока - ще предлагаме възможност за подаръци в специални кутии, ще доставяме вино на място, в блога ще срещаме клиентите с топ световни сомелиери, които ще дават насоки какви вина с коя храна се комбинират и още много други предимства. Нашата идея е да популяризираме културата за пиене на вино и да подпомогнем хората в техния избор. Факт е, че заставайки пред рафта в магазина, дилемата какво да изберат, е много сериозна. - България е известна с вината си в Полша, Русия, Чехия. В тези държави се внасят изключително евтини вина, особено в Русия. Затова за нас е много важно да позиционираме българските вина на нови пазари, като например САЩ, Китай, Япония. Също така да си върнем позициите на старите и забравени вече пазари като Англия, Германия. В Скандинавските страни е по-различно, защото там е монопол и е трудно да пробиеш. - Да, определено. В момента това е много модерно, много актуални са традиционните български сортове. Чужденците, които идват в България, първо търсят местни сортове. И аз смятам, че през следващите години това ще бъде най-големият хит и за експорт, ще се  изнасят много по-лесно традиционни сортове, отколкото каквито и да било други. - От червените - мавруд и рубин основно. - Не трябва да делим управляващите на мъже и жени. Да, сферата, в която съм аз, е управлявана основно от мъже. Но смятам, че жените са много по-отговорни, коректни, постоянни, точни. - Това е сигурно. Един човек, за да бъде успешен, то той трябва да се обучава всеки ден, независимо на колко години е. На мен лично ми даде много последното образование, което придобих в OIV (International Organization of Vine and Wine). Научих много, видях как са изградени най-големите световни винени брандове, видях, че \"Катаржина\" може да бъде сред водещите световни изби и в момента вървим по този път. Справяме се успешно и смятаме, че чрез \"Катаржина\" можем да покажем на света, че българското вино наистина е променено, че в този бранш са инвестирани не малко пари през последните 10-15 години. Имаме много добри специалисти - технолози и енолози, които пътуват по света, за да следят новостите, предпочитанията на клиентите, вкусовете. Изучаваме много добре пазарите, на които искаме да стъпим. За нас основното е качеството на виното и ние постоянно се информираме за световните тенденции, като участваме във винени конкурси. Защото много добре знаем, че качването към върха е лесно, но задържането там е много трудно. - Да бъдат по-смели, да вярват, че в България произвеждаме висококачествени вина. Да бъдат постоянни в качеството, защото това е изключително важно. И да бъдат по-активни в търсенето на нови световни пазари. * * * *", "date": "2018.02.13", "title": "Светът се отваря за вина от български сортове"}
{"url": "http://standartnews.com/mneniya/merkite_na_bryuksel_mozhe_da_destabilizirat_gazoviya_pazar-368245.html", "text": "- Проектът предизвика много сериозна опозиция сред европейските фирми и заинтересованите партньори, което за мен не беше изненадващо, тъй като вече ясно може да се видят отрицателните последици, които би предизвикало такова решение. Очаквах тази реакция. - Приемането на такова решение би създало несигурност във функционирането на вече съществуващите газопроводи. Но освен това ще има и още един много важен отрицателен ефект- ще се стигне до излишно увеличаване и усложняване на регулаторните и ограничителни механизми в европейското законодателство, намаляващи свободата на европейския пазар. Или изразено по-накратко- повече бюрокрация, по-малко пазар. И на трето място, не считам, че поправките ще допринесат с нещо за подобряване на енергийната обезпеченост и сигурност в Европа. Напротив, ще направят снабдяването с природен газ по-несигурно, с повече сътресения и неизвестни. - Като се поставят повече регулаторни бариери пред вече съществуващи и предстоящи газопроводи ще се затрудни значително тяхното функциониране. За да продължи нормалният им, както до сега, ритъм на работа ще се наложи отделно да бъдат приети специални норми предвиждащи изключения за редица конкретни случаи, т.е. норми срещу предложените норми. Това означава допълнително усложнение на и без това сложните регулаторни мерки и механизми, допълнителна бюрокрация или още една крачка срещу пазарните принципи. - В проекта въобще не са споменава какво ще се третира като изключение и какво не. Това означава, че след това по изключенията ще има отделно договаряне и пазарлък. Цялата тази ситуация вече започна да създава напрежение и несигурност в такъв фундаментален за европейското стопанство отрасъл какъвто е енергетиката и по-специално газовият сектор. - Известно е, че европейският газов пазар е много привлекателен. Той живее от това, че предлага изгодни цени както за потребителите, така и за доставчиците, но най-важното, че гарантира дългосрочни юридически условия за консуматори, разпределители и доставчици, които да са предвидими и прозрачни в дългосрочна перспектива. Сигналите и посланията, които се изпращат с такива \"инициативи\"меко казано не подобряват, а усложняват енергийната обстановка в ЕС. - И фирмите, но преди всичко чуждестранните газови доставчици биха пострадали. Те зависят от тръбопроводите, те няма как да доставят газта по друг начин и се получава един вид изнудване. Допускам, че ако бъдат приети тези изменения ще възникнат и редица допълнителни въпроси и неяснотии, които в момента дори не сме в състояние да предвидим. Как биха, на пример, функционирали в новите условия европейските газови терминали и газови хранилища? Какви промени биха настъпили в правилата регулиращи тяхната дейност. Има и много други подобни ситуации. - Важното е да не се допусне тези решения да бъдат взети прибързано, преди да е направен сериозен, пълен, компетентен анализ на щетите, които биха възникнали. Това в момента липсва и трябва да бъде направено. В противен случай би изглеждало несериозно и непрофесионална. - Точно така, тези предложения бяха подложени на масивна критика както от страна на германските фирми, така и от страна на германското правителство. - Не мога да си представя предложения законопроект да бъде прокаран в този си вид. Със сигурност ще бъде върнат за обсъждане и преработване. И това ще отнеме доста време. - Честно да Ви кажа, мен ме озадачава позицията на Полша и на Прибалтика, защото предлаганите промени влизат в пълно противоречие с техните енергийни интереси. За това ме учудва, че поляците са толкова активни поддръжници, те най-силно и най-активно приветстваха въпросните предложения. - От гледна точка на ситуацията днес- няма да го подкрепят, повечето са против. Много страни в унисон дадоха да се разбере, че не одобряват предложението. Аргументите им бяха едни и същи- газовият пазар в ЕС не бива да се дестабилизира.", "date": "2018.02.13", "title": "Мерките на Брюксел може да дестабилизират газовия пазар"}
{"url": "http://standartnews.com/mneniya/dzhendarite_uplashiha_58_ot_balgarite-368280.html", "text": "86% от българите вече са чули за Истанбулската конвенция. Това на практика означава всички. Сред чувалите обаче 58% не одобряват България да я приеме. Едва 19% са \"за\". Съотношението е приблизително три към едно, а останалите се колебаят. Това показват данните от изследване на социологическата агенция \"Галъп\", независимо от външно финансиране. Във всички социални групи преобладава отрицанието към конвенцията. Известно изключение са привържениците на ГЕРБ, където близо една трета приемат документа, а две пети все пак я отхвърлят. Разбира се, по този въпрос едва ли има огромна запознатост, но в такива обществени дискусии е важно да се провери най-вече какъв образ се е създал. Общият имидж на конвенцията очевидно е негативен за българите, коментират социолозите. Според тях общественият ефект от дебата за Истанбулската конвенция е сериозен, защото огромната част от пълнолетните българи се оказват въвлечени в него. Други теми от публичния дебат в последните дни обаче срещат одобрение- най вече се подкрепят различните типове проверки на съответните контролни органи – на имущество, на кметове, на железниците и т.н. Например 78% споделят мнението, че никога не е късно да се проверява нечие богатство. 20% обаче смятат, че вече е много късно, сочат още резултатите от проучването. По повод скорошните разкрития по отношение на железниците, участниците са били помолени да дадат цялостна оценка на БДЖ по скалата от 2 до 6. Средната оценка е 3,2. Тя е доста нисък атестат за общото състояние на железниците, макар и да не е безнадеждно лош. Обществото е безусловно съгласно, че положението с подобни системи като железниците е твърде тежко, но дава и шансове за поправяне, анализират още социолозите. * * * * *", "date": "2018.02.13", "title": "Джендърите уплашиха 58% от българите"}
{"url": "http://standartnews.com/mneniya/kamerite_ne_sa_panatseya-368283.html", "text": "През последните седмици станахме свидетели на няколко случая на насилие над деца в учебни заведения. Напълно разбираеми са притесненията на родителите, които се тревожат от случващото се в детските градини и училищата и от тормоза от страна на възрастни над деца. Това насилие е абсолютно недопустимо и е нормално хората да искат решение на този проблем. Родителите настояват за поставяне на камери, защото не получават достатъчно информация за това, което става в детските градини и училищата. Или пък когато дават сигнал, че виждат някаква нередност, не получават адекватна реакция насреща. Нещата някакси се потулват и няма промяна и последствия. Така че искането за камери е обяснимо. Проблемът е, че камерите не решават проблема с насилието. Те могат само да фиксират симптомите, но не и да адресират причините. А те се крият в това, че групите и класовете са препълнени, един учител трябва да работи с 30 и повече деца и при към неговата работа. Той не получава и подкрепа, свързана с неговата квалификация, подкрепа в трудни ситуации. Вместо помощ, учителят обикновено получава само упреци и наказания. И е съвсем естествено, че в тези ситуации преподавателите прегарят, изпускат нервите си и реагират по неприемливи начини. Разбира се, това не може да бъде оправдание. Трябва да се търсят решенията в премахването на причините, довели до ексцесиите. Поставянето на камери само измества проблема от едно място на друго и не премахва насилието. В голяма част от училищата има инсталирано видеонаблюдение, но насилието там не намалява, просто се премества на други места. Много бързо хората се научават къде има камери и къде не. Да не говорим, че те не могат да уловят психическия тормоз - един учител може да изтормози силно детето с думи, с презрение. Проблемът е, че не се работи по никакъв начин да няма пропаст между учители и родители. Трябва да има повече неща, които да ги правят партньори. Учителите трябва да знаят как и да имат време да работят с майките и бащите. Този труд трябва да им се заплаща, а не само да се изисква от тях. Трябва да се преразгледа ролята на класния ръководител, да се премахне обучението на две смени, защото в препълнените училища няма къде да се срещнат родителите и учителите. Нужно е те да получават методологическа подкрепа по време на работата си. А когато има нужда - да получават и психологическа такава. Това обаче не означава, че трябва да им се слагат етикети. Означава да има повече психолози, повече подкрепа. Защото учителите се товарят с изключително много неспецифична работа, която им отнема много време и сили. Те са поставени в много тесни рамки, т.е. липсва им по-голяма свобода при избора на начина и темпо на работа. Това пречи на техния творчески подход. А да не забравяме, че учителстването е една изключително творческа професия. Това не са чиновници, които да местят папки от едно място на друго, а хора, които работят с деца. За тях са много важни вдъхновението и ентусиазма. Това по никакъв начин не се оценява. Учителите се оценяват изключително през документация и насила биват превръщани в чиновници. Това няма как да не бъде фактор за прегаряне.", "date": "2018.02.13", "title": "Камерите не са панацея"}
{"url": "http://standartnews.com/svyat/mogerini_azerbaydzhan_e_vazhen_partnyor_na_es-368289.html", "text": "Върховният представител на ЕС по външната политика и сугурността Федерика Могерени потвърди след заседание в Брюксел на Съвета за сътрудничество между ЕС и Азербайджан пълната подкрепа на ЕС за независимостта, суверенитета и териториалната цялост на Република Азербайджан. На пресконференция с азербайджанския външен министър Елмар Мамaдяров тя подчерта, че преговорите за ново споразумение за стратегическо сътрудничество между ЕС и Адербайджан скоро ще завършат. Могерини отбеляза, че Азербайджан е важен партньор на ЕС, който е най-големият инвеститор и търговски партньор на Баку. \"Срещата ми с Елмар Мамадяров придаде много важен импулс за укрепване на сътрудничество\", каза Могерини и подчерта, че визитата на азербайджанския президент Илхам Алиев в Брюксел през 2017 г. била много важна за развитието на двестранните връзки.", "date": "2018.02.13", "title": "Могерини: Азербайджан е важен партньор на ЕС"}
{"url": "http://standartnews.com/kultura/silvi_vartan_pee_za_dzhoni_holidey-368268.html", "text": "Малко преди концертите ѝ в България (19-ти и 21-ти април) и няколко месеца след смъртта на рок звездата Джони Холидей, Силви Вартан ще изнесе специален концерт, посветен на бившия си съпруг и техните незабравими години заедно, в легендарната зала Le Grand Rex във Франция. Това ще бъде първият концерт, част от прощалното ѝ турне, озаглавено „Forever Sylvie\". „След 15 години спокойно мога да кажа, че истинската любов никога не умира. Някои хора успяват бързо да се възстановят и да приемат загубата на любим човек, но аз не съм един от тях. Ще бъде трудно\", споделя Силви. През март иконата на 60-те ще се върне назад във времето на свободния дух и ще потопи феновете си в няколкочасово носталгично шоу за творчеството на мъжа, съживил рок'н'рол музиката във Франция. Във Facebook Силви Вартан също сподели нетърпението си да излезе на сцената в Le Grand Rex за първи път и най-накрая да осъществи детската си мечта. Следващата ѝ спирка ще бъде родната и скъпа на сърцето България, която Вартан напуска още като малко момиче. Концертът в страната, който изнася през 90-те, е едно от най-разтърсващите преживявания в пъстрата ѝ кариера. Ето защо иконата на френската музика ще се върне за последен път у нас, за да си вземе финално „сбогом\" с любимата си публика в рамките на цели два концерта. Първият е във Варна на 19 април 2018 г. в Двореца на културата и спорта, вторият е на 21 април 2018 г. в София в зала 1 на НДК. Билетите са в продажба в мрежата на Eventim, бензиностанциите OMV, Билетния център НДК, и на касата на ДКС Варна на цени от 50 до 120 лева.", "date": "2018.02.13", "title": "Силви Вартан пее за Джони Холидей"}
{"url": "http://standartnews.com/biznes/balgarsko_vino_s_dvoen_zlaten_medal_ot_konkurs_v_kitay-368277.html", "text": "Аугео Фемили Естейт Мелник 55 спечели най-високото възможно отличие от конкурса China Wine and Spirits Awards CWSA Best Value 2018! Това е единственото българско вино с двоен златен медал от тазгодишното издание на конкурса. „Изключително щастливи и горди сме, че първото вино в портфолиото на \"Аугео Фемили Естейт\" получава поредно признание на международен конкурс\", заяви Гергана Манолова, маркетингов директор и съдружник във фирмата производител \"Екскуизит Уайнс\". „Вино от уникалния български сорт Мелник 55 да бъде сред отличените с двоен златен медал само четири месеца след появата си на българския пазар е невероятно постижение\", допълни тя. CWSA е най-големият и престижен винен конкурс в Китай. Традиционно в него участват най-добрите вина от над 55 държави. Тази година участниците са рекордно много – над 5 000. На „сляпа\" дегустация над 100 международни съдии дават своята оценка за качеството на виното. Този успех е поредното доказателство, че българските вина се оценяват високо на световни конкурси и на важни за страната ни пазари, категорични са производителите.  Гергана Манолова обяснява защо е избрано името \"Аугео Фемили Естейт\". \"Аугео идва от латински и е формата за първо лице единствено число на глагола augēre, което в превод означава раста, нараствам, разраствам се, но също така и почитам, уважавам. Нашето вино е отражение на името си, тъй като значението му поставя началото и дава хоризонт за перспектива и растеж, а едновременно с това показва и уважение и почит към предците ни и към земята ни\", казва мениджърът. * * * * * Аугео Фемили Естейт Мелник 55 2016 е вино с пурпурно червен цвят, интензивен и добре балансиран аромат. Първото си международно признание Аугео Мелник получи на престижния английски винен конкурс International Wine Challenge 2018, когато стана единственото вино от България с медал в това издание. Аугео Мелник 55 се продава ексклузивно в ресторант The View от края на октомври 2017. В края на март 2018 портфолиото на Аугео Фемили Естейт ще бъде допълнено с две бели вина и две розета, а именно Аугео Совиньон Блан 2017, Аугео Шардоне Барел 2016, Аугео Розе Широка Мелнишка 2017 и Аугео Екскуизит Розе Сира и Каберне Совиньон 2017. Наесен очакваме и Аугео Мелник 55 2017и Аугео Руен 2017. Повече информация на сайта http://augeofamilyestate.bg/, във фейсбук @AugeoFamilyEstate и Инстаграм.", "date": "2018.02.13", "title": "Българско вино с двоен златен медал от конкурс в Китай"}
{"url": "http://standartnews.com/svyat/kim_chen_un_pohvali_yuzhna_koreya_za_olimpiadata-368255.html", "text": "Севернокорейският лидер Ким Чен Ун похвали Южна Корея за „впечатляващите\" усилия около посрещането на делегацията от Севера по време на Олимпийските игри в Пьонгчанг. Коментарите му бяха направени след завръщане от Пьонгчанг на водената от сестрата му делегация. Ким Чен Ун е благодарил на Южна Корея за важността, която са придали на севернокорейските представители. Сестрата на Ким Чен Ун- Ким Йо Чен, предаде в Сеул покана към президента Мун Дже Йн да посети Пхенян в близко време. Засега той не е дал отговор на поканата от Пхенян. Безпрецедентната визита се разглежда като значително затопляне в отношенията. Мнозина обаче смятат, че по този начин на Пхенян е позволено да спечели битка в пропагандата.", "date": "2018.02.13", "title": "Ким Чен Ун похвали Южна Корея за Олимпиадата"}
{"url": "http://standartnews.com/lyubopitno/10minutnoto_uprazhnenie_koeto_shte_vi_pomogne_da_sprete_da_se_trevozhite-368266.html", "text": "Избягайте от притесненията за миналото и бъдещето и се фокусирате върху настоящия момент само с едно 10-минутно упражнение. Вижте как  да спрете да се тревожите: Само 10 минути медитация всеки ден е ефективна срещу повтарящи се натрапчиви мисли и тревожност, откри ново изследване. Участниците в изследването, които са медитирали дори за кратки периоди от време, са открили, че е много по-лесно да се фокусират в настоящия момент и заобикалящата ги ситуация, отколкото върху вътрешните си мисли. Според Менгран Ксу, водещият автор на изследването, медитацията помага на тревожните хора да изместят своето внимание от собствените си тревоги към реалния външен свят. А това им помага за решаването на конкретни задачи. 82-та участници в изследването са практикували медитация или са слушали аудио история. Тези, които медитирали, решавали по-успешно поставените им задачи след това. Ксу смята още, че натрапчиви мисли пречат на способността на хората да учат и да изпълняват поставените им задачи.", "date": "2018.02.13", "title": "10-минутното упражнение, което ще ви помогне да спрете да се тревожите"}
{"url": "http://standartnews.com/kultura/lisa_dzherard_pee_parche_za_oskar_v_ndk-368249.html", "text": "„Кулминация в тишината\" – така определя „Симфония на скръбните песни\" диригентът визионер Йордан Камджалов. Творбата на Хенрик Гурецки, която ще чуем на грандиозен концерт на 14 март в НДК, е уникална композиция с три бавни и изключително въздействащи части -\"ленто-ленто-ленто\". През 2015-а Камджалов я поставя за първи път с Хайделбергската филхармония, на която е главен диригент по това време. По-особеното на изпълнението е фактът, че българинът дирижира произведението без партитура – изключително постижение, което многократно засилва усещането от силно въздействащата музика. Композиторът Петерис Васкс определя стила на Камджалов като „вулкан и аскет\", а критиците не могат да скрият възторга си от факта, че маестрото и филхармонията успяват да предизвикат напрежение и интензивност, кулминиращи именно във върховното усещане за „крещяща тишина\". На 14 март с Камджалов и ръководения от него български международен Дженезис оркестър като солист излиза световноизвестната Лиса Джерард. „Бездънното гърло\" се завръща в България заради сензационния проект на маестрото. Както вече стана ясно, Камджалов надгражда предизвикателствата, които самият той репертоарно си поставя всеки нов сезон. Гранд дамата на вокалните експерименти, позната на световната публика от култовия дует Dead can dance, беше у нас в началото на лятото, за да представи новия си албум с \"Мистерията на българските гласове\". Именно тогава Камджалов й отправя предложението, на което тя не може да откаже - да изпълни „покъртителните\"  по думите му песни на полския композитор.  Джерард незабавно се съгласява и това, което всички предпоставки до момента гарантират, е фурор на най-високо творческо, концептуално и музикално ниво. Няма да липсват и изненади в стил Камджалов–Джерард. Лиса ще хване микрофона за Sacrifice от саундтрака на „Вътрешен човек\" – филмът с Ал Пачино, който получи 9 номинации за \"Оскар\" през 1999-а. Джерард, която с Брендан Пери през осемдесетте години на миналия век създават даркуейв дуото Dead can dance, е и композитор на официалната музика на още хитове -„Гладиатор\" на Ридли Скот, „Горящият човек\", новозеландската продукция с множество награди „Ездачът на китове\". За работата си по „Гладиатор\" заедно с Ханс Цимер Лиса получава номинация за \"Оскар\", печели \"Златен глобус\" и серия други международни отличия. За австралийската певица философ, както я определи авторитетно музикално издание, България е стара любов и предопределеност. След като чува \"Мистерията на българските гласове\" през осемдесетте, тя получава, по собствените й думи, кода за космичното пеене. Близки до певицата разказват за желанието й  да си купи къща в Родопите. Голямата любов на мистериозната певица са неведомите вокални търсения и кучетата, които са неотлъчно до  Дивата с невероятния контра алт. Освен всичко друго, Лиса свири на специфични инструменти като янгкин - китайски ударен дулцимер.", "date": "2018.02.13", "title": "Лиса Джерард пее парче за \"Оскар\" в НДК"}
{"url": "http://standartnews.com/svyat/ergodan_zaplashi_sasht_s_osmanski_shutove-368287.html", "text": "Повече от очевидно е, че САЩ още не са яли османски шутове, заяви президентът и партиен лидер Реджеп Ердоган в отговор на заканата на Вашингтон, че ако Турция удари американските военни части в Сирия, ще получи ответен удар. По време на редовното заседание на парламентарната група на управляващата ПСР Ердоган реагира с остри нападки към Белия дом заради отправените предупреждения за възможен сблъсък на сирийска територия. „Ако бяхме започнали операцията си през лятото, укрепленията там щяха да се превърнат в крепости. Ние нямаме какво повече да говорим на онези, които твърдят, че няма заплаха за страната ни откъм Сирия. Най-подходящата реакция е рефлексът на турската армия. На всичкото отгоре те /САЩ/ искат ние да се предадем на терористите. Що за членство в НАТО е това? Ако ние сме заедно в НАТО, както Турция, така и САЩ са длъжни да се съобразяват с правилата на алианса\", заяви Ердоган пред своите в парламента. Той подчерта, че НАТО не е само САЩ, а и всички останали държави-членки и според вътрешния закон на алианса всички са длъжни да го следват и да се съобразяват с него. Ердоган настоя Вашингтон да спре да твърди, че кюрдските отряди от сирийския клон на ПКК не са терористична организация и да действа като съюзник в НАТО – щом една страна-членка е мишена на въоръжени нападения, всички останали трябва да се противопоставят, защото законът на алианса изисква това.", "date": "2018.02.13", "title": "Ергодан заплаши САЩ с \"османски шутове\""}
{"url": "http://standartnews.com/sport/dafovska_vse_oshte_bez_bagazh_i_s_drehi_pod_naem_v_pyongchang-368278.html", "text": "Председателят на федерацията ни по биатлон Екатерина Дафовска продължава да е без багаж в ПьонгЧанг. Куфарите на Катя са някъде по трасето София - Москва - Сеул, а тя ходи в олимпийското село с дрехи назаем. Дафовска, която е единствената ни шампионка на зимна олимпиада, се надява багажът и все пак да се появи тези дни. Алпиецът ни Алберт Попов също имаше този проблем. Дори се наложи той да тренира по дънки. За радост обаче вече куфарите са пристигнали и Попов няма проблеми с дрехите и екипировката.", "date": "2018.02.13", "title": "Дафовска все още без багаж и с дрехи под наем в ПьонгЧанг"}
{"url": "http://standartnews.com/biznes/dogovaryame_savmestni_turisticheski_paketi_s_turtsiya-368285.html", "text": "Да бъдат създадени съвместни туристически пакети между Турция и България са се договорили министрите на туризма на двете страни. Това каза министърът на културата и туризма на Турция Нуман Куртулмуш. С министър Ангелкова са се разбрали да се създаде работна група между двете страни, за да бъдат обсъдени тези проекти. Турските туристи предпочитат България като зимна туристическа дестинация, отбеляза той. Куртулмуш беше в страната ни на двудневно посещение по повод неформалната среща на министрите на туризма на ЕС. Той посочи, че това двудневно посещение е било много ползотворно и положително. Вярвам, че то ще даде тласък на отношенията както между България и Турция, така и между Турция и ЕС, допълни той. Турският министър е имал среща с българските министри на културата Боил Банов и на туризма Николина Ангелкова. Куртулмуш посочи, че е необходимо да продължи сътрудничеството между двете страни в областта на туризма. Ако увеличим обмена на културните мероприятия и това културно наследство, което имаме, това непременно ще повлияе и на туризма, коментира той. Научих че след откриването на реновираната Желязна църква в Истанбул, много български туристически агенции са организирали турове до там, това е много радващо, каза той. Срещата с министър Боил Банов също беше много ползотворна, каза Куртулмуш и добави, че са постигнали договорка за подписването на два документа - протокол за двустранно изграждане на културни центрове в двете страни и споразумението за опазване на недвижимото културно наследство. В отговор на репортерски въпрос той посочи, че с министрите на културата и туризма не сме обсъждали строежа на втора джамия в София.", "date": "2018.02.13", "title": "Договаряме съвместни туристически пакети с Турция"}
{"url": "http://standartnews.com/lyubopitno/v_dubay_otkriha_nayvisokiya_hotel_v_sveta_-368257.html", "text": "Най-високият хотел в света беше открит в Дубай.  356-метровата сграда има 528 стаи, 75 етажа и ресторант на последния, от който се вижда буквално на километри. Строежът е продължил 4 години, а сградата все още не е отворена официално за гости. Хотелът подобри рекорда на другия подобен, също в Дубай. Той е висок 355 метра и 35 сантиметра, според Книгата на рекордите на Гинес. В Дубай се намира и най-високата сграда в света - Бурж халифа, която е висока 828 метра.", "date": "2018.02.13", "title": "В Дубай откриха най-високия хотел в света"}
{"url": "http://standartnews.com/sport/ski_begachite_s_uspeshna_trenirovka_v_sprinta-368267.html", "text": "Българските ски бегачи на олимпиадата си направиха успешна тренировка по време на квалификациите в спринта на 1,4 км. Веселин Цинзов зае 59-о място, Йордан Чучуганов е 68-и, а Антония Григорова е 66-а. \"Не ми хареса как се класирах, но трябва да се има предвид, че аз никога не съм бягал спринт. Надявам се това да ми е било едно добро контролно за 15-те километра и там да се представя на шест. Пистата е тежка, каквато аз обичам и се надявам в следващия старт всичко да ми е наред\", коментира Цинзов. Дебютантът Чучуганов пък разкри, че е бил под леко напрежение преди старта. \"След като избягах квалификацията съм много добре. Спринтът го използвахме като тренировка за 15-ете километра, допълни Чучуганов.", "date": "2018.02.13", "title": "Ски бегачите с успешна тренировка в спринта"}
{"url": "http://standartnews.com/balgariya/obzor_marokanetsat_dzhihadist_imal_5_falshivi_pasporta-368276.html", "text": "Задържаният у нас джихадист Науфал Рашид Захри е разполагал с пет различни документа за самоличност, всичките фалшиви. В него са намерени сирийски лична карта, паспорт, шофьорска книжка и документ за семейно положение, както и испанска лична карта. Установено е, че при тях са преправяни оригинални бланки, за да се сложи лика на Захри. Това стана ясно от думите на говорителя на главния прокурор Румяна Арнаудова вчера. 35-годишният Захри е задържан миналия петък след като от мароканския клон на Интерпол са го разпознали. Той е издирван от международната полицейска организация по искане на властите в родината му за тероризъм и участие в групировката \"Ислямска държава\". Вече стана ясно, че Захри е имал висока длъжност в ИД, където отговарял за техническото обезпечаване на военните лагери в сирийската област Деир ер Зор. В Мароко пък вербувал и обучавал бойци за терористи.  Захри влязъл у нас на 13 януари, когато заедно с още 27 чужди граждани се опитал да премине нелегално българската граница. Групата е задържана между селата Сладун, след което мигрантите са изпратени в центъра в Харманли, където е започнала проверка. Всички от групата с изключение на Захри, са подали веднага заявление и са поискали хуманитарен статут. Мароканецът се опитал да заблуди българските власти, че е сирийски гражданин и показал паспорт, който се оказал фалшив. След като беше разпознат от Интерпол като издирван джихадист, по искане на прокуратурата съдът в Хасково нареди Захри да остане в ареста за срок от 90 дни до приключване на делото за екстрадицията му в Мароко. Пред съда той заяви, че е бил 4 години в Сирия, но не е терорист, а механик на тежка строителна техника. Преди два месеца отишъл в Турция заедно с жена си и шестте им деца. После изпратил семейството си в Мароко, а той платил 2200 евро на трафиканти, за да го прекарат през българската граница. Не искал да се връща в родината си, защото заради престоя му в Сирия без съд щели да го хвърлят в затвора, където имало опасност да го убият. Според Арнаудова властите в Мароко издирват Захри за \"съставяне на група и подготовка за извършване на терористични действия, противозаконно използване и притежаване на огнестрелни оръжия в рамките на организационен проект, целящ да посегне на националната сигурност и обществения ред в Мароко, организирано масово присъединяване към терористична организация, получаване на обучения, набиране на средства, както и набиране на големи групи от хора, които да се присъединят към \"Ислямска държава\". На 5 и 6 февруари в съда в Ал Рияд са били разпитани двама съратници на Захри, които са заявили, че той е изключително лоялен член на \"Ислямска държава\" и че е подпомагал изцяло дейността на тази терористична организация, използвайки собствените си умения на механик. \"Според техните показания, лицето е достатъчно високо в йерархията на \"Ислямска държава\", тъй като демонстративно е носел боеприпаси и множество гранати, както и колан за самовзривяване. Така, че очевидно той е сериозна част от тази организация\", каза още Румяна Арнаудова. Тя подчерта, че вчера пред съда мароканецът е заявил, че не желае и не дава съгласие за облекчена процедура по връщането му, но едновременно с това не е подал и заявление за получаване на статут. \"Очевидно намерението му не е да остане в България. Вероятно според нас е имал намерение да се отправи към Западна Европа\", заяви говорителят на главния прокурор. * * * * * \"Задържаният мароканец е едно от доверените лица в \"Ислямска държава\". Търсят го точно за това. Мароканските колеги казват, че е опасен\". Това заяви пред бТВ вътрешният министър Валентин Радев и обясни, че Захри не е влизал друг път у нас, а до задържането му през цялото време е бил в затворен лагер. МВР шефът обясни влизането му в България с това, че граничната полиция често оставя умишлено мигранти да минават границата, за да заловят каналджиите. Според него няма смисъл на самата ограда да се хващат бежанци, ако има шанс да бъдат задържани хората, които им помагат да влязат на българска територия. Радев допълни, че от началото на годината натискът на границата с Турция е сведен до минимум. Той цитира доклад на европейската служба Фронтекс, в който се казвало, че това е най-добре охраняваната граница на Стария континент. \"Не сме в Шенген по политически причини - най-вече от Холандия и Германия. Притесняват се не само от нелегални имигранти, но и от стоки и товари\", добави Радев. И увери, че няма по-стабилна държава на Балканите от България.", "date": "2018.02.13", "title": "ОБЗОР: Мароканецът джихадист имал 5 фалшиви паспорта"}
{"url": "http://standartnews.com/biznes/deputatskata_zaplata_skacha_s_pochti_300_leva-368286.html", "text": "Средната заплата на българските депутати се вдига с 297 лв. и вече е 3540 лв. Това произтича от разпространените от Националния статистически институт данни за средната работна заплата в страната през последното тримесечие на 2017 г. През последния месец на четвъртото тримесечие на 2017 г. - декември, средната заплата в обществения сектор, която служи за изчисляване на депутатската, е била 1180 лв., докато септемврийската, по която се изчисляват в момента депутатските заплати, е била 1081 лв. Според правилника на парламента депутатската заплата е три пъти средната в обществения сектор през последния месец на предното тримесечие. Т.е. досега е била 3243 лв., а сега става 3540 лв. Председателят на парламента взима с две трети от депутатската заплата отгоре и то без да се брои добавката за трудов стаж. Най-висока заплата в управлението взима президентът – двойна на депутатската, т.е. основната заплата на Румен Радев сега става 7080 лв., а досега е била 6486 лв. Това е основната заплата без добавки за трудов стаж, звания и др.", "date": "2018.02.13", "title": "Депутатската заплата скача с почти 300 лева"}
{"url": "http://standartnews.com/balgariya/praktichno_vecherya_vmesto_prasten_za_denya_na_vlyubenite-368284.html", "text": "Все повече хора предпочитат да подаряват за днешния празник на Свети Валентин романтично преживяване вместо материален подарък. Това сочи новото издание на ежегодното проучване Mastercard Love Index. Според изследването, в периода около Деня на влюбените разплащанията, свързани с изживяване на емоционални моменти, се повишават с 6% от 2015 г., а броят трансакции с тази цел е нараснал с над 17% за същия период. Годишното проучване, което представя данни от анализ на разплащателните трансакции с кредитни, дебитни и предплатени карти за последните три периода на Св. Валентин (11–14 февруари 2015–2017), разкрива, че най-сигурният път към сърцето на любимия човек минава през вечеря навън. Най-популярният подарък за празника е с 40% дял от разходите на влюбените и 75% дял от всички трансакции за периода през 2017 г. Желанието да зарадваш партньора с незабравимо пътуване (със самолет или влак) също отбелязва значителен ръст – броят на трансакциите с тази цел се е увеличил с 23% през 2017 г., което представлява 22% от общите разходи през най-романтичния ден от годината. Престой в хотел също остава сред фаворитите сред предпочитанията с дял от 27% от разходите. Данните доказват развитието на „икономика на преживяванията\", която се движи от стремежа към щастие чрез създаването на емоционални моменти, а не през закупуването на материални подаръци. Средствата, похарчени за доскоро традиционни за Св. Валентин подаръци като цветя се понижава с 3%, въпреки че броят трансакции се е увеличил с 14%, което показва, че когато става въпрос за символите на романтиката, дори едно цвете може да означава много повече от голям букет. Подобна е ситуацията и при бижутата – похарчените средства намаляват с 9%, но трансакциите се увеличават с 10% спрямо 2015 г. Междувременно проучване на \"Марица\" показва, че все повече дами предпочитат прагматични подаръци за Св. Валентин.  14 февруари е поредният ден от годината, в който моловете и специализираните магазини за сувенири и подаръци разчитат да вдигнат оборотите. В промоциите за Св. Валентин обаче все по-активно се включват търговците на техника и мобилните оператори. Преса за коса или епилатор могат да се закупят с намаление дни преди празника. Същото важи и за кухненските роботи и мини пекарни. Това важи и за хубави кафе-машини. Нови телефони, таблети и лаптопи също са с падащи цени до -20 процента. Въпреки че времената се менят и дамите са много по-склонни да приемат подарък, който ще им е от полза, а не със сантиментална стойност, все пак романтиката няма как напълно да изчезне. Най-добре мъжете да не се отказват от розата или букета и картичката с лично послание. Те придават онова настроение, което празникът на влюбените предполага.", "date": "2018.02.13", "title": "ПРАКТИЧНО! Вечеря вместо пръстен за Деня на влюбените"}
{"url": "http://standartnews.com/balgariya/smarten_sluchay_v_loveshkiya_zavod_osam-368282.html", "text": "Работник на 47 години е починал след трудова злополука в Завода за отливане на чугуни \"Осъм АД\" в Ловеч, а друг е настанен в болница, съобщи директорът на инспекцията по труда в Ловеч Митко Митев. По думите му, става въпрос за два инцидента. Първият е възникнал вчера /12 февруари/ около 12.40 ч. Пострадалият, който е работел като шлосер, заедно със свой колега са транспортирали филтър за аспирационна система, посредством мотокар от ремонтен цех. Филтърът е започнал да пада, а мъжът се е опитал да го задържи, но е бил затиснат от него. Откаран е в болница в Плевен, с тежки наранявания, но по-късно е починал. Митко Митев поясни, че в момента се извършва проверка по случая, както от инспекцията по труда, така и от прокуратурата. На виновните за инцидента ще се търси административно наказателна отговорност. Митев каза още, че малко след злополуката, в предприятието е станал и друг инцидент, при който е пострадал 54 годишен работник. Той е настанен в болница, без опасност за живота, с обгаряния в областта на окото. Този инцидент е бил при работа с индиукционна пещ, при която парче разтопен метал е хвръкнал и изгаря работника. Според Митко Митев последният трагичен инцидент в завода е от 2014 г., а последната проверка там за безопасните условия на труд е била извършена през есента на миналата година. Издадените тогава предписания са били изпълнени. И по двата случая са образувани досъдебни производства. От предприятието отказаха да коментират инцидентите.", "date": "2018.02.13", "title": "Смъртен случай в ловешкия завод \"Осъм\""}
{"url": "http://standartnews.com/balgariya/turskiyat_ministarat_na_kulturata_kam_vezhdi_rashidov_antichna_serdika_e_mnogo_krasiva-368261.html", "text": "Антична Сердика е много красива и прави Ларгото в София впечатляващ обект на културното наследство. Поздравявам ви за усилията ви да реставрирате центъра на столицата. С тези думи се обърна министърът на културата и туризма на Турция Нуман Куртулмуш към председателя на парламентарната Комисия по културата и медиите Вежди Рашидов, съобщиха от пресцентъра на ГЕРБ. Куртулмуш е в България за участие в Министерската конференция на високо равнище „Туризъм и икономическо развитие\", която се провежда днес в рамките на българското председателство на Съвета на Европейския съюз. Нуман Куртулмуш, който е за първи път в България, обсъди с Вежди Рашидов културните взаимоотношения между двете държави и парламентарната подкрепа за развитието им. Отбелязано бе, че ново споразумение за опазване на културното наследство ще е от голяма полза и за България, и за Турция. Възможности за сътрудничество дава и 2019 година, когато Пловдив ще е Европейска столица на културата.", "date": "2018.02.13", "title": "Турският министърът на културата към Вежди Рашидов: Антична Сердика е много красива"}
{"url": "http://standartnews.com/balgariya/kakvo_pravi_prez_telefona_si_balgarinat-368263.html", "text": "Проучване сред притежателите на мобилни телефони показва, че 43 на сто от българите проверяват смартфоните си поне няколко пъти в рамките на един час. В него са участвали 502 българи. Изследването е извършено през януари тази година в Австрия, България, Хърватия, Чехия, Дания, Гърция, Унгария, Полша, Румъния, Сърбия, Словения и Турция от международната компания за проучвания IPSOS по поръчка на голяма фирма, производител на смартфони. Българските потребители ползват смартфона си за търсене на информация, забавление, сърфиране в социалните мрежи, проверка на новините, използване на навигацията, както и за връзка с банкови институции. Типичният български потребител се нуждае от смартфон, за да изпраща съобщения (72 на сто), да прави снимки (89 на сто), да влиза в социални мрежи (85 на сто). Проучването разкрива също, че 73 на сто от отговорилите българи признават, че телефонът им е с тях повече от 13 часа на ден. 26 на сто от хората използват устройството активно между 3 и 4 часа на ден. Проучването показва още, че 18 на сто от потребителите влизат с телефона си в банята, 67 на сто в кухнята и 51 на сто в детската стая. (България е на 1-во място по този показател сред всички 12 страни).Според компанията, извършила проучването, 60 на сто от българите използват смартфоните си за имейл кореспонденция, за проверка на социалните мрежи и за пращане на съобщения преди да си легнат. Също така 55 на сто от участвалите в проучването българи правят всичко това веднага след като се събудят. Това е и една от причините 63 на сто от сънародниците ни да държат телефоните до себе си в спалнята, а 7 на сто от тях признават, че дори заспиват с тях в леглото. Резултатите от изследването сочат, че 98 на сто от българите винаги взимат телефона със себе си, когато напускат домовете си. Оказва се, че 48 на сто от отговорилите наши сънародници признават, че се връщат обратно, ако са забравили телефона вкъщи, въпреки риска да закъснеят за работа.", "date": "2018.02.13", "title": "Какво прави през телефона си българинът"}
{"url": "http://standartnews.com/balgariya/uchitelkata_ot_audiozapisa_v_detska_gradina_v_pleven_shte_bade_otstranena-368258.html", "text": "Учителката, която беше записана да вика и обижда деца в детска градина в Плевен ще бъде отстранена от работа, съобщи за bTV директорката на учебното заведение Даринка Стойчева. За случая стана ясно, след като аудиозапис направен в детската градина беше публикуван в социалните мрежи. „Такова поведение не съм очаквала, че мога да чуя\", допълни още директорката. Междувременно общината започна проверка заради записа, която е установила, че той наистина е направен в детската градина и, че гласът е на учителката Стойка Гатева, която има 40-годишен стаж като педагог. Проверката на общината ще продължи, като детската градина ще бъде проверена и документално за нарушения. Междувременно родителите, чиито деца учат в 10 ЦДГ „Надежда\" в Плевен настояха да бъдат поставени камери. „Това поведение не може да бъде оправдано по никакъв начин\", категоричен е бившият министър на образованието Тодор Танев. Той поясни обаче, че от такива случаи не бива да се прави обобщение на цялата система. „Да се налагаш, при това с власт, а понякога и с плесници, върху този, който те гледа, е престъпление. Не е само липса на професионализъм\", категоричен е Танев. Според психологът Александра Петрова повечето учители сами искат да минат допълнително обучение, защото не могат да се справят с поверените им деца. „Родителите имат право да искат камери, а за самите учители може да бъде много полезно като обучителен вариант\", смята Петрова.", "date": "2018.02.13", "title": "Учителката от аудиозаписа в детска градина в Плевен ще бъде отстранена"}
{"url": "http://standartnews.com/balgariya/valeri_simeonov_naprezhenieto_v_op_e_bolest_na_rastezha-368260.html", "text": "Лидерът на НФСБ Валери Симеонов призна, че има неколкомесечно напрежение в коалицията \"Обединени патриоти\". И изтъкна, че напоследък нямало комуникация. Обаче вината не била в него, а в Красимир Каракачанов. Вицепремиерът обвини още партньорите си, че водят коалиционния разговор през медиите, а на коалиционен съвет. \"Сериозни въпроси в една коалиция се разглеждат там, където им е мястото – на политически съвет, а не в телевизионни студия. Такъв съвет не е имало, въпросът не е обсъждан - изключително сериозен е\", коментира по БНТ Валери Симеонов. В същото време острата реакция на партньора му Каракачанов миналата седмица дойде именно след като първо Симеонов даде телевизионно интервю и обяви за \"глупотевини4 идеята на ВМРО за референдум за Истанбулската конвенция. Винаги съм казвал, че когато една конструкция работи винаги има в нея определени търкания, когато каруцата върви тогава скърца, когато не скърца тогава е опасност. Естествено, че има непрекъснато проблеми, наслоени с неколкомесечни напрежения, които са в парламентарната група. Все още няма никакво желание да бъдат решени тези проблеми, които пораждат напрежение – най-вече от страна на колегата Каракачанов\", обвини той партньора си. Симеонов показа, че е сърдит, защото, по думите му, ВМРО окупирало медийното пространство. \"Там има едно голямо деформиране на медийните представяния в коалицията. Все пак, това е коалиция между три партии със съответните споразумения и равноправни и взаимоотношения, и изяви, но в случая цялото медийно пространство е узурпирано от представители на ВМРО, което си е един проблем от няколко месеца. Надявам се да го решим в скоро време\", цупи се лидерът на НФСБ. В същото време през последните дни той отнесе и критики от другия партньор в коалицията - Волен Сидеров. Лидерът на \"Атака\" го обвини, че се договаря с Цветан Цветанов НФСБ да даде рамо на Истанбулската конвенция зад гърба на \"Атака\" и ВМРО. И Каракачанов, и Сидеров предрекоха, че кабинетът ще падне, ако Симеонов предприеме такъв ход. Той пък отрече да се е срещал и договарял с Цветанов. И натърти, че неговите депутати няма да подкрепят конвенцията, но и референдум по въпроса. Дали ще изчистят напрежението с Каракачанов, зависело от самия него. \"О, зависи от него най-вече. Нещо няма комуникация напоследък. Предложил съм няколко пъти вече на г-н Сидеров, който е председател на ПГ, да организираме такава среща. Нещо не се получава. Това са болести на растежа, които са преодолими, защото все пак, когато първите симптоми на звездната болест бъдат видени, определени и показани, мисля че може да се реагира\", заяви Симеонов. По думите му разумните хора реагират, а неразумните продължават да мисля, че са по-умни от другите.", "date": "2018.02.13", "title": "Валери Симеонов: Напрежението в ОП е болест на растежа"}
{"url": "http://standartnews.com/balgariya/valentin_radev_nyama_druga_pospokoyna_darzhava_na_balkanite_ot_balgariya-368262.html", "text": "Няма друга по-спокойна държава от България на Балканите, заяви вътрешният министър Валентин Радев, който бе гост на сутрешния блок на БТВ. Мароканецът, който бе заловен в България, има връзки с Ислямска държава. Вече получихме молба за екстрадиция. Колегите посочват, че е опасен, каза министър Валентин Радев в ефира на БТВ. Той е бил част от група от 27 души, когато е получен сигнал, че е опасен и трябва да бъде заловен. „Ние не знаехме кой е точно. Успяхме да го заловим и това се оценява добре от партньорските ни служби. Следим за такива хора, които се опитват да преминат границата ни\", допълни министърът. На въпрос дали има заловени каналджии и мигранти в последните дни, Валентин Радев каза: „Засичаме ги, обаждаме се на турските служби и те ги прибират и връщат обратно. Залавяме и помагачи. Дори вчера има заловени 8 човека от „Гранична полиция\", които са подпомагали каналджиите. Правели са го за дребни пари\". „Сърбия ни връщат бежанци, но все по-малко – те са нули и единици. През последните дни е върнат един човек. Натискът е нулев. Това е най-добре защитената граница в Европа, казват го и от Фронтекс\", уточни Радев. „Няма друга по-спокойна държави на Балканите от България\". Той даде пример: От 95 убийства миналата година са разкрити 94. „Има проявена агресия към полицаите в Ихтиман. Не трябва да се действа срещу държавата и държавните служители. Такова нещо няма да позволим. Полицаят, когато отива на подобна операция трябва да бъде подготвен и дори да знае, че трябва да използва сила. Всички трябва да имат съзнание. Трябва да има респект към служителите на реда. Полицаите съответно трябва с поведението си да внушават респект\", подчерта вътрешният министър. „ За да ви помогнат тези хора, трябва да ги уважавате.\" Като безобразие определи кадрите с арестуван, който прави кълба в полицейския участник. „Системата на МВР няма да бъде реформирана. Аз съм привърженик на еволюцията\", разясни Радев. Където има повече сигнали, там изпращаме полицаи. Където има полицаи сигналите намаляват. Частната охрана не е задължение, а опция, стана ясно от думите на Валентин Радев. На въпрос имало ли е гонка между полицията и кола на НСО, в която се е возила първата дама, Валентин Радев каза: „Минали са с тъмната кола и патрула тръгва след тях. На третия светофар ги настигат и спират. След като е изяснено, са били освободени и са продължили пътя си. Ще работим в синхрон за това какви операции се провеждат\".", "date": "2018.02.13", "title": "Валентин Радев: Няма друга по-спокойна държава на Балканите от България"}
{"url": "http://standartnews.com/balgariya/arestuvaniyat_u_nas_marokanets_bil_visoko_v_yerarhiyata_na_id_nosel_kolan_za_samovzrivyavane-368259.html", "text": "На 13 януари група от 27 чужди граждани е опитала да премине нелегално българската граница. Това каза в сутрешния блок на БНТ говорителят на Главния прокурор Румяна Арнаудова по повод задържания у нас мароканец Науфал Рашид Захри, който е издирван от Интерпол за тероризъм и членство в джихадистката групировка \"Ислямска държава\". Задържани между селата Сладун и Маточина са шест мъже и шест жени и деца. Изпратени са в центъра в Харманли, където е започнала проверка. 26 от лицата, роднини, са подали веднага заявление и са поискали хуманитарен статут, не е подало заявление само въпросното лице. Мъжът се е опитал да заблуди българските власти, че е сирийски гражданин и е част от групата. Имал е пет различни документа за самоличност сирийска лична карта, сирийски паспорт, испанска лична карта, документ за семейно положение, както и сирийско свидетелство за управление на МПС. Извършени са проверки на документите и е установено, че сирийският паспорт е обявен за издирване от Интерпол. Изпратена е снимка на лицето в Интерпол - снимката, която стои в неистинските документи. Установено е, че всички тези документи са фалшифицирани, те са преправяни. Бланките са оригинални, но снимката на лицето е различна от тази, която би следвало да се намира на тези документи. В рамките на това международно сътрудничество, което са установили българските власти е изготвена и т. нар. лицево-идентификационна справка, тъй като лицето по външни белези е било обявено за издирване и в ШИС и в Интерпол. Едва, когато се установява категорично, че това е лице, което се издирва от мароканските власти, тогава е била издадена заповед за задържане и е била изпратена на българската прокуратура, заяви Арнаудова. След всички процедури по установяване на самоличността на лицето и след като Интерпол ни уведомява, че се издирва за тероризъм, ВКП в петък разпореди задържане на лицето за 72 часа. Според заповедта, която ние сме получили на български език, лицето се издирва за съставяне на група и подготовка за извършване на терористични действия, противозаконно използване и притежаване на огнестрелни оръжия в рамките на организационен проект, целящ да посегне на националната сигурност и обществения ред в Мароко, организирано масово присъединяване към терористична организация, получаване на обучения, набиране на средства, както и набиране на големи групи от хора, които да се присъединят към \"Ислямска държава\". На 5 и 6 февруари в съда в Ал Рияд са били разпитани двама съмишленици, съратници на лицето, което сме задържали и те също свидетелстват за това, че той е изключително лоялен член на \"Ислямска държава\" и че е подпомагал изцяло дейността на тази терористична организация, използвайки собствените си умения на механик. Според техните показания, лицето е достатъчно високо в йерархията на \"Ислямска държава\", тъй като демонстративно е носел боеприпаси и множество гранати, демонстративно е носел и колан за самовзривяване. Така, че очевидно той е сериозна част от тази организация, каза още Румяна Арнаудова. Припомняме, че вчера съдът постанови временно задържане на Науфал Захри до 90 дни. За този срок ще бъде уредена екстрадицията на лицето, уточни Арнаудова.", "date": "2018.02.13", "title": "Арестуваният у нас мароканец бил високо в йерархията на ИД, носел колан за самовзривяване"}
{"url": "http://standartnews.com/balgariya/mashtabna_aktsiya_na_politsiyata_v_kazanlak-368264.html", "text": "Мащабна акция на ГДБОП и жандармерията в Казанлък. Според източници на NOVA акцията е насочена срещу организирана група, която се занимава с разпространение на наркотици. Има задържани. Очаквайте подробности!", "date": "2018.02.13", "title": "Мащабна акция на полицията в Казанлък"}
{"url": "http://standartnews.com/balgariya/nov_skandal_biyat_detsa_vav_vrachanskoto_selo_borovan-368269.html", "text": "Нови кадри с физически и психически тормоз над деца, лишени от родителска грижа, бяха излъчени в предаването \"Господари на ефира\". Вижда се как възпитателка от Центъра за настаняване от семеен тип във врачанското село Борован удря и обижда децата. Жената заема длъжността на временно изпълняващ управител на Центъра. Людмила Петрова се извини за случилото се пред камерата и увери, че това е еднократен случай. Децата от дома обаче не са на това мнение. Те споделят, че често биват бити. Според кмета на Борован инж. Десислава Тодорова такова поведение е недопустимо. Тя обеща, че ще предприеме спешни мерки по случая.", "date": "2018.02.13", "title": "НОВ СКАНДАЛ! Бият деца във врачанското село Борован"}
{"url": "http://standartnews.com/balgariya/borisov_gostuva_v_pitay_premiera_-368275.html", "text": "Премиерът Бойко Борисов гостува в специално издание на поредицата „#Питай...\" утре, 14 февруари, от 19:25 ч., веднага след централната емисия на БиТиВи. Пред водещия Антон Хекимян в ефира на bTV министър-председателят ще даде отговори на важните въпроси за стабилността на управлението, Истанбулската конвенция, стабилността на Балканите и българското европредседателство. Специалното издание на „Питай премиера\" ще бъде излъчено на живо в ефира на БиТиВи и БиТиВи Радио, както и онлайн на btvnovinite.bg. Зрителите могат да задават въпроси към Бойко Борисов до 14 февруари включително като коментар под статията, както и под поста във Facebook страницата на БиТиВи Новините. Редакцията с най-голямо доверие в България реализира за пореден път интерактивната поредица „#Питай...\". Изданията ѝ традиционно събират над 1 милион зрители пред екрана на bTV и са сред най-гледаните актуални предавания в телевизионния ефир у нас.", "date": "2018.02.13", "title": "Борисов гостува в \"Питай премиера\""}
{"url": "http://standartnews.com/balgariya/kola_padna_ot_most_v_sofiya_-368265.html", "text": "Кола падна от мост в София, съобщи Нова тв.  Инцидентът е станал близо до кръстовището на Околовръстното шосе с бул. „Александър Малинов\". При падането, автомобилът се е обърнал по таван. Жената, която е управлявала колата, е пострадала и е откарана в болница. В автомобила не е имало други хора, освен нея.", "date": "2018.02.13", "title": "Кола падна от мост в София"}
{"url": "http://standartnews.com/balgariya/otkradnaha_21_mashini_za_kriptovaluta_v_blagoevgrad-368271.html", "text": "Крупна кражба на 21 машини за „копаене\" на криптовалута е извършена в Благоевград в събота, нанесената щета е на стойност около 210 000 лева. „Има кражба, извършена е в събота следобяд, по случая се работи, поради това повече информация не можем да дадем\", казаха по телефона за БГНЕС от пресцентъра на ОДМВР-Благоевград. От прокуратурата съобщиха, че се води разследване на кражба на машини за добиване на свободни биткойни в Благоевград. Под наблюдението на Районна прокуратура – Благоевград се води досъдебно производство за извършено престъпление по чл. 195, ал. 1, т. 3, вр. чл. 194, ал. 1 от Наказателния кодекс. На 10.02.2018 г., за времето от 17 ч. до 19 ч., от помещение на пети етаж в административна сграда на бул. „Васил Левски\" в гр. Благоевград, били отнети двадесет и една машини „Антмайнер С 9\", собственост на три физически лица. За целите на обира била изтръгната метална планка на врата. Въпросните машини са известни като bitcoin miner и служат за добиване на свободни биткойни от интернет пространството. Стойността на всяка една от тях като нова е 8 000 евро. Помещението, в което били разположени машините, не било оборудвано с климатична инсталация или климатик, като вследствие на работата им се стигало до сериозно загряване. Поради необходимостта от допълнително охлаждане помещението било с отворено врата. Работата по случая продължава с активни действия по разследването.", "date": "2018.02.13", "title": "Откраднаха 21 машини за криптовалута в Благоевград"}
{"url": "http://standartnews.com/balgariya/apelativniyat_spetssad_reabitilira_kmeta_na_septemvri-368274.html", "text": "Апелативният специализиран наказателен съд отмени определението на по-долната инстанция и остави без уважение искането за отстраняване от длъжност на кмета на Септември Марин Рачев и служителя в общината Станой Милов. Спецсъдът заседава по жалба на двамата, след като миналата седмица Специализираният наказателен съд ги отстрани от длъжност. Според магистратите няма доказателства, че ако е на поста, той би укрил доказателства или пък би повлиял на свидетели. Самият Рачев увери, че е в отпуска до 2-ри април и е на разположение на разследващите органи.", "date": "2018.02.13", "title": "Апелативният спецсъд реабитилира кмета на Септември"}
{"url": "http://standartnews.com/balgariya/vmro_nastoyava_pred_ks_za_legitimen_prevod_na_istanbulskata_konventsiya-368270.html", "text": "ВМРО настоява Конституционният съд да даде ход на делото за Истанбулската конвенция едва след като бъде направен легитимен превод на документа. От движението припомниха в декларация, че именно несъстоятелността на българския превод  беше използвана като мотив в основната битка на поддръжниците на Конвенцията на Съвета на Европа за превенция и борба с насилието над жени и домашното насилие. Именно мандатоносителят ПП ГЕРБ, още в началото на годината, след гласуването на 03.01.2018г. на документа в МС, изрази своите притеснения, че проблемът в неразбирането на текста идва от некоректния превод и заяви, че ще поиска официален такъв от Съвета на Европа. До този момент обаче, вече месец и половина по – късно, такъв няма\", констатират от партията на Красимир Каракачанов. \"Ето защо ние от ВМРО – Българско национално движение, питаме по кой текст Конституционният съд на Република България ще направи своето тълкувателно решение – по българския, обявен от сезиращия субект (ПП ГЕРБ)  като несъстоятелен, или по английския и/или френския, на които е подписана конвенцията, и които са официалните по силата на международното право?\", се заявява в позицията.", "date": "2018.02.13", "title": "ВМРО настоява пред КС за \"легитимен превод\" на Истанбулската конвенция"}
{"url": "http://standartnews.com/balgariya/otide_si_svetetsat_ot_baylovo-368279.html", "text": "След кратко боледуване на 103 години ни напусна дядо Добри, наричан приживе Светецът от Байлово, информира  . Новината бе потвърдена от кмета на Байлово Бойко Неделчев. Тялото му ще бъде изложено за поклонение в църквата в село Байлово тази вечер. Църквата ще бъде отворена цяла нощ. Утре ще се отслужи упокойна литургия и поклонението ще продължи през целия ден. Погребението ще бъде на 15 февруари. Дядо Добри е роден е на 20 юли 1914 г. в село Байлово. Баща му загива в Първата световна война и майка му отглежда сама децата си. Детството и ученическите си години дядо Добри не помни. Решава да се ожени през 1940 г. – време, в което България участва във Втората световна война. При една от бомбардировките над София снаряд пада в близост до него и почти го лишава от слух. С жена си има четири деца, две от които надживява. През годините дядо Добри се отделя от материалните аспекти на живота и се посвещава изцяло на духовното. Именно тази нова посока в живота и примерът, който дава впоследствие с щедростта и аскетизма си, карат мнозина да го наричат „Светецът от Байлово\". Около 2000 г. решава да дари всичките си имоти на църквата.  Почти всеки ден Добри Добрев ходеше пеша или с автобус до София и пред вратите на храм-паметника „Свети Александър Невски\" или църквата „Свети Седмочисленици\" и събираше в една пластмасова чаша пари, които след това даряваше до стотинка. Дядо Добри бе считан за един от най-висшите морални примери в България в днешно време. Добротата, скромността му, аскетският начин на живот и дълбоката щедрост се възприемат от мнозина като изключителен нравствен модел в съвременното ни общество. Заради лишенията на които се подлагаше, силната вяра в доброто, чистите си и искрени действия, и надеждата, която даваше на отчаяните, възрастният старец бе изключително уважаван и почитан от хора от всякакви социални групи. Дядо Добри бе аскет и като такъв той се отрича от всичко материално в живота. Живееше в крайна бедност, защото всички пари, които събираше, отделяше за дарения на български православни храмове. Част от храната си набавяше чрез щедростта на граждани, които са трогнати от безкористната му душа. Макар и изключително беден, Дядо Добри живееше смирено и добродушно и въпреки напредналата си възраст, активно се включваше в реставрациите на църкви и храмове. Бог да го прости!", "date": "2018.02.13", "title": "Отиде си Светецът от Байлово"}
{"url": "http://standartnews.com/balgariya/fizicheski_i_psihicheski_tormoz_v_dom_za_detsa__obnovena-368256.html", "text": "\"Господари на ефира\" излъчиха нови шокиращи кадри с физически и психически тормоз над деца, лишени от родителска грижа. Видеото е заснето в Център за настаняване на деца от семеен тип в Борован. Жената, която се вижда на кадрите, в момента временно изпълнява длъжността управител на центъра. Тя призна, че си е \"изпуснала нервите\", но подчерта, че това е единичен случай и съжалява за случилото се. По случая вече е образувана проверка. Пред NOVA говорителят на главния прокурор Румяна Арнаудова обясни, че за изтезаване и за причиняване на лека телесна повреда на малолетни лица, наказанието е до 3 години лишаване от свобода. \"Може би трябва да се помисли и на законодателно ниво дали да не се увеличи размерът на наказанието – превантивно, за да се препятстват подобни прояви. За българската прокуратурата децата са деца и трябва да се погрижим за тях\", коментира тя. „Прокуратурата ще се самосезира, ако клипът съдържа в себе си данни за извършено престъпление. Прокуратурата ще изпълни задълженията си по закон, но прокуратурата е орган, който се включва след извършване на престъпление. Ще се опитаме чисто превантивно да проведем кампании, за да се предотвратят подобни прояви, но основната функция на прокуратурата е да разследва престъпления. Има ли извършено престъпление – ще разследваме и ще предадем виновните на съд\", заяви Румяна Арнаудова. По-късно Районна прокуратура - Бяла Слатина се самосезира по повод репортажа. Разпоредена е незабавна проверка на компетентните органи – Инспекторат към Агенция за социално подпомагане – София, ТД „Социално подпомагане\" – Бяла Слатина и ОДМВР – Враца. Възложено им е да изяснят фактите и обстоятелствата, с оглед преценка наличието на данни за извършено престъпление от общ характер по смисъла на НК.", "date": "2018.02.13", "title": "Физически и психически тормоз в дом за деца  /ОБНОВЕНА/"}
{"url": "http://standartnews.com/balgariya/oblatsi_i_dazhd-368233.html", "text": "Днес времето ще се задържи студено. Минималните температури ще са между -4 и 1 градуса, малко по-високи по морския бряг. Ще се появи умерен изток-югоизточен вятър. От запад облачността ще се увеличава и привечер в западните райони ще започнат валежи от дъжд, които през нощта срещу сряда ще обхванат по-голямата част от страната. Максималните температури ще са между 5 и 10 градуса, предимно по обяд. Атмосферното налягане ще се задържи по-ниско от средното за февруари, до обяд ще се повишава, след което ще започне да се понижава.", "date": "2018.02.13", "title": "Облаци и дъжд"}
{"url": "http://standartnews.com/balgariya/familiyata_na_baba_deka_v_koyato_vinagi_ima_myasto_za_oshte_detsa-368237.html", "text": "Всякакви размери обувки. Идеално чисти, от бебешки през детски, та до удобни и ортопедични за възрастни. Подредени по конец до вратата, следващи по големина, готови за обуване. Поне осем чифта - ей така, на пръв поглед! Това е първият белег, по който се ориентирам, че влизам в дом, населяван от много хора, при това от пет-шест различни поколения. Логично, и домакините, които ме посрещат, са три - Тяна, Елена и баба Дека. С Тяна вече сме в контакт, досега само онлайн. Дошла е да ме вземе от мястото на срещата ни, за да ме заведе в дома на майка си Елена, който е нещо като щаб квартира или кораб майка за всичките още двайсет \"най-близки\" членове на тяхното семейство. Красива, мека и някак особено одухотворена е. Когато й го казвам, свенливо ме парира с обяснението: \"Оооо, не, просто пак съм бременна и постоянно ми е лошо, затова и изглеждам така!\". Пак?... Ами да, оказва се, че въпреки своите малко над трийсет години Тяна и съпругът й Иво чакат трето дете. Според семейната калкулация то трябва да е номер двайсет и три по реда на появяване във фамилията. Преди него, някъде през април, като номер двайсет и две, следва да се роди друго семейно бебе - второто дете на единия от тримата братя на Тяна - Иван. Започнахте ли да се обърквате? Чакайте, чакайте - има още народ в разказа! И за да не ви объркам още в началото с кичестото родословно дърво на тази многобройна фамилия, нека направя уговорката, че ще я наричам \"семейството на Баба Дека\". Не само за улеснение, но и защото точно баба Дека - моята трета домакиня в тази среща - е внуците и правнуците. Изправена, със стойка на войник, преминал през много битки, с бистър ум и ведро чувство за хумор, баба Дека изобщо не изглежда като човек на осемдесет години. А и определено не е \"сдала властта\", защото тихо, но настойчиво дава нареждания на дъщеря си Елена да ме покани в хола и да ме настани на най-удобното място. Елена реагира съвсем като добра дъщеря - мълчаливо приема наставленията на майка си и с усмивка и смигане ме приобщава към обичайния семеен тон, според който на баба Дека не й се противоречи. Движим се тихо из къщата, защото точно в този момент в съседната стая спят две от общо петте внучета на Елена и правнучета на баба Дека. Щастлива, че съм запомнила част от членовете на семейството, шептейки предполагам, че това са двете деца на Тяна. Не, оказва се, че тях ще видя по-късно, когато татко им ги доведе от градина и училище. А пък спящите оттатък красавици всъщност са двете дъщери на Ставри - първият брат на Тяна, който е и първият син на Елена и нейния съпруг, и - респективно - един от шестте внуци на баба Дека. Струва ми се, че вече е направо наложително да сложа малко ред в тази своеобразна и доста нетипична за съвременното българско семейство родствена завързаност. И така: Баба Дека, чието цяло име е Седефка, е от Радомирско. Тя и починалият й вече съпруг имат две дъщери - Елена и Станка. Станка има двама сина, а Елена - едно момиче и три момчета. Първо се ражда Тяна, когато майка й е едва на двайсет и три. Година и осем месеца след нея се появява брат й Ставри, а точно година и осем месеца след него в родословието на семейството се записва и Иван. Така по тогавашните стандарти на двадесет и пет години Елена вече е многодетна майка. Както обичат да се шегуват в семейството, всички тези деца са непланирани. Планиран е единствено... изтърсакът Дидо. Той пристига на бял свят като осъзната и реализирана от родителите си мечта да имат малко детенце у дома, когато останалите са на път да излетят от гнездото. В годината, когато малкият й брат се ражда, Тяна е абитуриентка, двамата й братя са гимназисти, а майка им Елена е на четиридесет години. Дидо е и конкретната причина Елена да спре работа и да остане у дома да се грижи за децата, докато съпругът й летец продължава усилено да работи. Наложителното му отсъствие по служба и без това се отразява на хлапетата, така че семейният съвет решава Елена да поеме основната отговорност по възпитанието и отглеждането на наследниците. Както самата тя твърди, не й е било трудно да се откъсне от навика на ежедневния работен график, защото винаги е можела да разчита на помощта на майка си. От нея е научила, че грижата за децата е от първостепенно значение, а дали тя ще те превърне в ограничен откъм контакти и интереси човек, си е лично твоя отговорност. Самата Елена не изглежда като отегчена от гледане на деца жена, напротив. Излъчва спокойствие и женска удовлетвореност, домът й е подреден и уютен, вози внуците си на колело, измисля им игри, а Имам възможността да се уверя в това с очите си, когато час по-късно от съседната стая ще се чуе детски плач и в хола при нас ще се появят гушнати у баба си малките дъщерички на Ставри. От няколко дни са на отглеждане тук, заради грипната ваканция. Пък и каката вече е с лека температура и мълчаливо ни гледа с плувнал поглед, докато Елена чевръсто поставя термометър под мишничката й. \"Май само дъщеричката на Иван няма да видиш този път - казва ми Тяна. Тя е много красива, екзотична красавица е - майка й е наполовина виетнамка, наполовина българка.\" Покрай тази интересна подробност в рода питам как се чувстват \"пришълците\" във фамилията и вписват ли се лесно в нея. Всички са категорични, че зетьовете и снахите нямат проблем с адаптацията и заедността в семейството. А и баба Дека автоматично ги приобщава под крилото си, и наблюдение и, както си му е редът, увеличава количеството дневно сготвена храна така, че да има за всички по всяко време. Всъщност освен на генерал по семейните дела, на баба Дека е възложена и ролята на основен артелчик. За да я изпълнява както се изисква по родови устав, тя ежедневно готви. Пазарът не е нейна грижа, въпреки че разходката до близкия супермаркет е задължителна като наряд - как иначе ще се сеща как да разнообрази менюто на големите и малките, които тя естествено нарича с общото \"децата\". Майсторка е на тестените лакомства, но с тъга отбелязва, че \"нема вече кой да ги яде, защо всички постоянно са на диета\". В месенето няма кой да я замени, домашните й соленки са семейна реликва, а по Коледа като нищо завърта по четири-пет пълни менюта с все погачите с паричка за всяко от подсемействата. Някога, когато била снаха в дома на свекърите си, Дека се научила на две важни неща: да върти къща и да живее, обградена от много хора. Самата тя имала двама братя и една сестра, от страна на мъжа си се сдобила с цели пет зълви. В годините, разбира се, всички се пръснали, но общият семеен дух останал, въпреки спорадичните малки фамилни караници за несъществени неща. Когато на свой ред дъщерите й станали майки, децата им ходели на градина и училище близо до софийския дом на баба Дека и дядо Иван и така естествено свикнали да се отбиват у тях. Пък и бабата и дядото активно помагали - кога с взимане от градина, кога с ходене по родителски срещи, кога с отглеждане и писане на домашни. Животът, както знаем, е събирач. В случая със семейството на баба Дека е свършил наистина добра работа по събирането, защото по стечение на обстоятелствата днес всичките деца на Елена живеят и работят в радиус от стотина метра едни от други. Тяна е собственик на козметично студио, почти пред него се намира ресторантът на единия й брат, а денонощният фитнес на другия е на три минути пеша. Във въображаемия център на тази окръжност се намира апартаментът на Елена и съпруга й, където понастоящем живее и баба Дека. Съвпаденията продължават: в сградата, където работи Тяна, се намира и частно училище с гимназия. В началния курс учи синът й Андрей, който е на осем години, а пък шестнадесетгодишният й брат Дидо е гимназист пак там. \"Така чичото и племенникът са нещо като съученици - смее се баба Дека - и един друг се гледат, кога нема кой!\". В това семейство обаче винаги \"има кой\". \"Аз не знам какво е да нямаш на кого да си оставиш децата, да няма на кого да разчиташ, защото при нас дори не си звъним да се питаме може ли да ги вземат - признава Тяна. Направо, когато се наложи, оправям ги, пускам ги във входа на майка ми и й звъня да й кажа да отваря, че се качват. Изненадвала съм се, когато чуя мои приятелки да се притесняват, че може би родителите им имат \"други планове\" и няма как да гледат децата им - у нас това никога не е било.\" \"Децата са най-важното нещо - обобщава баба Дека - защото гледай и сега - все има некой да дойде, да мине, да ти разкаже нещо, да му туриш да яде... То аз си знам горе-доле кой какво обича, на какво се мръщи, знам ги в какво настроение са, понекога ми споделят некакви техни неща. и да мислиш напред, за хубавото, не да въртиш лошото. Така заедно много по-лесно се живее.\" Старите хора имат способността да казват обикновени неща по особено мъдър и запомнящ се начин. Тяна обаче помни от баба си най-вече меката строгост. \"Бях сгодена вече с Иво, с когото сме гаджета от ученици, живеехме заедно на последния етаж на тогавашната ни къща, а баба ми не пропускаше да ме пита къде отивам и как така съм без Иво, ако ме види да напускам двора сама. Много следи за морала тя! С татко по това са партия - той също държи, ако някой от нас ще живее с някого, да се направи годеж. И в онова малко жилище на последния етаж на старата ни къща сме живяли \"оборотно\" и аз, и двамата ми братя с жените си. И баба все ни е държала под око. \" В този дом детският смях и плач е даденост. Той не им пречи и когато се събират по празници в \"тесен семеен кръг\" от... двадесет и един човека, без да броим двете проектобебета. Когато ги питам как се събират чисто физически всички заедно за вечеря например, делово ми обясняват кое къде местят, кои маси се разпъват, къде се подреждат столовете и как се прави детска маса за най-малките. Те от раждането си са свикнали да са заедно на семейни събития, търсят непрекъснато, а търчането из апартамента не смущава никого. В тази така голяма фамилия разведени няма. \"Всички са си с половинките, разделени немаме - всички са у кюпа!\"- смее се баба Дека. За добрата атмосфера в домовете им помага фактът, че са расли винаги обградени от много народ. \"Така се учиш да се съобразяваш с другите, както и да извоюваш меко и те да се съобразяват с теб - смята Елена.\" \"Мен пък нашата заедност ме е научила и на още нещо важно - да мога да поискам помощ, когато това се налага, и от други хора, не само от семейството си, които така или иначе винаги са зад мен.\" Това ми казва Тяна и твърди, че Като представител на онези упорити чудаци, които предпочитат да изорат света, но не и да потърсят човешка помощ, истински се изненадвам от това. А всъщност Тяна е права - възпитана е да обича и да се доверява на другите, затова и обикновената, така забравена човещина не й е чужда. Това е причината в този дом да чуя и още нещо, което рядко се отронва днес от устата на средния българин - То и няма как да е по друг начин за Тяна - любовта, споделеният живот и общият път напред са ценности, с които тя и братята й живеят от раждането си. Всеки един от тях знае, че най-важната му мисия като родител е да подкрепя децата си в техните интереси и решения. Не мислят, че задачата на семейството е непременно да осигури частно училище или апартамент на наследниците си, а да им даде обич, свобода да бъдат себе си и увереност, че могат да постигнат всичко, което поискат. Емоционалната интелигентност е ключът към постигане на всички цели и в осигуряването й - съзнателно или не- са заети всички членове на това семейство - от бебетата до своеобразния стожер на рода баба Дека. В края на срещата ни, малко преди да си тръгна, баба Дека кротко и на четири очи ме разпитва за моето семейство. Казвам й притеснено, че сме далеч по-малко, а пък тя съчувствено ме потупва по рамото и отсича: \"Нема страшно! Прибираш се, чакат те, а я влезни самичка в един апартамент да видиш дали ще ти е добре!\". \"Няма да ми е добре, никак\" - признавам си аз и си мисля как трябва да звънна на децата си, когато си тръгна оттук. Точно в този момент телефонът на Елена звъни. Ставри е, пита как са дъщерите му, а баба им дава кратък и делови отчет. \"Премерихме температурата... спаха добре... малко е топла, да...\" \"Кажи, че няма страшно, ще им мине, нашите деца не боледуват много и не стигат до антибиотици\", суфлира баба Дека. На изхода обувките в коридора до вратата са се увеличили с още три чифта - на Иво, мъжът на Тяна, и двете им деца Андрей и Рая. Къщата е пълна, смехът е константа, а баба Дека вече се е разтърчала да слага маса и нахрани огладнелите. Преди да затворя вратата зад гърба си, някак вътрешно усещам едно плахо, по детски искрено желание -  да си събуя обувките и да ги подредя в семейната редичка. Сигурна съм, че баба Дека така или иначе винаги готви и за още едно-две гърла. Просто защото тук, в нейното семейство, нито храната, нито любовта са под бройка.", "date": "2018.02.13", "title": "Фамилията на баба Дека, в която винаги има място за още деца"}
{"url": "http://standartnews.com/balgariya/evropeyskite_ministri_na_turizma_se_sabirat_v_sofiya-368254.html", "text": "Туризмът- във фокуса на българското председателство на ЕС. Ресорните министри се събират в София, за да обсъдят развитието на индустрията и икономическия растеж. Основните теми - споделенa икономика, връзките между държавите и балканският туризъм. В рамките на българското председателство у нас пристига и турският министър на културата и туризма. Това е първата  му официална визита в нашата страна.", "date": "2018.02.13", "title": "Европейските министри на туризма се събират в София"}
