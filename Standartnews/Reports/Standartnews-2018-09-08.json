{"url": "http://standartnews.com/lyubopitno/26_ot_amerikantsite_veche_ne_polzvat_feysbuk-375526.html", "text": "Около 26% от потребителите на Фейсбук в САЩ са отстранили мобилното приложение от устройствата си през изминалата година в светлината на скандалите с безопасността и случаите на кражба на лични данни. Това съобщи телевизионният канал Си Ен Би Си. Той се позовава на резултатите от проучване, проведено от американския изследователски център \"Pew Research Center\". Според наличните данни 54% от анкетираните са променили настройките за поверителност на своите страници в социалната мрежа на фона на скандалите с изтичането на лични данни през изминалата година. 42% от запитаните са заявили, че са решили да „си вземат почивка\" и временно да спрат да използват Фейсбук. Ако вземем само потребителите на социалната мрежа на възраст от 18 до 29 години, сред тях броят на премахналите мобилното приложение от своите устройства е 44%. В същото време, както отбелязва Си Ен Би Си, проучването не засяга приложението Инстаграм, което също е собственик на компанията Фейсбук. Изследването е проведено от края на май до началото на юни тази година, сред около 3 400 американски потребители на Фейсбук над 18-годишна възраст. Източник: БГНЕС САЩ  Фейсбук", "date": "2018.09.07", "title": "26% от американците вече не ползват Фейсбук"}
{"url": "http://standartnews.com/biznes/rusiya_spira_vnosa_na_svinsko_meso_ot_balgariya-375551.html", "text": "Русия спира вноса на свинско месо от България. Причината са първите случаи на африканска чума по прасетата в Провадийско. В румънския град Гюргево, в непосредствена близост до Русе, е открито ново огнище на болестта. Около 30% от всички свине в страната се отглеждат в Русенско. Свинекомплексите като този в Голямо Враново са взели всички необходими мерки за сигурност. В Русе се събра кризисен щаб, който набеляза мерки, така че да не бъде допуснато болестта да се разпространи в региона. Дезинфекцията на автомобилите, преминаващи през Дунав мост, отдавна е факт. Граничните власти конфискуват от пътниците и продукти от свинско месо. Рискът от пренасяне на заразата остава в дребните стопанства по селата. Затова властите призоваха хората да заколят прасетата си. Свинекомплексът в Голямо Враново е недостъпен. Мерките за биосигурност са драконовски. Ако заразата от африканска чума достигне промишлените свинеферми, последствията ще са катастрофални. Ако се установи огнище на заболяването и в Русенско, неминуемо ще се вдигне и цената на свинското за потребителите.", "date": "2018.09.07", "title": "Русия спира вноса на свинско месо от България"}
{"url": "http://standartnews.com/svyat/patnitsi_ot_dva_poleta_pristignali_ot_evropa_v_sasht_sa_pokazali_priznatsi_na_zabolyavane-375544.html", "text": "Пътниците и екипажите на два полета, пристигнали от Европа в американския град Филаделфия, бяха прегледани от медицински екипи, след като 12 души на борда на самолетите са получили болестни симптоми, наподобяващи грип, предаде Ройтерс. Всички 250 души от двата полета на авиокомпания \"Американ еърлайнс\", пътували от Мюнхен и Париж, са били задържани за медицински преглед като предпазна мярка, а за случая са уведомени американските здравни власти, заяви говорителка на международното летище във Филаделфия. \"Дванайсет пътници от двата полета са съобщили за болно гърло и кашлица, при никого не е установена треска. Никой от пътниците не е тежко болен и те ще бъдат пуснати и информирани за резултатите от изследванията до 24 часа\", каза представител на здравните власти. По думите му останалите пътници от двата полета, пристигнали вчера във Филаделфия, са били пуснати да си вървят. Говорителка на \"Американ еърлайнс\" каза, че никой, пътувал в който и да е от двата самолета, не е бил поставен под карантина. В сряда най-малко 19 души от полет на авиокомпания \"Емирейтс\" от Дубай бяха потвърдени като болни след кацането на самолета в Ню Йорк. Десет от тях бяха приети на лечение в местна болница. Пресслужбата на кмета на Ню Йорк Бил де Блазио каза вчера, че резултатите от изследванията са потвърдили, че става дума за грип.", "date": "2018.09.07", "title": "Пътници от два полета, пристигнали от Европа в САЩ, са показали признаци на заболяване"}
{"url": "http://standartnews.com/svyat/pri_navodneniya_v_severna_koreya_zaginaha_nad_76_dushi_oshte_tolkova_sa_izcheznali-375541.html", "text": "При тежки наводнения в Северна Корея са загинали най-малко 76 души и още толкова са изчезнали. Хиляди хора са оставени без подслон, съобщи Международната федерация на Червения кръст и Червения полумесец от Женева, цитирана от Ройтерс. Поройните дъждове през последните дни са предизвикали големи наводнения и земни свличания в по-ниско разположени райони на страната, разрушавайки над 800 сгради, включително училища, болници и домове, се казва в съобщението. Доброволци от Националния Червен кръст на страната са се включили в спасителни и издирвателни операции в провинциите Северен Хвангха и Южен Хвангха. Валежите са започнали на 28 август. Много от жертвите и изчезналите са деца. На много места бедстващите имат нужда от медицински грижи, подслон, храна, питейна вода и тоалетни, каза Джон Флеминг от офиса на Червения кръст в КНДР. Само преди месец Червеният кръст предупреди, че поради горещата вълна и сушата в Северна Корея реколтата от ориз, пшеница и други култури загива по полето с \" катастрофален ефект\", изправяйки страната пред тежка продоволствена криза.", "date": "2018.09.07", "title": "При наводнения в Северна Корея загинаха над 76 души, още толкова са изчезнали"}
{"url": "http://standartnews.com/svyat/63_po_rihter_razlyulya_ekvador-375534.html", "text": "Силно земетресение беше регистрирано в централната част на Еквадор, съобщават световните агенции. Трусът е с магнитуд 6,3 по Рихтер според данните на Геофизичният институт на САЩ. Според еквадорските сеизмолози магнитудът е 6,5. Засега няма данни за жертви и разрушения. През 2016 г. 650 души загинаха в страната след мощен трус с магнитуд от 7,8 по Рихтер.", "date": "2018.09.07", "title": "6,3 по Рихтер разлюля Еквадор"}
{"url": "http://standartnews.com/svyat/brazilski_kandidatprezident_beshe_namushkan_po_vreme_na_miting-375535.html", "text": "Бразилският кандидат за президент Жаир Болсонаро беше намушкан с нож по време на предизборна проява, съобщават световните агенции. Мъжът е ранен в корема и е приет в болница. Няма опасност за живота му, макар синът на политика да заяви пред Би Би Си, че баща му е бил откаран в болница „почти мъртъв\". Полицията е задържала заподозрян за атаката. Според социологическите проучвания Болсонаро води в надпреварата за президентския пост. Политикът е противоречива фигулра в страната си. Пенсиониран капитан от армията, той повече от три десетилетия е в Конгреса – първо като защитник на правата на военните, а след това като представител на крайно десните. Реториката му е определяна като расистка и хомофобска. Политическата му програма включва сурови мерки за справяне с престъпността в Бразилия. Всички основни политически сили в страната осъдиха атаката.", "date": "2018.09.07", "title": "Бразилски кандидат-президент беше намушкан по време на митинг"}
{"url": "http://standartnews.com/balgariya/tsvetan_tsvetanov_silnata_strana_na_gerb_e_che_sme_vinagi_sred_horata-375555.html", "text": "Това, което е силната страна на ГЕРБ, е, че ние винаги сме сред хората, каза след първата копка за изграждане на нова детска градина във велинградското село Драгиново, председателят на ПГ на ГЕРБ и зам.-председател на партията Цветан Цветанов, цитиран от Агенция Фокус. „Ние не правим като някои други политически сили, защото вие видяхте, че една парламентарна сила, която в момента е опозиция като БСП – те заявиха категорично, след като започна есенната сесия на парламента, че отиват да се срещнат с хората. Аз искам да им кажа, че нашето задължение като политици е да се срещаме с хората ежедневно и да решаваме техните проблеми. ГЕРБ го прави постоянно. И за това днес тук имаше толкова много хора. Не за поредната предизборна среща, а за поредното изпълнено обещание и доверие, което градим с хората по време на ежедневната ни комуникация. Аз не видях днес тук да бъде нито Корнелия Нинова, нито да има представител от БСП за нещо, което се прави за жителите на Драгиново, за хората, а ние искаме да говорим и да работим с хората\", каза също Цветанов. По думите му не трябва да се противопоставяме, защото вчера беше един много важен ден за България – Съединението. „Когато се разделяме и противопоставяме, няма как да се получи силата, а ние трябва да бъдем обединени за каузите, за гражданите на България, която да става все по-добро място за живеене с възможности за лична и професионална реализация\", уточни председателят на ПГ на ГЕРБ. С откриването на новия политически сезон разбрахме, че в БСП са решили да започнат да се срещат с хората. На колегите от опозицията искам да кажа, че като народни представители да провеждаме непрекъснато срещи с гражданите е наше задължение и неслучайно през всичките тези години ПП ГЕРБ нито за миг не се е откъснала от хората по регионите и техните проблеми, каза още Цветан Цветанов. „Днес в село Драгиново се събрахме по много хубав повод - да дадем началото на строителството на нова придобивка за жителите на населеното място и да отчетем поредния изпълнен ангажимент от ГЕРБ. За съжаление, днес тук не дойде нито Корнелия Нинова, нито някой друг представител на БСП\", отбеляза Цветанов. В духа на 6 септември пред представителите на медиите Цветан Цветанов сподели твърдото убеждение на всички в ПП ГЕРБ, че никой няма интерес от непрекъснатото противопоставяне. „Единствено ако сме обединени ще бъдем силни и ще направим България по-добро място за живеене с възможности за лична и професионална реализация\", подчерта той. Ако имаме добрата прогнозна рамка за предстоящите три години съм убеден, че бюджетът може да достигне до 120 милиарда лева, а в момента той е 105 милиарда, каза Цветанов. Той коментира, че това ще даде възможност за ново увеличение на минималната работна заплата. По думите му в започналата есенна пленарна сесия на парламента предстои разглеждането на важни закони, свързани със съдебната реформа, социалната сфера, образованието, закони в областта на киберсигурността, за здравната каса и НОИ. „Най-важният закон разбира се е за републиканския бюджет. Ще се търсят варианти за такива параметри, които да са полезни за изпълнението на управленската програма, за държавата\", коментира Цветанов. По отношение на един от основните приоритети в програмата на ГЕРБ – образованието, той обясни, че ще продължи политиката насочена, не само към повишаване на трудовите възнаграждения на учителите, но и към въвеждането на нови технологии в образователния процес. „Образованието дава възможност да се увеличи икономическия потенциална нацията и за това се инвестира в него и модернизиране на инфраструктурата му\", допълни Цветанов.", "date": "2018.09.07", "title": "Цветан Цветанов: Силната страна на ГЕРБ е, че сме винаги сред хората"}
{"url": "http://standartnews.com/balgariya/izticha_srokat_v_koyto_kfn_tryabvashe_da_vnese_doklad_za_olimpik_v_parlamenta-375538.html", "text": "Днес изтича срокът, в който Комисията за финансов надзор трябва да внесе в парламента доклад за дейността си спрямо застрахователното дружество „Олимпик\". Кипърската компания фалира, а над 200 хил. застраховки на автомобили се оказаха невалидни. Докладът трябва да съдържа информация за собствеността на компанията и направените от нея вноски в Гаранционния фонд, както и данни за състояние на фонда. На извънредно заседание на парламента през август депутатите поискаха от надзора да изясни какви суми е внасяла „Олимпик\" в обезпечителния фонд, който покрива щети при фалит на застраховател. Това е задължение само на компаниите с български лиценз, но кипърското дружество все пак е внесло над 2 млн. лв. Депутатите възложиха на финансовия министър Владислав Горанов да проучи всички възможности за възстановяване на сумите на засегнатите.", "date": "2018.09.07", "title": "Изтича срокът, в който КФН трябваше да внесе доклад за „Олимпик” в парламента"}
{"url": "http://standartnews.com/balgariya/obrashtenie_na__plovdivskiya_mitropolit_nikolay__kam_klira_i_miryanite_na_plovdivska_eparhiya-375545.html", "text": "Обични в Господа братя и сестри, в деня на Съединението, докато от всички медии се лееше колко трябва да сме единни, аз се замислих по темата за „царските имоти\". И реших, че трябва да кажа няколко думи по този въпрос, защото според мен той  вече става критично важен, както за държавата, така и за църквата. Всички сме свидетели на една срамна картина: от няколко години българската държава съди българския държавен глава – Негово Величество Царя на българите Симеон Втори. Съди го за собствеността върху определени имоти. Думата „срам\" е мека. То е позор! Бих отишъл дори още по-далече – това е престъпление срещу държавата. Питам се никой ли не разбира, че чрез тези съдебни процеси се профанизират сакрални неща? Взривява се авторитета на институциите? Извършва се демонтиране на държавността? Когато идеята, че имуществата на царското семейство трябва да бъдат отново национализирани, се повдигна за първи път, се надявах, че тя бързо ще бъде забравена, поради очевидното си противоречие със закона, с морала и с държавническия разум. После, когато започнаха процесите, се надявах, че българските съдилища просто ще прекратят делата на държавата срещу нейния бивш държавния глава и чрез решенията си ще влеят малко мъдрост и разум на въпросната държава. Като й кажат, че не може тя, държавата, да съди сама себе си. Напусто съм се надявал! Потвърди се нещо, което отдавна съм установил, а именно, че има въпроси, които в никакъв случай не бива да бъдат отнасяни до съд. Когато един държавнически въпрос бъде отнесен до съд, той вместо да се реши може да се задълбочи. Въпросът с „царските имоти\", предаден на съд, създава криза. Тези, които са дали съвета държавата да съди бившия си държавен глава не може да не са знаели това. И стигам до извода, че тук не се касае нито за обичайна завист, нито за неразбиране на правото, а за системно действие. Системно действие, чиято крайна цел е да бъдат дискредитирани определени ценности, които са от свещен, сакрален порядък. Да бъдат омърсени, оплюти и обругани ключови елементи на националната ни идентичност. Да бъдат смачкани и елиминирани цели части от националната ни история, облъхнати от трагедии, но и от слава. Да бъдат остранени носещи колони на държавността. Ако това е така, а аз мисля, че е така, то Църквата не бива да стои безучастна. Защото тя има същия проблем. Всички сте свидетели на медийната кампания, която беше водена години наред срещу Българската Православна Църква. Помните ли какъв беше нейният водещ мотив? Имоти! Прословутите църковни имоти! Как църквата била най-големия собственик на имоти в страната, как не ги стопанисвала, как ги злоупотребявала и прочие и прочие. Години наред българското общество беше облъчвано с темата за „църковните имоти\". Цялото това упражнение, според мен, имаше една конкретна цел. Да бъде подготвено общественото мнение за национализация на определени църковни имущества и  особено на няколко знакови храма. На първо място – Патриаршеската катедрала „Свети Александър Невски\"! Твърдя това, защото го показаха последвалите събития. Актът за одържавяване на „Свети Александър Невски\" беше приготвен и само трябваше да бъде подписан. Уж, за да бъдел „спасен\". А всъщност, за да бъде този централен патриаршески храм на българския православен народ десакрализиран, осквернен и завинаги лишен от Божието присъствие. След това щеше да бъде много лесно да бъдат обявени за държавна собственост всички църкви – паметници на културата, да бъдат превърнати в музеи с почивен ден в неделя, Българската Православна Църква да бъде затруднена до степен да бъде вкарана в подземията, а българският народ в огромното си мнозинство да бъде лишен от достъп до Светите Тайнства и до Божията благодат. Тезата, че за обществото е по-добре църковните имоти да станат държавни беше претекст за нанасяне на тежък удар срещу Богоустановената институция. Разбира се, Православната Църква не може да бъде разрушена. Тя ще съществува до края на времената и дори нейните врагове знаят това. Но, бидейки лишена, не от „имоти\", а от материалните си символи, нейната духовна мисия би била сериозно затруднена и мнозина не биха получили утеха и спасение. Целта, прочее, бяха душите на българите, които души трябваше да бъдат обезверени, осквернени и погубени. Да бъдат върнати към езичеството и несвободата, за да могат да бъдат „по-лесно управлявани\". Бях убеден, че ако храмът „Св. Александър Невски\" беше одържавен, то това би било началото на края на Третата българска държава. Слава на Бога, планът не сполучи! Бедата беше предотвратена, благодарение на силата на Църквата, подкрепата на верния православен народ и на намесата на някои представители на висши държавни институции, които прозряха, че стабилността на институцията Църква е от критично важно значение за стабилността на институцията Държава. Но и защото Църквата заяви велегласно, че църковните имоти НЕ СЕ ПРОДАВАТ! Да, те са собственост на църквата, но са неотчуждими. За тях светското вещно право не важи! Днес имам натрапчивото усещане, че спорът за така наречените „царски имоти\" има същата идеологическа крайна цел. Да се десакрализира, омърси и отстрани другата носеща колона на нашето общество – идеята за държавността и разбирането за нейния непреходен характер. Работата е там, че Църквата и Държавата имат един и същи източник. Господ Иисус Христос е глава на Църквата и Цар на Царете. Той е източникът на справедливостта, мира и на правилния земен порядък. Понеже произлизат от този общ Източник, както Църквата, в своята цялост, така от гледна точка на църковното учение и носителите на държавната власт имат сакрален характер. Тази идея много ясно е изразена в Търновската Конституция, където изрично са казани две неща. Че „Българското Царство от църковна страна се подчинява на духовната власт на Българската Църква\". И, че „Лицето на Царя е свещено и неприкосновено\". Това са записали нашите отци-учредители, единодушно, нищо, че и те са се делели на либерали и консерватори. Отците-учредители са знаели нещо, което ние сме забравили. Те са знаели, че вярата одухотворява държавата и придава легитимност на държавната власт. Че държавната власт стабилизира самата държава, ако и когато има разбирането, че произлиза от Бога. Че неприкосновеността на символите на държавната власт гарантира неприкосновеността на държавата. Че отричането на свещения характер на държавната власт къса връзката между държавата и Бога и я прави зависима от поднебесните стихии. И, че накърняването на неприкосновеността на свещената държавна власт дава знак на всички поднебесни сили, че и самата държава вече не е неприкосновена, а е свободна да стане тяхна плячка. Ясно е защо определени лица много настояваха да бъдат национализирани определени  църковни имоти. За да бъдат те десакрализирани и превърнати в предмет на покупко-продажба. Нека сега попитаме, а защо са й на държавата царските имоти? Нима са й малко резиденците? Или смятаме, че така те по-добре ще бъдат запазени „за обществото\"? Те и църковните имоти, воглаве със „Св. Александър Невски\" искаха да запазят, уж „за обществото\". Следвайки логиката, по която се случват нещата у нас, смятам, че тези които настояват държавата да „си върне\" така наречените царски имоти и натискат правителството да води дела срещу царя имат същата цел: тези имущества да бъдат десакрализирани и впоследствие, като бонус за победителите, да бъдат превърнати в предмет на покупко-продажба. Кажете ми, кое българската държава не е продала, че да не може да продаде църковни имоти или имоти, собственост на Короната? Ако да би била българската държава собственик на манастир, кажете ми кой светски закон би спрял едно правителство, доминирано от атеисти, да не го продаде за хотел? Кой закон спира българската държава, ако да би станала собственик на двореца „Врана\" да не го продаде на богата фирма от близкия или далечния Изток, за да може тя да се разпорежда в България, удобно настанена в дома на българските царе? Ще каже някой, че това е личен въпрос. Не, не е личен въпрос! Държавен въпрос е. Въпрос на държавността. Винаги съм защитавал Църквата и държавността. В случая защитавам държавността. Защитавам принцип. Цар Симеон Втори, впрочем, също винаги е защитавал основните начала и прлинципите. Когато носеше отговорността за ръководството на държавата той помогна да се преодолее разкола и да се възстанови единството на Българската Православна Църква. Симеон Втори даде своята подкрепа и при опитите за разрешаване на цитирания казус с Патриаршеската катедрала „Св. Александър Невски\". Царят беше единственият държавник, който стоя до мен в манастира „Св.св. Кирик и Юлита\", когато трябваше да се защитят правата на Православната църква върху тази света обител, срещу хора, които и до ден днешен не са се отказали да се опитат да го изнесат на публична продан и да го превърнат в пари. Той винаги е разбирал, че когато е застрашена вярата е застрашена държавността. Църквата също разбира кога една заплаха срещу държавността е заплаха – индиректна или директна –  срещу вярата. Случаят с така наречените „царски имоти\" е такъв. Става дума за десакрализиране. За дискредитиране и омърсяване на свещеното. В единия случай на вярата. В другия случай на държавността. На двата стълба на обществото. Падне ли единият, ще падне и другият. Държавността, в лицето на Симеон Втори, направи всичко по силите си, за да укрепи вярата. Църквата, от своя страна е призвана всякога да вдигне глас, когато е застрашена държавността. И в случая с „църковните\", и в случая с „царските\" имоти българската държава е изправена пред един и същи въпрос: има ли за нея неща, които са свещени и неприкосновени? По отношение на църковните сгради държавата напоследък започна да проявява такова разбиране. По отношение на „царските имоти\" – не. За последен път ще кажа: дворецът „Врана\", дворецът „Царска Бистрица\" и други не са някакви обикновени сгради, а са материални символи на непреходната българска държавност. Убеден съм, че казусът с царските имоти има мъдро решение, което държи сметка едновременно за техния исторически статут, за техния свещен характер, което означава, че те са неотчуждими, но и за факта, че са лична собственост на българското царско семейство. От тези, които са на върха на държавата в момента, зависи дали ще го намерят. Но, трябва да е ясно, че въпросът е симптоматичен и е изпитание за държавата, което сам Бог ни изпраща. От това как властта в крайна сметка ще го реши ще се види дали държавата е в състояние да прогледне отвъд материалното? Дали е наясно, че авторитетът не се крепи върху броят на притежаваните имоти, върху силата да заграбиш чуждото и да оскверниш святото, а върху спазването на свещените начала? Моля се Бог да даде мъдрост на онези, от които зависи, за да спрат излагащите ги съдебни процеси и да сложат край на тази агония на българската държавност. Нека в заключение ми бъде позволено да припомня правилото: „Не правете другиму това, което не искате да ви направят на вас.\" Като за представителите на „политическия елит\" ще го перефразирам така: не рушете държавността и нейните символи, защото друга опора вие нямате! Бог да пази България!", "date": "2018.09.07", "title": "ОБРЪЩЕНИЕ на  Пловдивския митрополит Николай  към клира и миряните на Пловдивска епархия"}
{"url": "http://standartnews.com/balgariya/romskata_mahala_na_stara_zagora_shte_bade_razchistena_ot_nezakonni_postroyki-375539.html", "text": "Около 120 къщи в кв. „Лозенец\" на Стара Загора, подлежат на събаряне, защото са незаконни. Общината планира на същото място да бъдат построени социални жилища, а хората, останали без домове, да бъдат настанени в тях. Лятото на 2014 г. 55 къщи в местността „Борова гора\" са съборени, защото са незаконни. Акцията не минава спокойно – ранени са трима полицаи. Четири години по-късно, квартал „Лозенец\", в който официално живеят 10 хиляди, а неофициално – около 30 000 души, е тих. Но не и спокоен. В мизерните стаички можете да видите да живеят заедно няколко поколения – от детето до прабабата. Много от хората не искат да се местят, твърдят, че имат партиди за ток и са склонни да плащат за вода и данъци, ако ги узаконят. По данни на общината, незаконните постройки в квартал „Лозенец\" са 120. За всички тях има издадени и влезли в сила заповеди за събаряне. В ефира на bTV кметът Живко Тодоров обясни, че ситуацията е сложна, защото по закон постройките трябва да се съборят, но така обитателите им остават на улицата и след това съдят България. Затова ще бъдат изградени 80 социални жилища, в които да бъдат преместени тези, чиито къщи ще бъдат съборени. Стара Загора: Ремонти из целия град и нова икономическа зона в сянката на тецовете Така догодина със сигурност ново събаряне ще има – но „по цивилизован начин\".", "date": "2018.09.07", "title": "Ромската махала на Стара Загора ще бъде разчистена от незаконни постройки"}
{"url": "http://standartnews.com/balgariya/iskat_postoyanen_arest_za_minyu_staykov_tarsyat_sina_mu_v_evropa-375546.html", "text": "Прокуратурата ще поиска постоянен арест за Миню Стайков и още двама души, които са обявени за издирване. Синът му Стайко Стайков пък е обявен за издирване с европейска заповед за арест, тъй като е в чужбина. Това стана ясно от пресконференция, на която бяха дадени подробности за разследването. В нея участваха ръководителят на Специализираната прокуратура Даниела Начева, наблюдаващият разследването прокурор Ангел Кънев, главният секретар на МВР главен комисар Младен Маринов, заместник-председателят на ДАНС Николай Ненков. По думите на Даниела Начева, до момента са обвинени осем души за участие в организирана престъпна група, създадена с цел продажба на акцизни стоки без бандерол, извършване на данъчни престъпления и пране на пари. На петима от тях, включително Миню Стайков, обвиненията са предявени пряко. Към момента прокурорите все още уточняват кой от задържаните е ръководил организираната престъпна група. Предявените към момента обвинения за данъчни престъпления са за периода 2009-2010 година, но работата на разследващите продължава, уточни ръководителят на Специализираната прокуратура. По думите на Начева, организираната престъпна група е действала в периода от 2009 до 2018 година. Наблюдаващият прокурор Ангел Кънев допълни, че са назначени 40 данъчни ревизии на различни дружества. \"При операцията са направени претърсвания на 38 адреса. Събрали сме конкретни документи - пълномощни, печати и електронни подписи, които директно ни насочват към високите нива на тази организирана престъпна група\", обясни той. След извършените обиски в промишлените бази на \"Винпром Карнобат\" и \"Топаз мел\" от държавното обвинение са сезирали Агенция \"Митници\", която извършва инвентаризация на всички складови наличности. След това ще бъдат извършени и ревизии. \"Установили сме и парични потоци с неустановени източници. Тези пари се влагат в легалната икономика чрез различни трансфрери между свързаните фирми. Към момента сме събрали категорични доказателства за извършени данъчни престъпления за над 1 милион лева - това е възстановен данъчен кредит на 2 дружества след представени подправени документи\", каза още Даниела Начева. Прокурор Кънев допълни, че разследването на организираната престъпна група е започнало след разбиването на нелегалната фабрика за цигари в Карнобат през юли. \"Фабриката за цигари и е установена в Северната промишлена зона в Карбонат - сградата е собственост на фирма на сина на кмета на града. Използвали са хора от бившите съветски републики като работници. Не е била консумиран дори ток. Оборудването е за над 4 милиона лева с най-ново поколение генератори. Произвеждали са 2000 цигари на минута, които са пласирани в страната, но и в държави от ЕС. Фабриката над година е работила непрекъснато\", обясни той.", "date": "2018.09.07", "title": "Искат постоянен арест за Миню Стайков, търсят сина му в Европа"}
{"url": "http://standartnews.com/balgariya/sireneto_i_kashkavalat_svalyat_loshiya_holesterol-375540.html", "text": "Порция от 120 гр пълномаслени сирене или кашкавал дневно намалява т. нар. \"лош холестерол\", а това е полезно за сърцето и кръвоносните съдове, съобщи в. \"Дейли мейл\", позовавайки се на ирландски учени. Резултатите от изследването на учените от дъблинския Юнивърсити колидж, противоречат на здравните препоръки да се ограничават пълномаслените млечни продукти. Участниците в изследването, които са получавали порция пълномаслен кашкавал всеки ден шест седмици, имали значително по-ниски стойности на \"лошия холестерол\" от доброволците с нискомаслени алтернативи. Пълномаслените сирена и кашкавал свалят повече холестерола от другите млечни продукти (например маслото) заради начина, по който са подредени ключовите съставки калций и протеинът казеин в неговата матрица. Въпреки че е с високо съдържание на наситени мазнини, консумирането на сирене в големи количества е безопасно и дори има предимства. Ръководителят на екипа д-р Ема Фини не препоръчва всеки ден да ядем по 125 гр кашкавал. Основният извод от изследването е, че подобна порция не е вредна. \"Трябва да спрем да мислим за продуктите като съдържание на мазнини и наситени мазнини, а да гледаме на тях като определена храна\", каза д-р Фини. Учените не са установили съществени разлики в теглото, нивата на инсулина и кръвната захар на участниците от различните групи. Екип от университета на Тексас също установи, че наситените мазнини в киселото мляко, сиренето, маслото и млякото не увеличават опасността от сърдечносъдови заболявания.", "date": "2018.09.07", "title": "Сиренето и кашкавалът свалят „лошия холестерол“"}
{"url": "http://standartnews.com/balgariya/uvolneniyat_politsay_zaradi_intsidenta_s_bashtata_na_radev_deystvah_po_savest-375542.html", "text": "Уволнен полицай и четири административни наказания след вътрешната проверка на МВР за катастрофата с бащата на президента в Харманли. Инцидентът стана на кръгово кръстовище, където автомобилът на Георги Радев се удари с триколка. Акт обаче получи само мъжът с триколката, а според МВР полицаят не е изпълнил служебните си задължения. Полицаят разказа неговата версия пред Нова ТВ. Митко Станков има зад гърба си 26 години в системата на МВР. До вчера, когато е дисциплинарно уволнен заради катастрофата с бащата на президента. Тя стана на 17 август на кръгово кръстовище в Харманли. Което трябваше по инструкции и по закон, си го свърших. Видно от мястото на ПТП-то това, което съм го дал, е така, заяви Митко Станков. От кадрите, разпространени от охранителните камери, се вижда, че мъжът с триколката се движи с предимство в кръговото кръстовище, когато се сблъсква с колата на Георги Радев. Според полицая водачът на триколката е сменил посоката на движение. Този водач на триколката ми каза така: \"Аз карах плътно вдясно, завих на ляво и после исках да тръгна към центъра, завих надясно и се ударих в предната част на автомобила. Затова съм дал вина на водача на триколката\", обясни Станков. След вътрешната проверка актът е отменен и са съставени нови. Освен уволнението на пътния полицай, административни наказания са наложени на още четирима служители на районното управление на полицията в Харманли. Повече подробности от МВР засега не съобщават. А Митко Станков твърди, че не е познавал никой от участниците в катастрофата преди нея и е действал по съвест. Не виждам какво съм прикрил като е бащата на еди-кой-си. Ако беше друг гражданин водачът на мерцедеса, щеше да е същото, заявява Станков. И двамата участници в инцидента твърдят, че са невинни. След катастрофата дори си станали близки. Ще останем приятели с него, просто това да ви кажа, не искам нищо повече, заявява Стефчо Тодоров, водач на електрическата триколка. И станахме и приятели с него, заявява и Георги Радев. А уволненият полицай ще обжалва освобождаването си. Съвестта ми е чиста, заявява Станков.", "date": "2018.09.07", "title": "Уволненият полицай заради инцидента с бащата на Радев: Действах по съвест!"}
{"url": "http://standartnews.com/balgariya/shofyor_v_chiyto_kamion_tayno_vlezli_migranti_tyah_gi_pusnaha_a_men_me_zadarzhaha-375543.html", "text": "Бежанци се промъкват тайно в български камиони, за да достигнат желаната дестинация в Европа. В много от случаите те биват залавяни, но шофьорите също понасят наказания. \"В момента, в който открият нелегалните мигранти в камиона ти, ти вече си престъпник. Задържан си, заключен си. На хърватската граница ти слагат и белезници. В Хърватска целият процес изглежда много недостоен\", каза за \"Здравей, България\" Димитър Рашков, член на Съюза на международните превозвачи и собственик на фирма за международен превоз. В същото време той подчерта, че мигрантите се качват не само в българските камиони. \"Моят случай беше на ферибота от Кале към Англия. В камиона бяха влезли четирима души -двама мъже и две жени. Едната беше бременна в 8-ия месец и идвала от Еритрея. Те били скрити в кашони\", разказа един от потърпевшите международни шофьори Иван Господинов. \"Бяха повредили стоката, заради което после си имах разправии. Въпреки всичко тях си ги освободиха, а мен ме задържаха за половин ден. А след около месец при мен пристигна писмо с \"поздрави\" от Кралицата с една много добра сума. Моят глоба беше около 1000 паунда, а на фирмата - около 3 000 паунда\", поясни той. Само през последните дни на границата между Сърбия и Хърватия са задържани 15 мигранти и са глобени петима шофьори.", "date": "2018.09.07", "title": "Шофьор, в чийто камион тайно влезли мигранти: Тях ги пуснаха, а мен ме задържаха"}
{"url": "http://standartnews.com/balgariya/spetssadat_ne_dade_hod_na_deloto_sreshtu_desislava_ivancheva-375547.html", "text": "Специализираният наказателен съд (СНС) не даде ход на делото срещу бившия кмет на софийския район Младост Десислава Иванчева, предаде БНР. По това дело са обвиняеми и бившият заместник на Иванчева - Биляна Петрова, и бившият районен кмет Петко Дюлгеров. Процесът не можа да започне, тъй като Иванчева и Петрова и техните адвокати не са получили навреме обвинителния акт. Адвокатът на Иванчева Марин Марковски поиска промяна на мярката й за неотклонение задържане под стража. Според съда всички страни са редовно призовани с изключение на подсъдимите и не е спазен седемдневният срок за дело след връчване на документите по него. Стана ясно, че Иванчева е получила обвинителния акт на 31-ви август, петък. Според съдия Иво Хинов въпросният седемдневен срок изтича чак в края на днешния работен ден и уважи исканията на подсъдимите да им се даде възможност да се запознаят с материалите. Разпоредителното заседание беше насрочено наново за 13 септември, четвъртък, в 13.30 часа. Съдът даде ход на разглеждане на поисканото от адвоката на Десислава Иванчева - Марин Марковски, преразглеждане на мярката й за неотклонение \"задържане под стража\". Разискванията продължават. Процесът стига до СНС по-малко от пет месеца след показните арести на Иванчева и Петрова по обвинение, че са поискали половин милион евро от строителния предприемач Александър Ваклин. Държавното обвинение твърди, че Десислава Иванчева, с помощта на Биляна Петрова, и с посредничеството на Петко Дюлгеров изнудвала бизнесмена Александър Ваклин срещу пари да получи необходимото му разрешение за да строи в „Младост\". Обвинителният акт описва как е бил договарян размерът на целия подкуп и предаването на първата вноска, колко да е комисионната на Дюлгеров, как да стане получаването и предаването на белязаните 70 000 евро, как са били задържани тримата и какво е било намерено при обиските, които специално за Иванчева и Петрова продължиха с часове на едно от най-натоварените столични централни кръстовища. Обвинителният акт твърди, че кметицата на „Младост\" приела толкова лично случая на Ваклин, че си водела бял тефтер със суми и инициали. По делото доминират записаните разговори между тримата подсъдими с изнудвания от тях бизнесмен. Според огласеното от Иванчева и Петрова, в СРС-тата имало инициали, съвпадащи с имена на действащи политици.", "date": "2018.09.07", "title": "Спецсъдът не даде ход на делото срещу Десислава Иванчева"}
{"url": "http://standartnews.com/balgariya/poveche_ot_4000_uchiteli_shte_se_pensionirat_do_kraya_na_2018_g-375553.html", "text": "Недостигът на преподаватели по някои специалности се компенсира с пенсионери, с неправоспособни учители или в образованието влизат учители, които остават такива за година или даже за по-малко. Това е индикатор за проблем в политиката и то не само формален, а е тревожен феномен за деградация на отношението и респекта към образованието. Показателно е, че през 2018 г. ще се пенсионират над 4000 учители, а желанието на младите по възраст учители не се е променило спрямо миналата година и е в рамките на 1 процент от общия брой на учителите. Това се казва в позиция за недостига на педагогически специалисти от Синдиката \"Образование\" към КТ \"Подкрепа\". В нея се отбелязва, че ако като народ се примирим с усещането, че професията на учителя е лесна, достъпна и възможна с едногодишна преквалификация, това ще гарантира неизбежен упадък на образователната система. По повод идеята бъдещите учители да се подготвят за професията по \"бърза писта\", само за няколко месеца, от синдиката коментират, че ще се гарантира още по-голям срив в образованието. Те заявяват, че е недопустимо подготовката на бъдещите педагогически специалисти, които имат мисията да превърнат детето в личност, да подготвят бъдещето на страната, да бъде в рамките на такъв кратък срок. \"Това навява спомени за ПУЦ, Рабфак и за други, разгромяващи образованието практики от социализма. Несериозно е и е безотговорно даже да се предположи, че човек, изграждащ човеци, може само с кратък курс и с едногодишна квалификация да бъде пълноценен и да изпълни своята социална и професионална роля. Такава политика ще промени из основи представата и вековните традиции за тази важна и ценена в много държави професия, се посочва в позицията. От синдиката отбелязват в нея положителното усилие на правителството и на МОН, в лицето на министър Красимир Вълчев, за увеличение на учителските заплати, но посочват, че \"дори и при 2000 лева учителска заплата, това няма да доведе до привличане на най-добрите учители и да ги задържи в образователните институции, ако не се преодолеят косвените причини за отблъскване от професията\". Без промяна на комуникациите с родителите, с обществените институции, без помощта на правителството в борбата с глобалните проблеми, професията на учителя няма да се възроди, е мнението на синдиката. В позицията на Синдиката \"Образование\", с председател Юлиян Петров, се посочва, че не се приема за устойчива политиката за подготовка на учители - магистри, която кореспондира с по-къс срок от пет години или 300 кредита. Толерираме формирането на Национална програма за квалификация и рехабилитация на учителите, която би повишила интереса към професията, заявяват от синдиката.", "date": "2018.09.07", "title": "Повече от 4000 учители ще се пенсионират до края на 2018 г."}
{"url": "http://standartnews.com/balgariya/tsvetanov_shte_podkrepim_ministerskite_ostavki_shte_reshim_kolko_shte_badat_te_-375548.html", "text": "След коалиционния съвет с „Обединени патриоти\" ще има повече яснота за министерските оставки. ПГ на ГЕРБ ще подкрепи внесените в парламента министерски оставки. Колко ще бъдат те и кои ще бъдат те ще бъде решено на коалиционния съвет. Това заяви пред журналисти във велинградското село Драгиново председателят на ПГ на ГЕРБ и зам.-председател на партията Цветан Цветанов. „Правителството е стабилно. Имаме висок икономически растеж и 2,5 млрд. лв. повече приходи в републиканския бюджет. Ако се запази тенденцията за добра събираемост на приходите, очаквам бюджетът да достигне 120 млрд. лв., което ще даде възможност отново да увеличим минималното работно възнаграждение и да запълним други дефицитни сектори\", съобщи Цветанов. Председателят на ПГ на ГЕРБ благодари на кмета на Велинград д-р Костадин Коев и на неговата администрация за активната им работа, въз основа на която днес община Велинград е пример. „Днес община Велинград е финансово стабилна, инфраструктурата се развива, а това е гаранция за привличането на още повече туристи\", сподели задоволството си Цветанов. Той благодари и на жителите на община Велинград за силната им гражданска позиция, която не позволи реализирането на потенциалното инвестиционно намерение за разработването на мина за волфрам в общината. „Впоследствие бяха организирани много срещи, включително и с мое участие, като в крайна сметка успяхме да защитим интереса на велинградчани и бъдещето на туризма в региона\", подчерта председателят на ПГ на ГЕРБ. Правителството инвестира много в образователната инфраструктура, каза още в Драгиново Цветан Цветанов. Той обясни, че заделените средства за образование са над 620 милиона лева. По думите му в сферата на образованието ще продължи политиката на ГЕРБ, насочена към увеличаване на заплатите на учителите, тъй като трябва да се осигури плавен преход от едно поколение към друго. \"Младите учители трябва да имат дори условия за работа и да са материално осигурени, за да постигат високи резултати, гаранция за бъдещето на децата. Това е очакването на родителите и на цялото ни общество към тях\", каза Цветанов. Той призова родителите да отделят повече време за децата си и да им помагат при решаване на проблемите. \"Родителите са тези, които трябва да осигурят здравословна семейна среда. Дни преди началото на учебната година пожелавам на децата много успехи и знания, осигурени с подкрепата на техните учители\", допълни Цветанов. Той отново припомни, че правителството работи за изграждане на нови учебни заведения. \"Целевите средства, в размер на над 1,6 милиона лева, които осигурихме за новата детска градина в село Драгиново ще дадат спокойствие и сигурност на родителите а техните деца, защото до сега те учеха в сгради с дървена конструкция и играеха на площадка, която не е в унисон с европейските изисквания\", каза също Цветанов.", "date": "2018.09.07", "title": "Цветанов: Ще подкрепим министерските оставки, ще решим колко ще бъдат те"}
{"url": "http://standartnews.com/balgariya/mvr_ne_e_imalo_natisk_varhu_politsai_po_sluchaya_s_bashtata_na_prezidenta_v_harmanli-375549.html", "text": "Служители на МВР не са декларирали, че над тях е имало политически натиск при инцидента в Харманли с участието на бащата на президента. Това съобщи днес началникът на сектор \"Пътен контрол\" към ГД „Национална полиция\" Росен Рапчев на редовен месечен брифинг в МВР. Според него най-голямото нарушение от служителите на МВР при инцидента на 17 август в Харманли с участието на бащата на президента Румен Радев - Георги Радев, е че те не са събрали очевидци, които са необходими свидетели, за да се разреши произшествието. „Комисията установи, че са допуснати обстоятелства и нарушения при установяване на пътнотранспортното произшествие на 17 август в Харманли, в които участва и бащата на президента Румен Радев, Георги Радев\", каза той. „Установено е, че служител на МВР не е осъществил служебните си задължения по законосъобразен начин, той си поема отговорността с дисциплинарно отстраняване\", обясни той. По думите му друго нарушение от служителите на МВР при инцидента в Харманли е, че служители не са обезопасили и не са регулирали движението, след пътния инцидент. \"На мястото на инцидента е имало граждани, които са наблюдавали процеса, което е грубо нарушение. Най-големият проблем е, че при толкова свидетели, служителите на МВР не са набрали необходимите свидетели, за да се установи произшествието\", посочи Рапчев. Според него има измяна на първоначалните данни от инцидента, служителят, който е отстранен от длъжност не е изискал сведения и не е прегледал видеозаписи. По думите му няма информация за това, как е изтекло видеото в медийното пространство. Министерството на вътрешните работи ще въведе временни лични карти на обвиняеми и подсъдими лица, които имат забрана за напускане на територията на страната. Това стана ясно още на редовния месечен брифинг от съобщение на заместник вътрешния министър Милко Бернер. На брифинга не присъстваше вътрешният министър в оставка Валентин Радев, тъй като се намирал в момента в министерския съвет. Според обясненията на шефа на ГДНП Христо Терзийски към момента поради натовареност на южната граница с Гърция гранична полиция работи по друга система и не винаги чекира личната карта на напускащия страната гражданин, а я обследва само визуално. Временните лични карти ще бъдат с различен външен вид и така ще се намали вероятността от допускане на грешка, допълниха от ръководството на МВР.", "date": "2018.09.07", "title": "МВР: Не е имало натиск върху полицаи по случая с бащата на президента в Харманли"}
{"url": "http://standartnews.com/balgariya/balgarcheta_specheliha_1_zlaten_i_3_bronzovi_medala_na_olimpiada_v_yaponiya-375550.html", "text": "Четири медала, един златен и три бронзови, спечелиха българските ученици на 30-ата Международна олимпиада по информатика, състояла се в Япония. В надпреварата през тази година участваха 339 състезатели от 87 страни, съобщи пресцентърът на Министерството на образованието и науката. Александър Кръстев от 11-и клас на Математическата гимназия \"Д-р Петър Берон\" във Варна е завоювал златен медал, а Виктор Терзиев от 12-и клас на Софийската математическа гимназия, Мартин Копчев от осми клас на Природо-математическата гимназия \"Акад. Иван Гюзелев\" в Габрово, и Радослав Димитров от 11-и клас на Математическата гимназия \"Акад. Кирил Попов\" в Пловдив, са спечелили бронзови медали. Ръководители на отбора са главен асистент Емил Келеведжиев от Института по математика и информатика при БАН и Антон Шиков - преподавател в школата по информатика \"Шикови\" в Ямбол. Инициативата за организирането на Международната олимпиада по информатика е българска. През 1989 г., по предложение на акад. Благовест Сендов до ЮНЕСКО, в България се организира първата Международна олимпиада по информатика. Състезанието се е състояло в Правец - от 16 до 19 май, а първият председател на олимпиадата е проф. Петър Кендеров. До 2017 г. българските ученици са спечелили общо 100 медала - 25 златни, 41 сребърни и 34 бронзови, което класира страната ни на пето място в света. Отборът ни се завръща с полет на австрийските авиолинии на 8 септември, събота, в 23.00 часа на терминал 2 на Летище \"София\".", "date": "2018.09.07", "title": "Българчета спечелиха 1 златен и 3 бронзови медала на олимпиада в Япония"}
{"url": "http://standartnews.com/balgariya/piyan_shofyor_se_vryaza_v_targovski_obekt_v_ovcha_kupel-375552.html", "text": "Лек автомобил се удари във витрината на търговски център в квартал Овча купел в София. При инцидента са пострадали 5 души, от които 8-годишно момиче, по данни на Центъра за спешна медицинска помощ. 45-годишна жена е с нараняване на коляното, 8-годишно момиче е с нараняване в областта на главата и носа, 53-годишна жена е с контузно-разкъсна рана на ръката, 43-годишен мъж с гръбначно нараняване. Четиримата са приети за лечение в Центъра за спешна помощ „Н.И.Пирогов\". Шофьорът на колата, който е причинил инцидента е 60-годишен мъж. Той е настанен във Военномедицинска Академия (ВМА) с контузна рани по главата. Сигналът за пътното произшествие е получен малко след 14 часа, съобщи МВР. По първоначални данни лек автомобил „Ситроен\" се е врязал във витрина на търговски обект на столичните булеварди „Монтевидео\" и „Президент Линкълн\". Връщайки назад той е ударил с колата си друг автомобил и бус и е спрял в стена. Изясняват се причините и обстоятелствата за инцидента. По сведения на свидетели шофьорът е бил във видимо нетрезво състояние.", "date": "2018.09.07", "title": "Пиян шофьор се вряза в търговски обект в Овча купел"}
{"url": "http://standartnews.com/balgariya/obshtinata_spira_stroitelen_obekt_v_kvartal_ovcha_kupel_sezira_prokuraturata-375554.html", "text": "Спира се строителството на обекта в кв. 104-Б в район „Овча купел\", където рано тази сутрин пропадна неукрепен строителен изкоп. Това съобщиха от пресцентъра на Столична община. Заповедта за спирането се издава от ДНСК заради допуснатото съществено отклонение от одобрените строителни книжа от фирмата „С. А. Г. Груп\" ЕООД. На място са извикани проектанта по част „Конструктивна\" и надзорната фирма на обекта, на които е разпоредено да се представят техническо решение за укрепване и засипване на пропадналия изкоп. Главният архитект на Столична община арх. Здравко Здравков е сезирал за случая Камарата на строителите в България. Столична община и Камара на строителите ще инициират законодателни промени с мерки за санкциониране на строителни фирми, които допускат нарушаване на мерките за безопасност в строителството. Кметът на София Йорданка Фандъкова сезира Софийска градска прокуратура за строителната авария, допусната от фирмата „С. А. Г. Груп\" ЕООД. Междувременно депутати и общински съветници от БСП се оплакаха, че никой не обръща внимание на случващото се в Овча купел „и за пореден път сме свидетели на абсолютното безхаберие и бездействие на държавните институции\". Думите са на заяви зам.-председателя на ПГ на \"БСП за България\" Георги Свиленски от брифинг на мястото на инцидента в \"Овча купел\", където сутринта кола пропадна в свлачище на строителен обект и жителите се разминаха с голяма трагедия. Свиленски поясни, че живеещите са притеснени и никой от тях не е разбрал да има представител на ДНСК или на общината, който би следвало да бъде на място и да вземе някакво адекватно решение. \"Имаше опит за изваждане на пропадналия автомобил в строителния обект, което е опит за прикриване на доказателства по произшествието, тъй като нито от МВР, нито от районното кметство имаше представители\", подчерта Свиленски. \"Не може просто да бъде казано на хората, че всичко е \"ОК\", на същите тези хора, които довечера, обезпокоени, ще се приберат по домовете си\", отбеляза Свиленски. \"Призоваваме за най- важното- ако прокуратурата счете, че има някакво нарушение- било то по документацията на строежа, било то по укрепването му или по действията след инцидента, да бъдат предприети съответните мерки\", заключи Георги Свиленски. По думите му отговорните институции трябва да вземат мерки и да кажат на хората- дали ще могат да спят спокойно тази вечер. \"С просто око се вижда, че тук има много нарушения на строителните норми\", заяви пред събралите се народният представител от ПГ на \"БСП за България\" Петър Витанов. Той обясни, че става въпрос за недостатъчното отстояние от ръба на функциониращ жилищен блок до ръба на строежа, който по план е трябвало да е 11 метра, а той е само 6; уличното осветление е в рамките на строежа, а той е общинска собственост. \"Общината е бездействала и е допуснала 4 метра нейна площ да бъде усвоена от строителя\", коментира депутатът. Витанов заяви, че са видими и непрофесионалните укрепителни действия.", "date": "2018.09.07", "title": "Общината спира строителен обект в квартал Овча купел, сезира прокуратурата"}
{"url": "http://standartnews.com/balgariya/rusiya_spira_vnosa_na_balgarsko_svinsko-375537.html", "text": "Руските санитарни власти наложиха временно ограничение на вноса на живи свине и продукти със съдържание на свинско месо от цялата територия на България, предаде РИА Новости. Причината са констатираните у нас случаи на африканска чума по свинете. В резултат се спира вносът на живи прасета, свинско трупно месо, свинско и продукти, съдържащи свинско месо, свински ембриони и сперма от нерези. Изключение ще се прави за продуктите, обработени по технология, гарантираща унищожаването на вируса - готови продукти от свинско месо; готови продукти, съдържащи свинско или животински суровини от свинско месо; суровини от животински произход от свинско месо, предназначени за производство на фуражи за непродуктивни животни и за животни с ценна кожа. От „Россельхознадзор\" отбелязват, че заразата е стигнала до България въпреки започналото изграждане на 130-километрова ограда по границата с Румъния.", "date": "2018.09.07", "title": "Русия спира вноса на българско свинско"}
{"url": "http://standartnews.com/balgariya/preasfaltirat_tragichniya_uchastak_ot_patya_svoge__sofiya-375533.html", "text": "Днес ще бъде преасфалтиран участкът от пътя Своге – София, където стана тежкият инцидент със 17 загинали и 21 ранени. Ремонтните работи ще са в отсечката от водостока преди пътния инцидент до моста над река Лесковдолска, съобщават от Агенция „Пътна инфраструктура\". Движението в участъка от второкласния път ще бъде спряно тази сутрин от 8 ч. и забраната за преминаване ще важи и в утрешния ден. Обходните маршрути за леките автомобили са път София – Монтана и след това път Своге – Искрец – Бучин проход. Път II-81 - проход „Петрохан\", на територията на Софийска област. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле ще бъдат отклонявани при Ребърково в посока Ботевград. „Рецептата за новия асфалт е одобрена от АПИ. Ще се правят проби като дойде още първата кола с материал дали отговарят на рецептата и, ако трябва, веднага ще се коригират\", коментира инж. Михаил Рашков от АПИ. По думите му разликата между новия и стария асфалт е, че съдържанието ще бъде различно. От АПИ не са дали нови предписания към „Трейс груп\" за пътя, защото отдавна били предупредени, че трябва да се ремонтира настилката. Мантинелата на мястото на катастрофата също ще бъде възстановена и преместена. „Ще се направи одит по пътната безопасност, който е разпределен още в петък от страна на председателя на АПИ. Той ще засегне целия път от Ребърково до Околовръстния път\", коментира още Рашков.", "date": "2018.09.07", "title": "Преасфалтират трагичния участък от пътя Своге – София"}
{"url": "http://standartnews.com/balgariya/dvama_ohraniteli_iztarvali_angliyskiya_poboynik_v_slanchev_bryag-375536.html", "text": "Пореден екшън с участието на чуждестранен турист предизвика скандал по родното Черноморие. Днес започна да излиза повече информация за безумната агресия, проявена от 27-годишния Дани Джеймс Кнот в хотел в Слънчев бряг. Мъжът беше арестуван, след като преби и опита да удуши друг почиващ – 68-годишен шотландец, който се придвижва с бастун. Младият британец опита да избяга на полицаите, спускайки се по терасите от петия етаж надолу. Днес стана ясно, че Кнот е почивал заедно с майка си, като от рецепцията първоначално даже я повикали, за да го успокои. Без резултат, както се вижда от кадрите от инцидента, заснет от охранителните камери. Пиарът на хотела Ангелина Ангелова разказа в ефира на bTV, че в ранните часове на вчерашния ден туристът, във видимо нетрезвено състояние, опитал да вземе алкохол от затворен външен бар. Охранител го видял и „учтиво го помолил да не влиза зад бара\". Последвала агресия – Кнот ударил охранителя, който съобщил за инцидента по радиостанцията. Англичанинът влязъл в хотела, по думите на Ангелова бил превъзбуден. Там отново го посрещнали охранители, посегнал им. „Избягал е, те са тръгнали да го търсят, тъй като площта на хотела е доста сериозна\", обясни Ангелова. Така и случайно Кнот се срещнал с възрастния шотландец, когото нападнал. След преглед в болницата той се е върнал в стаята си, състоянието му не е тежко. При идването на полицията младият мъж се заключил в стаята си и по „колона с детайли\" се спуснал до първия етаж. Задържан е и е започнато бързо производство. „Човекът е бил много агресивен, не е имал поведение на пиян човек\", отбеляза Ангелова. По думите й в стаята му е била намерена спринцовка, за която майка му обяснила, че е упойка заради никнещ зъб. Хотелът е собственост на издирваните от полицията семейство Арабаджиеви. Ангелина Ангелова посочи, че няма представа къде са работодателите й, но подчерта, че са били изключително коректни.", "date": "2018.09.07", "title": "Двама охранители изтървали английския побойник в Слънчев бряг"}
{"url": "http://standartnews.com/balgariya/v_koi_chasti_na_stolitsata_nyama_da_ima_voda_na_7_septemvri-375528.html", "text": "На 07 септември 2018 г. (петък), във връзка с подмяна на сградно водопроводно отклонение на бул. „Патриарх Евтимий\", кв. „Център\" се налага спиране на водоподаването от 09:00 до 18:00 часа на клиентите на „Софийска вода\", живеещи в района на: ул. „Княз Борис I\" от бул. „Патриарх Евтимий\" до ул.  „Гургулят\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Княз Борис I\" на кръстовището с ул. „Гургулят\". На 07 септември 2018 г. (петък), във връзка с подмяна на сградно водопроводно отклонение на ул. „Акад. Боян Петканчин\", жк. „Студентски град\" , се налага спиране на водоподаването от 09:00 до 17:00 часа на клиентите на „Софийска вода\", живеещи в района на: бул. „Свети Климент Охридски\" от ул. „Канарче\" до бул. „Свети Климент Охридски\" №57 и №18А бл. 7, бл. 8, бл. 9 на ул. „Виталий Таджер\", бул.\" Свети Климент Охридски\" №12 и бензиностанция OMV на ул. „8-ми декември\" ъгъла с бул. „Свети Климент Охридски\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: бул. „Свети Климент Охридски\" №12. На 07 септември 2018 г. (петък), във връзка с подмяна на сградно водопроводно отклонение на ул. „Цар Борис III\", с. Казичене, се налага спиране на водоподаването от 09:30 до 18:30 часа на клиентите на „Софийска вода\", живеещи в района на: ул. „Цар Борис III\" от ул. „Христо Ботев\" до ул. „Никола Петков\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Цар Борис III\" и ул. „Дъбрава\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.09.07", "title": "В кои части на столицата няма да има вода на 7 септември?"}
{"url": "http://standartnews.com/balgariya/4_superhrani_koito_ni_pravyat_pozdravi_prez_esenta-375527.html", "text": "Есента е сезонът за прибиране на реколтата и тогава плодовете и зеленчуците са най-вкусни и здравословни. Ето четири суперхрани, които трябва да ядем през настъпващия сезон, за да сме здрави: Една от най-типичните за есента храни е тиквата, пише dariknews.bg. Тя е богата на бета-каротин, витамин С и фолиева киселина. Консумацията й може да намали риска от развитие на рак и да осигури защита срещу сърдечносъдови заболявания. Семената на тиквата също имат висока хранителна стойност и са полезни за организма заради цинка и омега-3 мастните киселини. По съдържание на йод цвеклото е лидер сред зеленчуците. В него се съдържат неголеми количества витамин С, каротин, витамини В1, В2 и В12. Благодарение на наличието на калиеви соли, сяра, фосфор и магнезий, цвеклото ускорява процесите на обмяна на веществата в организма. Ябълките имат силни противовъзпалителни и антиалергични свойства, които могат да се борят с общи инфекции и алергии, често срещани през есента. Те съдържат флавоноиди, някои от най-мощните антиоксиданти. Редица проучвания са показали, че хората, които ядат храна, богата на флавоноиди, имат по-нисък риск от сърдечни заболявания и инфаркт. Ябълката спомага за понижаване на стойностите на кръвното налягане и високите нива на холестерол. Крушите съдържат витамините С, В1, В2, В6, Е и К. Тези плодове изобилстват от фолиева киселина, чието съдържание е много по-голямо от това на ябълките. Те подпомагат регулирането на киселинността на стомашните сокове и облекчават чревните разстройства, благодарение на високото съдържание на танини. Полезни са за храносмилането, а киселите сортове укрепват стомаха и черния дроб. С консумацията на една круша получавате четири грама фибри, което е еквивалентно на чаша и половина кафяв ориз. Помагат също за поддържане на по-ниски нива на холестерол в кръвта и подобряване на контрола на кръвната захар.", "date": "2018.09.07", "title": "4 суперхрани, които ни правят по-здрави през есента"}
{"url": "http://standartnews.com/balgariya/slantse_prez_oblatsi-375532.html", "text": "Днес ще преобладава слънчево време с временни увеличения на облачността, по-значителни в източните и планинските райони. Там на места ще има краткотрайни валежи от дъжд и гръмотевици. Ще продължи да духа слаб до умерен вятър от запад-северозапад. Максималните температури ще бъдат 26-31 градуса, за София - около 26 градуса. По Черноморието ще е предимно слънчево, с временни увеличения на облачността. След обяд на места ще превали и прегърми. Ще духа до умерен предимно западен вятър. Максималните температури ще бъдат между 26 и 28 градуса. Температурата на морската вода ще бъде 26-27 градуса; вълнението на морето - 1-2 бала. В планините ще има променлива облачност и на отделни места, главно в Източните Родопи ще превали краткотраен дъжд. Ще духа умерен северозападен вятър. Максималната температура на височина 1200 м ще бъде около 19 градуса, на 2000 м - около 12 градуса.", "date": "2018.09.07", "title": "Слънце през облаци"}
