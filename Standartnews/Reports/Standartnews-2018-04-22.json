{"url": "http://standartnews.com/biznes/spryaha_peti_blok_na_aets_kozloduy-370714.html", "text": "Започна плановият годишен ремонт на Пети блок на АЕЦ \"Козлодуй\", като енергоблокът е бил спрян тази нощ в 2 часа и 11 минути, съобщиха от информационния център на атомната централа. Дейностите, планирани за периода на спирането, трябва да осигурят безопасна, надеждна и ефективна експлоатация на 1000-мегаватовата ядрена мощност през следващата горивна кампания, се допълва в съобщението. В рамките на плановия престой на блока ще бъдат извършени превантивно техническо обслужване и ремонт на оборудването, функционални изпитания, както и презареждане на реактора със свежо ядрено гориво. Плановият годишен ремонт се предвижда да завърши в края на месец май. Шести блок на АЕЦ \"Козлодуй\" работи с натоварване от 104 процента, след успешното приключване на проекта за повишаване на мощността, допълват от централата. За първото тримесечие на 2018 г. двата блока на атомната централа са произвели 4 543 511 мегаватчаса електроенергия при спазване на всички изисквания за безопасност.", "date": "2018.04.21", "title": "Спряха Пети блок на АЕЦ \"Козлодуй\""}
{"url": "http://standartnews.com/balgariya/sedmichen_horoskop_21__27_april-370692.html", "text": "Стартирахме април с ожесточение: убедени бяхме в правотата си. Всеки с всички средства защитаваше тезите си. Това противопоставяне се дължеше на присъствието на Марс върху знака на Козирог. На тази зодиакална територия като у дома си вече се е установил Сатурн. И надпреварата им за надмощие бе неизбежна. Всяка от планетите очаква признание за своя дял в световните дела. През този април 2018 нямаше разочаровани: и Марс, и Сатурн получиха признание от своите подръжници. Марс от страна на инциативните, от онези, които смятат, че трябва да ръководят и имат правото на глас. Сатурн - от властимащите, които се възползваха от правото си да се направят, че не чуват. Сега, след 23 април, всички те отново са заедно и играят от един отбор, защото са обединени от еуфоричната убеденост, че всичко е възможно, щом сме силни. Моля, дръжте под контрол емоциите и пристрастията си! Още повече, че вече е ясно, че между 23 и 26 април нещата ще се случват единствено с натиск и усилия. Но нека да не чакаме пиленцето да кацне на рамото ни, да не се надяваме да спечелим от тотото. От друга страна, колкото по-бойко сме настроени, толкова повече са препятствията ще срещаме. А те от своя страна, ще ни мотивират да сме оше по-напористи. Параграф 22. На 23 и на 24 април към описаната тенденция се присламчва една приятна вибрация. Тя идва от хармоничните връзки на Юпитер и разведрява обстановката.  Общуването между близки и приятели доставя истинска наслада на душата и сетивата. Подходящ момент за тържества и отбелязване на празнични поводи. Де юре фазата на Меркурий се изчерпа, но планетата все още подлага на проверка лоялността и почтеността ни. Ако работите по правилата и зачитате законите, на 25 и на 26 април се пригответе за вземане на решенията. Почти е невъзможно да сбъркате! Овен Избийте нерви със спорт Как да ви кажа по-ясно, че се налага да сте внимателни. Ако го направя деликатно, може да не ми обърнете внимание. Ако спомена, че е опасно, мога да ви притесня. Нито едното от двете не е точното решение. Допускам, че причини за ядосване няма да липсват в делника ви. Но също съм убедена, че имате алтернатива за деликатно нагласяне на поведението при дадените обстоятелства: изразете своето отношение към нещата от живота, като изберете да сте активни физически или да избиете гнева си със спортни занимания. 25 април е вашият важен ден - употребете го за подреждане на приоритетите си и опитайте да се разделите с песимистичните настроения. Телец Използвайте опита си Разплатете дългове, приключете със заеми, кредити и ипотеки. С всичко, ако има и друго, което ви тежи. Дори ако ви е невъзможно, съкратете сроковете. Трябва ви яснота за бъдещето, за да работите успешно днес. Има още нещо - така ще надвиете страховете си. Те ще имат граници. В този процес на обмисляне повече работа ще ви свърши опитът и съпоставките с минали процеси. Не се доверявайте на интуицията си. Сътрудничеството с околните също си казва думата. Запитайте се кому имате доверие? Как да се възползвате? Черпете сили от познанията на заобикалящите. Имате подем в организаторските си умения. Не се задоволявате с повърхностни наблюдения. Близнаци Имайте търпение Вие имате идеи, оглеждате варианти за раздвижване на плановете си в професионалната сфера, където смятате да използвате творческите си заложби, за да надскочите досегашните граници. Разбира се, така изглеждат дългосрочните ви намерения. Важно е да спомена, че се въздържате от планове за днес и утре. Напълно сте наясно, че не вие разполагате със силните козове. Възприели сте изчакваща и озъртаща се позиция - и много правилно. На 26 и 27  април вашите идеи получават тласък отвън и придобиват облика, който ви задоволява. Моля, полюлейте ги още малко в мислите си преди да ги споделите. Подходящият за това момент идва около 2 май -след пълното възстановяване на директното движение при вашия управител, планетата Меркурий. Рак Успокойте топката Задават се нееднозначни дни. Вие обаче няма да сте склонни да внимавате. Напротив. Установявам, че сте хаотични и невъздържани. Показвате и подчертавате пред другите причината за поведението си като подчертавате, че  сте неудовлетворени. На ваше място бих била по-предпазлива, тъй като не всички разбират правилно, че това е откровеност, а не ангажимент към тях. Някои дори смятат, че искате да манипулирате и да управлявате. Трудно ще ги  разубедите между 24 и 27 април. Това са дати, изпълнени с напрежение. Мнозина ще установят, че враговете им са много и не е възможно да си затварят очите пред опасността от нов разрив между тях и делови партньори. На 23 и на 27 април трудно намирате общ език и под семейния покрив. Лъв Без физически претоварвания Звездни съчетания, към които принадлежат Меркурий и Юпитер, са водещи за вашата седмица. Меркурий ви дава идеи и творчески размах, докато Юпитер ви подлага на изпитанието да се преборите с песимистичните си настроения и очаквания. Идеите, които никнат една след друга, ще се реализират след началото на май. Вместо да подлагате себе си и околните на натиск, за да получите отново отговор, че трябва да почакате, предлагам ви да се възползвате от предоставените от обстоятелствата благоприятни условия за разпускане, разтоварване и събиране на впечатления. Някои ще се впуснат да доказват на себе си и завидната си физическа издръжливост, което е в противоречие с правилната линия на поведение. Важно е да се въздържат от претоварване и пресилване на мускулатурата между 24 и 27април, за да се избегнат травми. Дева Размърдайте интуицията Вие печелите добре. Добре се справяте и с харчовете. Имате основание за спокойствие и поглед към нещата, които ви носят вътрешно удовлетворение. Занимавате се с онова, което изтъква способностите ви, отличава ви и ви позволява да се наслаждавате. Сигурно ще ви е нужно да направите сверка с интуицията си: тя също действа безотказно! В края на периода неочаквано ще се замислите за онова, което ще следва след време, когато няма да работите. Хрумва ви идея за занимание. И някак се сепвате от това, какви мисли ви се въртят в главата! На 27 април отново сте деловите Дева и донякъде с облекчение се връщате към делничните занимания след една много променлива и малко странна седмица. Напълно съм съгласна с този избор. Везни Внимателно със срещите Идват опасни времена. Така мислите вие, а не заобикалящите. Проблемът е, че застъпвате различни становища и разминаванията дават повод за конфликт. За съжаление, вие не сте склонни да кажете \"извинявай\", камо ли да си признаете, че сте \"преиграли\". По този начин без да искате, ще насочите положителния заряд на своята енергия в грешна посока и е възможно по този път да се срещнете с неправилните хора. Много, много внимателно избирайте срещите си и не се доверявайте на непознати на 26 и на 27 април. Опасността да се подведете нараства, а също и зависимостта ви от решения, които ще обявите, бързайки да си кажете думата. А това е последното, от което имате нужда и полза. Ако искате да чуете съвет, той ще гласи: гледайте преките си ангажименти, изчиствайте задачите от делничната програма без да си придавате важност. Така си спестявате главоболия на работното място и у дома. Скорпион Прекалявате със самоанализа Вие разполагате с енергия и физическа сила. Бих ви предложила да я изразходите по предназначение, като си набележите сериозни задачи или планирате няколкодневни походи. Ходенето, движението и смяна на обстановката ще направят чудеса за вашата психика. Така ще се успокоите, че държите тялото си под контрол. Хармоничният аспект на Слънце/Нептун ви подтиква да се самоанализирате. Ще си дадете сметка за потребностите си, ще  осъзнаете липсите. Няма съвършени хора, както и идеални дадености. Има ли смисъл да преследвате нещо, което не съществува? Заради разочарованието ще се скарате и с онези, които винаги са ви поддържали. Надявам се, разумно да се откажете от настоятелността, за да не провалите идващите празници. Стрелец Избягвайте конфронтации Първите четири-пет дни от периода са активната му част. Вие не спирате да работите, да планирате и да очаквате резултат от своята професионална дейност. Моля, спазвайте правилата за безопасност при работа на 26 и на 27 април. Възможно е заради залисия или поради желанието да се наложите, да надприказвате някого. Неразумната настойчивост най-малко не подхожда на момента. Ако не смеете да се доверите на интуицията си, тъй като в последно време ви е подвеждала, изберете човек, на когото да се доверите. Сега общуването ще ви носи не само сигурност, но и блестящи идеи, за чието изпълнение нямате конкуренция. С други думи през този седемдневен период ще спечелите много повече, ако избягвате конфронтациите на работното място и в личния живот, независимо дали одобрявате нечие поведение или не. Козирог Откажете безсмислени дискусии Все нещо се обърква. Казвате си: \"Меркурий си отиде. Сега какво става?\" Налага се да уточня, че прибързвате. Де факто ретроградната фаза на планетата остава до началото на май. Така че търпение. Предстои да преживеете напрегнати моменти между 24 и 27 април: противоборства и противопоставяния, които бързо изчерпват силите ви. Те са в полето на взаимоотношенията вкъщи и в професионалните контакти. От друга страна, емоциите ви се нуждаят от отдушник. Ярката ви индивидуалност едва ли ще се задоволи с полвинчати отговори и с неясни обяснения. Към 26 април сте склонни да се впускате в обширни разисквания, да участвате в дискусии, които повече ще ви изтощават, отколкото ще ви приближават до истината. Надявам се много бързо сами да осъзнаете безсмислеността им. Дайте простор на занимания, които ви разтоварват. Водолей Доверете се на шестото чувство Звездните аспекти са благоразположени към вас. Усещате го и ви дава сили да  гледате към края на април с надежда да получите отговор на въпросите си, да постигнете желана цел. Голяма е и кошницата със задачите, които сами си поставяте или идват към вас, защото сърцето и вратите на дома ви са широко отворени. Няма да закъснее подръжка от страна на близки хора. За празничните дни от периода мнозина планират съвместни пътувания с близки или приятели. Поемате тези инициативи с надеждата да поставят отношенията ви на по-стабилна основа. Изненади и тук няма да липсват. В компанията ви ще се появи личност, която ще привлече вниманието ви, а след време може и да промени живота ви. В този момент ви съветвам да се доверявате на шестото си чувство, а не на съвети. Риби Спрете критиките Вие изисквате много. Първо критикувате, после се замисляте над обстоятелствата. Навярно, силните вибрации на транзитиращото Слънцето и Нептун ви задължават да говорите само онова, което ви е на сърцето? Опасно е. В днешната ситуация се очаква от вас да правите точно обратното - да сте куртоазни. Убедена съм, тъй като едва ли ще ви се отдаде, че ще е далеч по-продуктивно до 27 април да се съсредоточите върху работата си. Там идеите и творческият подход биха могли да ви отведат до желан резултат, а и ще ви се предложи да работите самостоятелно без да се налага да обяснявате защо постъпвате така и как сте стигнали до решението си. Последните дни от периода са ви дадени за отдих и развлечения, вероятно, за да осмислите следващите си предложения към партньорите или авторитетни личности в бизнеса.", "date": "2018.04.21", "title": "СЕДМИЧЕН ХОРОСКОП /21 - 27 април/"}
{"url": "http://standartnews.com/lyubopitno/na_92_kralitsa_elizabet_ii_e_popopulyarna_ot_vsyakoga_sred_podanitsite_si-370720.html", "text": "Днес кралица Елизабет Втора, която е най-дълго управлявалият монарх на Великобритания, навършва 92 години, като Нейно Величество е по-популярна от всякога сред своите поданици, предава ДПА. Според анкета, проведена от социологическата агенция YouGov, 76 процента от британците имат позитивно отношение към Нейно Величество. Елизабет Втора бе класирана миналата година на 329-о място по богатство в Обединеното кралство със състояние, оценено на 360 милиона британски лири /511 щатски долара/. На рождения си ден кралицата ще присъства на специален концерт, като сред изпълнителите ще фигурират Том Джоунс,Кайли Миноуг,Стинг, Шаги и др., предава Ройтерс. Гастролите ще преминат под мотото \"Парти за рождения ден на кралицата\" и ще се състоят в лондонския \"Роял Албърт хол\". Концертът донякъде нарушава традицията, тъй като обикновено Нейно Величество чества рождения си ден в тесен семеен кръг. Преодолявайки редица спънки и предизвикателства през дългия си живот, кралица Елизабет Втора винаги е \"поддържала достойнството си, чувството си за дълг и прическата си\", заяви навремето актрисата Хелън Мирън, която спечели \"Оскар\" за превъплъщението си в образа на Нейно Величество във филма \"Кралицата\". Мирън посвети наградата си на Елизабет Втора. В благодарствената си реч актрисата похвали \"куража и постоянството\" на Нейно Величество. \"Тя винаги е здраво стъпила на земята, с шапка на главата, с чанта в ръката, устоявайки на много, много бури\", заяви носителката на \"Оскар\". За родената в Лондон на 21 април 1926 г. принцеса Елизабет периодът на формиране се оказва Втората световна война. Бъдещата кралица и по-малката й сестра, принцеса Маргарет, се обучават в домашни условия. Когато баща им става крал през 1936 г., Елизабет се оказва вероятната престолонаследничка. За да се подготви за бъдещата си роля, тя започва да изучава право и конституционна история, както и изкуства, музика, езда и плуване. През октомври 1940 г., едва 14-годишна, принцеса Елизабет произнася първата си публична реч. През войната Елизабет прекарва по-голямата част от времето в замъка Уиндзор извън Лондон, вместо в главната кралска резиденция - Бъкингамския дворец в поразената от бомбардировки столица. През 1947 г. е оповестен годежът на принцеса Елизабет и Филип Маунтбатън, който има гръцко, датско и германско кралско потекло. Сватбата им е няколко месеца по-късно в Уестминстърското абатство в Лондон. Младоженецът получава титлите принц Филип и херцог на Единбург. Младата принцеса Елизабет, която вече е майка на две деца - принц Чарлз и принцеса Ана, на 25-годишна възраст се озовава в центъра на британския политически живот, след като баща й, крал Джордж Шести, умира внезапно през 1952 г. След като става кралица, Елизабет ражда още две деца - принцовете Андрю и Едуард. През 1981 г. престолонаследникът принц Чарлз се жени за лейди Даяна Спенсър. Бракът им е белязан от слухове за афера между Чарлз и бившата му приятелка, омъжената по това време Камила Паркър-Боулс, която през 2005 г. стана негова втора съпруга. През 1992 г. е оповестено, че принц Чарлз и принцеса Даяна планират да се разделят. Това събитие, както и голям пожар в замъка Уиндзор, карат Нейно Величество да нарече 1992 г. \"annus horribilis\" - \"ужасна година\" на латински. Даяна умира в автомобилна катастрофа през 1997 г. Кончината потапя нацията в скръб. Мнозина критикуват кралското семейство, в това число и кралицата, за студенината им към принцесата. Кралица Елизабет Втора е казвала, че в подобни трудни времена я крепят християнската вяра и максимата \"умереност във всичко\", изповядвана от кралица Виктория.", "date": "2018.04.21", "title": "На 92 кралица Елизабет II e по-популярна от всякога сред поданиците си"}
{"url": "http://standartnews.com/svyat/shvedskiyat_didzhey_avichi_e_pochinal_ot_nenasilstvena_smart-370728.html", "text": "Полицията в Оман съобщи, че не подозира наличието на престъпление във връзка със смъртта на шведския диджей Авичи в столицата на страната Маскат, съобщи шведският телевизионен канал Си Би Ти. \"Ние не подозираме престъпление. Разполагаме с цялата информация и знаем точно какво се е случило. Всичко ще бъде изнесено пред медиите\", съобщи полицията на султаната Оман. Диджеят Авичи, чието истинско име е Тим Берлинг, почина на 28-годишна възраст. Той беше открит мъртъв в Маскат през деня на 20 април. Информация за смъртта на музиканта не беше дадена, но беше известно, че през последните пет години той е страдал от остър панкреатит. Отчасти заболяването му е било предизвикано от прекомерна употреба на алкохол. През 2014 г. Авичи е бил опериран от жлъчка.", "date": "2018.04.21", "title": "Шведският диджей Авичи е починал от ненасилствена смърт"}
{"url": "http://standartnews.com/svyat/trus_ot_49_po_rihter_v_gartsiya_u_nas_e_useten_v_kardzhali-370707.html", "text": "Земетресение с магнитуд 4.9 по Рихтер е регистрирано в Гърция след полунощ в петък срещу събота. Епицентърът на земетресението е бил в Егейско море, на 95 километра югоизточно от Солун. От Националния Институт по Геофизика, Геодезия и География (НИГГГ) съобщиха, че земетресението не е усетено у нас. Подадено е едно единствено съобщение от жена в Кърджали, която живее на по-висок етаж. От НИГГГ уточниха, че жената е стояла права и затова е усетила труса. В Егейско море, южно от полуостров Атон е регистрирано земетресение с магнитуд 4,9 по скалата на Рихтер, показва справка на интернет страницата на Европейския средиземноморски сеизмологичен институт. Трусът е регистриран в 00:20 часа след полунощ на дълбочина 10 км. Епицентърът е на 95 км югоизточно от Солун и на три км. югоизточно от град Пефкочори. В 1:34 часа е последвал втори трус с магнитуд 4,1. Няма данни за жертви и разрушения. Не е обявявана тревога за вълни цунами.", "date": "2018.04.21", "title": "Трус от 4,9 по Рихтер в Гърция, у нас е усетен в Кърджали"}
{"url": "http://standartnews.com/svyat/kim_chenun_severna_koreya_veche_nyama_nuzhda_ot_yadreni_i_raketni_opiti-370709.html", "text": "Северна Корея вече няма нужда от ядрени и ракетни опити, обяви държавният ръководител Ким Чен-ун, цитиран от световните агенции. Севернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия вчера. Ким аргументира това решение с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той. Това изявление бе разпространено от севернокорейската държавна информационна агенция КЦТА и препредадено от южнокорейската Йонхап. То дойде на фона на засилената дипломатическа активност около Северна Корея. Миналия месец Ким Чен-ун направи първата си официална визита, откакто дойде на власт през 2011 г. – в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп. Датата и мястото на срещата с Тръмп още не са определени, но принципно е решено тя да се състои в началото на юни. По-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер. „Северна Корея се съгласи да прекрати всички Ядрени Опити и да затвори важен обект за (ядрени) опити. Това е много добра новина за Северна Корея и за Света - голям напредък! Очаквам с нетърпение нашата Среща на върха\", написа Тръмп в „Туитър\".", "date": "2018.04.21", "title": "Ким Чен-ун: Северна Корея вече няма нужда от ядрени и ракетни опити"}
{"url": "http://standartnews.com/svyat/vaorazhen_mladezh_otkri_strelba_v_uchilishte_vav_florida_rani_edin_chovek-370711.html", "text": "Въоръжен младеж откри стрелба в гимназия във Флорида, ранявайки един ученик, предаде Асошиейтед прес, като се позова на полицията в югоизточния щат на САЩ. 19-годишният заподозрян бил арестуван и се извинил, докато бил отвеждан с белезници. Пострадалият е 17-годишен младеж, който е настанен в болница с рана на глезена и без опасност за живота. Стрелецът, който бил скрил оръжието си в калъф за китара, е бивш възпитаник на гимназията в Окала. Инцидентът стана вчера, когато в цялата страна бе планиран протест с излизане от класните стаи срещу свързаното с огнестрелни оръжия насилие. Той стана малко повече от два месеца, след като 19-годишен младеж уби 17 и рани още толкова хора при стрелба в друга гимназия във Флорида.", "date": "2018.04.21", "title": "Въоръжен младеж откри стрелба в училище във Флорида, рани един човек"}
{"url": "http://standartnews.com/svyat/trus_ot_49_po_rihter_v_gartsiya_u_nas_e_useten_v_kardzhali-370706.html", "text": "Земетресение с магнитуд 4.9 по Рихтер е регистрирано в Гърция след полунощ в петък срещу събота. Епицентърът на земетресението е бил в Егейско море, на 95 километра югоизточно от Солун. От Националния Институт по Геофизика, Геодезия и География (НИГГГ) съобщиха, че земетресението не е усетено у нас. Подадено е едно единствено съобщение от жена в Кърджали, която живее на по-висок етаж. От НИГГГ уточниха, че жената е стояла права и затова е усетила труса. В Егейско море, южно от полуостров Атон е регистрирано земетресение с магнитуд 4,9 по скалата на Рихтер, показва справка на интернет страницата на Европейския средиземноморски сеизмологичен институт. Трусът е регистриран в 00:20 часа след полунощ на дълбочина 10 км. Епицентърът е на 95 км югоизточно от Солун и на три км. югоизточно от град Пефкочори. В 1:34 часа е последвал втори трус с магнитуд 4,1. Няма данни за жертви и разрушения. Не е обявявана тревога за вълни цунами.", "date": "2018.04.21", "title": "Трус от 4,9 по Рихтер в Гърция, у нас е усетен в Кърджали"}
{"url": "http://standartnews.com/sport/otkradnaha_trofeya_na_liga_evropa-370718.html", "text": "Трофеят в Лига Европа бе откраднат и впоследствие намерен в мексиканския град Леон, съобщиха местните власти. Купата на втория по значимост европейски клубен турнир била на рекламна обиколка в Мексико. Според информацията трофеят е откраднат от автомобил, но по-късно е открит от полицията. \"Благодарение на управлението за разследване на углавни престъпление в щата Гуанахуато, купата на Лига Европа, която беше открадната от превозно средство в град Леон, е намерена\", обявиха от генералната прокуратура на щата на профиласи в Туитър. В момента надпреварата е в полуфиналната си фаза, като за място на финала играят \"Арсенал\" - \"Атлетико\" Мадрид и \"Олимпик\" Марсилия - \"Залцбург\". Финалът на Лига Европа е на 16 май в Лион.", "date": "2018.04.21", "title": "Откраднаха трофея на Лига Европа"}
{"url": "http://standartnews.com/svyat/trima_ubiti_pri_protesti_v_nikaragua-370712.html", "text": "Най-малко трима души бяха убити при протести в Никарагуа срещу промени в социалната система, предаде Ройтерс, като се позова на Червения кръст. Агенцията отбелязва, че смъртоносното насилие засилва натиска върху лявото правителство на президента Даниел Ортега. В Никарагуа вчера протестираха за трети пореден ден срещу влезлите в сила реформи, които увеличават вноските на работещите и понижават пенсиите. В четвъртък полицай и млад демонстрант бяха застреляни в столицата Манагуа. Един младеж е бил застрелян в Типитапа, североизточно от Манагуа. 48 души са получили медицинска помощ. Бивш лидер на лява партизанска групировка, обвиняван от критиците, че иска да установи семейна диктатура, Даниел Ортега е президент на Никарагуа от 2007 г. Неговата политика, която е смес от социализъм и пазарна икономика, осигури на централноамериканската страна солиден икономически растеж, отбелязва Ройтерс.", "date": "2018.04.21", "title": "Трима убити при протести в Никарагуа"}
{"url": "http://standartnews.com/svyat/britanskata_politsiya_e_identifitsirala_zapodozreni_za_pokushenieto_sreshtu_skripal-370716.html", "text": "Британската полиция е установила самоличността на ключови заподозрени за покушението срещу бившия руски разузнавач Сергей Скрипал и дъщеря му Юлия, пише вестник \"Дейли телеграф\", цитиран от ТАСС. Според британския ежедневник полицията се опитва да заведе дело срещу \"лица, представляващи интерес за разследването, за които се смята, че са се върнали в Русия\". Британските власти предполагат, че Сергей Скрипал е бил отровен в дома си в Солсбъри от ударна бойна група, изпратена в страната от руските власти. Тя е обработила с отровно вещество в течен вид дръжката на входната врата на жилището на бившия руски разузнавач, превърнал се в двоен агент, предавал сведения на Великобритания. \"Дейли телеграф\" е научил, че в разследването е постигнат голям пробив с проучване на списъците на пътници, влезли и излезли от Великобритания, както и с преглед на голямо количество записи от видеокамери в Солсбъри. Очаква се обаче разследването да продължи още много месеци. За разследващите освен това ще е изключително сложно да повдигнат обвинения на заподозрените, тъй като срещу тях има косвени доказателства като присъствие на определени полети и в Солсбъри към момента на покушението. Това обаче не доказва обезателно, че именно те са извършили атаката, отбелязва изданието. Британската полиция \"не обсъжда конкретни линии на разследването\", заяви лаконично представител на Скотланд ярд в отговор на запитване на ТАСС. Бившият руски шпионин Сергей Скрипал и дъщеря му Юлия бяха приети в болница на 4 март, след като бяха открити в безпомощно състояние на пейка в английския град Солсбъри. Великобритания твърди, че става дума за отравяне, като атаката срещу тях е извършена с нервнопаралитичното вещество \"Новичок\" и вини за нея Русия. Москва категорично отрече британските твърдения. Аферата Скрипал стана причина за дипломатическа криза между Русия и запада, след като Великобритания, а впоследствие САЩ, Канада и редица европейски страни изгониха руски дипломати. Москва отговори с реципрочни мерки. Дъщерята на Скрипал бе изписана от болницата по-рано този месец, а за бившия руски разузнавач бе съобщено, че не е в критично състояние. Имаше дори информации, че той може да говори.", "date": "2018.04.21", "title": "Британската полиция е идентифицирала заподозрени за покушението срещу Скрипал?"}
{"url": "http://standartnews.com/svyat/ogromen_interes_kam_parvata_ot_35_godini_kinoprozhektsiya_v_sauditska_arabiya-370727.html", "text": "За първи път от 35 години саудитци присъстваха на кинопрожекция, предназначена за широката публика. Интересът към американския екшън \"Черната пантера\", показан в киносалон в столицата Рияд, беше толкова голям, че билетите от 75 риала (20 долара), пуснати в продажба онлайн, се изчерпаха за минути. Въодушевените зрители си правеха селфи във фоайето на киното и чакаха на опашка за пуканки и газирани напитки. За първи път от десетилетия: Кино в Саудитска Арабия По-рано през седмицата в киното, отворено в бизнес квартала \"Крал Абдула\" в Рияд, се състоя пробна прожекция. В близките месеци в кралството, където кината бяха затворени през 80-те години на миналия век под натиска на ултраконсервативни духовници, ще бъдат открити още киносалони. Салонът с 250 места в Рияд се управлява от американската компания Ей Ем Си ентертейнмънт (AMC Entertainment) - първата фирма, получила лиценз за тази дейност в Саудитска Арабия. Отмяната на забраната за кината миналата година е част от редица обществени реформи, подети от саудитския принц престолонаследник Мохамед бил Салман. Преди основния филм вчера зрителите изгледаха кратко видео за заснемането му, клип с интервю на принц Мохамед за американска телевизия и реклама на Кока-Кола, в която жени шофират. Жените в Саудитска Арабия вече имат право да шофират Генералният директор на Ей Ем Си Адам Арън каза, че екшънът \"Черната пантера\" не е избран случайно - в него се разказва за млад принц, който преобразява една велика страна. Докато много саудитци се радваха на отпадането на кинозабраната, някои призоваха хората да не ходят на кино, тъй като това продължава да е \"харам\" (забранено). \"Ако Аллах го забранява, а владетелят го разрешава, кого следвате? Помнете, че наказанието в отвъдното е по-строго и е вечно, докато този свят е преходен и краткотраен\", гласеше коментар в този дух в „Туитър.\" Населението на Саудитска Арабия надхвърля 32 милиона души - повечето под 30 години - и властите планират до 2030 г. да открият около 350 кина с общо над 2500 екрана с очакване годишните приходи от продажба на билети да възлизат на близо 1 милиард долара.", "date": "2018.04.21", "title": "Огромен интерес към първата от 35 години кинопрожекция в Саудитска Арабия"}
{"url": "http://standartnews.com/balgariya/drastichen_skok_v_broya_na_zalovenite_s_previshena_skorost-370726.html", "text": "Драстичен скок в броя на шофьорите, заловени да карат с превишена скорост. Това показват данните на МВР. За едно денонощие пътните полицаи са глобили над 7000 хиляди водачи. Това се е случило в рамките на акция „Скорост\", която се проведе в средата на седмицата. Операцията е под егидата на европейската мрежа на службите на пътна полиция и се проведе в целия ЕС. Само за година нарушителите са скочили повече от два пъти. За 2016 г. глобените при същата операция са били 2235. На фона на останалите страни в ЕС ние сме в челото на анти класацията. В акция „Скорост\" тази година мобилните стационарни и т. нар. камери на триноги са били разположени на повече от 400 места в страната.Технически средства са работили и през нощта.", "date": "2018.04.21", "title": "Драстичен скок в броя на заловените с превишена скорост"}
{"url": "http://standartnews.com/balgariya/slanchevo_i_toplo-370690.html", "text": "Днес времето ще е предимно слънчево, с временни увеличения на облачността главно над източните райони. Сутринта ще е сравнително хладно, с минимални температури 5-10 градуса. През деня обаче бързо ще се затопли и максималните ще са 18-23 градуса, по Черноморието 15-17. Атмосферното налягане е по-високо от средното за април и през деня слабо ще се понижи.", "date": "2018.04.21", "title": "Слънчево и топло"}
{"url": "http://standartnews.com/balgariya/nad_80_ot_kolite_vtora_raka_u_nas_sa_katastrofirali-370708.html", "text": "Стряскаща статистика - над 80% от колите в автоборсите са катастрофирали. След козметичен ремонт масово се продавали автомобили с повредени двигатели, превъртян километраж и липсващи въздушни възглавници. Официална статистика за катастрофите, причинени от неизправни автомобили, няма. Според Института за пътна безопасност обаче всяка четвърта катастрофа се дължи на това. В Асоциацията на вносителите членуват 130 автокъщи. Категорични са, че автомобилите им били в безупречно състояние, а всяка кола минавала през оторизиран сервиз. Не така обаче било в сивия сектор, който държи почти половината пазар. В Дупница определиха обвиненията за нелоялна конкуренция. Най-често срещаните проблеми, според експертите обаче, не били видими - като липсващи въздушни възглавници или превъртян километраж. Затова от Института за пътна безопасност предлагат нов държавен орган да контролира състоянието на старите коли. Прегледът в оторизиран сервиз да бъде задължителен, предоставянето на 6-месечна гаранция и възможност за връщане на автомобила до седмица - също. Практика, отдавна позната в Европа. Съгласен е и бизнесът. Ако даден автомобил е минал през оторизиран сервиз и бъде регистриран, на портала carstory.bg всеки кандидат-купувач може да провери състоянието му.", "date": "2018.04.21", "title": "Над 80% от колите \"втора ръка\" у нас са катастрофирали"}
{"url": "http://standartnews.com/balgariya/top_5_na_naystrannite_neshta_otkriti_v_choveshkoto_tyalo_-370717.html", "text": "Има много любопитни истории за чужди обекти, попаднали в човешкото тяло. Те са били откривани случайно при рентгенови снимки или хирургически интервенции. Вижте 5 от най-чудноватите неща, намерени в човешкото тяло: 1. 650 долара на стотинки През 2002 г. 62-годишен французин бил приет в болница с ужасяващи болки в стомаха. След рентгеновата снимка изумените лекари открили истинска съкровищница в стомаха му. В корема на мъжа имало 350 монети на стойност около 650 долара, както и колекция от колиета. След операцията „коремното съкровище\" било претеглено и достигнало размера на боулинг топка. Това е доста екстремен начин да се спестяват пари, като за начало опитайте с буркан на нощното шкафче, а после потърсете банка. 2. Червей в мозъка Розмари Алверез била само на 37 години, когато получила ужасяващата новина, че има смъртоносен тумор в мозъка. Състоянието ѝ бързо започнало да се влошава и тя загубила способността да се храни и да пази равновесие. По време на животоспасяващата операция, която последвала, лекарят открил, че опасният тумор в мозъка на жената всъщност е червей, сгушен в черепа ѝ. Благодарение на бързата намеса, лекарят отстранил натрапника. 3. Живи жаби и плъхове Янг Дингкай от югоизточен Китай прекарал последните 40 години в поглъщане на живи жаби и плъхове. Той твърдял, че това му помогнало да няма чревни проблеми и го накарало да се втали.  Възхитен от резултатите, той споделил с всички: „След месец ядене на живи жаби, стомашните ми болки и кашлица напълно изчезнаха.\". Не ви препоръчваме да опитвате диетата китаеца. 4. Тапа в черепа Възрастна жена през 1846 г. решила сама да излекува малка дупка в небцето си, като я запушила със саморъчна тапа. Тя била направена от корк и тиксо. Вместо да оправи проблема тапата причинила още по-голямо разширение на дупката, принуждавайки жената да уголемява тапата с още тиксо, което пък разширило дупката още повече. Този порочен кръг продължил, докато всичките зъби на възрастната дама паднали, а тапата завинаги останала в черепа ѝ. Истинска истерия предизвика сезон 3 на хитовия уеб сериал „Следвай ме\" Vbox7.com 5. Боеприпаси 65-годишен ветеран от Втората световна война решил да лекува хемороидите си със зареден снаряд. Това, разбира се, го вкарало в болница, където докторът е трябвало да извика отряд, за да обезвреди снаряда, преди да бъде изпълнена процедурата по премахването.", "date": "2018.04.21", "title": "Топ 5 на най-странните неща, открити в човешкото тяло"}
{"url": "http://standartnews.com/balgariya/iznudvaniyat_biznesmen_nyama_zagovor_kmetitsata_na_mladost_sama_si_poiska_parite-370715.html", "text": "\"Няма заговор. Има поискани пари, има сигнал, има договорени пари, има дадени пари. Това заяви изнудваният от кмета на столичния район „Младост\" Десислава Иванчева - Александър Ваклин. Той бе категоричен, че Иванчева сама си е поискала парите, сама е определила мястото и времето, по които да й бъдат дадени. „Има достатъчно доказателства срещу нея, уверявам ви. Те са неоспорими. Убеден съм, че тя е крайният получател на тези 250 000 евро\", подчерта той пред Нова телевизия. Ябълката на раздора или златната кокошка на Иванчева - луксозен жилищен комплекс до Бизнес парка „Направих четири опита да си запиша час за среща с кметицата на район „Младост\". На нито една от тях тя не дойде. Срещите се състояха, но на тях присъстваше длъжностно лице. Александър Ваклин ли е бизнесменът, изнудван от Иванчева „Седмица след седмица нашите служители се връщаха с различни оправдания защо нашата преписка не се пуска. Бяха я загубили, после се намери, после пак я загубили. Пуснахме жалба към главния архитект на София. Те препратиха жалбата към Общински съвет, който образува изслушване на Иванчева. Общинските съветници са се опитали да вразумят госпожата, но съобщение така и не дойде. После пуснахме жалба до съда. Когато осъществихме контакт с кметицата, разбрах, че става дума за много пари\", каза още бизнесменът. „Бившият кмет на \"Младост\" Петко Дюлгеров е един от хората, с които се свързах, защото знаех, че могат да разговарят с кметицата. Свързах се с него напълно случайно.  Неговата роля бе чисто контактна роля\", обясни Ваклин. „Веднага след като ми поискаха парите, подадох сигнал. Вярвам, че органите си вършат работата, видях как работят и не виждам проблем всеки един гражданин, когато види сериозен проблем, да се обръща към органите\", каза още той. Що се отнася до обвиненията, че акцията срещу Десислава Иванчева е била прекалено показна, Александър Ваклин заяви, че тази показност е по вина на г-жа Иванчева. \"Мястото, което си избра, не беше подходящо\", отбеляза той.", "date": "2018.04.21", "title": "Изнудваният бизнесмен: Няма заговор! Кметицата на \"Младост\" сама си поиска парите"}
{"url": "http://standartnews.com/balgariya/mladezhi_shte_restavrirat_istoricheska_kashta_v_sartseto_na_sofiya-370719.html", "text": "Наследниците на Христо Попов, който е бил кмет на София между 1899 г. и 1901 г., възстановяват къщата му паметник на културата в сърцето на София. Имотът се намира на ул. „Раковска\" срещу къщата музей на Пейо Яворов. Стефан Огнянов и Марин Маринов, които са правнуци на Попов, искат да превърнат дома му в арт център, където да дават шанс на млади и недоказали се все още артисти. За разлика от много собственици на исторически къщи, те категорично не искат да събарят имота или да го продават. Двамата казват, че дори не знаят колко е пазарната цена на къщата, която е построена в края на XIX в. Оригиналният ѝ собственик е капитан Христо Попов, който е роден в Шумен през 1858 г. Завършва военното училище след Освобождението, след което и военната академия в Санкт Петербург. Участва в сръбско-българската война. „Слушали сме много истории за него. Интересното е, че той не е обичал войната, а я е приемал като задължение към новата държава\", разказва Марин. След като се уволнява от армията, Попов заминава за Швейцария, където завършва право и след това се връща отново в България, за да стане политик. Христо Попов става кмет на София през 1899 г. до 1901 г., като по негово време в града тръгват електрическите трамваи. По-късно е и министър в третото правителство на Васил Радославов. Според момчетата основният проблем на повечето подобни къщи паметници на културата, които са строени в края на XIX и началото на XX в. е, че те са издигнати с идеята да бъдат фамилни къщи. „Оттогава досега са минали четири поколения, което означава, че една къща се оказва собственост на осем семейства, например, и това налага тези къщи да бъдат продавани в повечето случаи.", "date": "2018.04.21", "title": "Младежи ще реставрират историческа къща в сърцето на София"}
{"url": "http://standartnews.com/balgariya/otkradnaha_dareniya_za_onkobolno_momche-370710.html", "text": "Отново посегнаха на кутия, в която се събират дарения за болен човек. Този път нуждаещият се е Кирил, който страда от онкологично заболяване. Тъй като лечението му е скъпо, негови близки и приятели решили да помогнат. Сложили кутии, в които да събират дарения за лечението му. Кампанията в помощ на Кирил започва през месец март. В началото на април обаче следва серия от кражби на кутии с дарения за него. Една от тях е в заведение в село Ярджиловци. Има няколко кражби и в Перник. Ако имате желание и възможност да помогнете на Кирил, ето и данните на дарителската му сметка: BG92UBBS80021067256040 Титуляр на сметката: Кирил Росенов Кирилов", "date": "2018.04.21", "title": "Откраднаха дарения за онкоболно момче"}
{"url": "http://standartnews.com/balgariya/borisov_oshte_shtyah_da_si_marshiruvam_po_platsa_ako_ne_me_byaha_izgonili_ot_mvr-370713.html", "text": "Не бях наивен, а ядосан, когато влязох в политиката. Ако не ме бяха изгонили от МВР, още щях да си марширувам по плаца. Това заяви премиерът Бойко Борисов в специално интервю за Дир.бг. По случай своята 20-годишнина уеб порталът Дир.бг стартира поредица от срещи с личности в политиката, изкуството, спорта, културата, повлияли на България през последните 20 години. Те са включени в нова рубрика \"Събития и личности, които промениха България в последните 20\". Бойко Борисов разказва откровено за наученото от охраняваните от него Тодор Живков и Симеон Сакскобургготски, за отношението му към президента на Русия Владимир Путин, за връзката му с президента на Турция Реджеп Ердоган. Борисов отговори и на слуховете, които се разпространяват за него. Във фокуса на разговора е и управлението на страната, както и това дали следващият път Борисов ще се кандидатира за президент.", "date": "2018.04.21", "title": "Борисов: Още щях да си марширувам по плаца, ако не ме бяха изгонили от МВР"}
{"url": "http://standartnews.com/balgariya/tsvetan_tsvetanov_harchi_kolkoto_si_izkaral_eto_filosofiyata_na_gerb-370723.html", "text": "Икономическият растеж и рекордният БВП ни дава възможност да отделяме повече средства за различните сфери – отбрана, образование, пътна инфраструктура и др. Това е нашата философия, това е философията на десните системни партии - да се харчи толкова, колко си изкарал. Всеки друг подход носи рискове от кризи. Това заяви Цветан Цветанов, председателят на ПГ на ГЕРБ и заместник-председател на партията, пред над 140 жени от цялата страна. Той произнесе реч по време на шестата политическа академия на Жени ГЕРБ, организирана в град Вършец (област Монтана) от \"Жени ГЕРБ\" и Фондация \"Конрад Аденауер\". Цветанов допълни, че е изключително радостен, че в момента се работи активно по реализирането на ключовите за Северозапада обекти като АМ „\"Хемус\" и пътя Ботевград - Видин. Според него личните нападки в политиката отклоняват важните спорове за политики. \"Като политици, не трябва да допускаме разделение сред обществото, провокирано от нашето поведение. Заиграването със страховете, конфронтациите, личните нападки и махленските дебати нямат място в политиката. Споровете си струват, когато са за политики. Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти\", обясни Цветанов и добави, че днес никой не говори за икономическия растеж, за кохезионната политика, за увеличението на заплатите, а това са истински важните теми. \"Дебатът ще се върне в правилната плоскост, когато спрем да отговаряме на нападките\", убеден е зам.-председателят на ГЕРБ. Той посочи, че най-голямата отговорност в днешно време пред политическата класа е да отстоява и да допринася за евроатлантическата ориентация на България. \"Ние сме избрали нашия път. Ние сме част от ЕС и НАТО, а няма по-голяма гаранция за сигурността ни от това\", категоричен бе зам.-председателят на ГЕРБ.", "date": "2018.04.21", "title": "Цветан Цветанов: Харчи колкото си изкарал, ето философията на ГЕРБ"}
{"url": "http://standartnews.com/balgariya/politsayat_postradal_pri_vechnoto_derbi_ima_i_nedobronamereni_hora_da_se_zamislyat-370721.html", "text": "Полицаят Петър Иванов, който пострада заедно със своя колежка от хвърлена бомбичка на стадиона в сряда, вече е на работа, съобщава NOVA. Ранената служителка на реда Гергана Зашева още е болница, като състоянието й е стабилно. Двамата служители на жандармерията пострадаха по време на мача „Левски\" – ЦСКА. Задържани все още няма, а държавата обмисля нови мерки срещу футболните хулигани. Петър Иванов работи в системата на МВР от 16 години. За този период той е видял много неща. Той и негови колеги охраняват вечното дерби Левски-ЦСКА на националния стадион тази седмица. На полувремето Петър Иванов чува взрив, след като от агитката на Левски хвърлят самоделна бомбичка. Той и Зашева се намират в тунела между секторите. \"Просто взрив. На мястото на което ние се намирахме, няма как да знаем откъде е дошла тази бомбичка\", казва той. Счупила се стъклена врата, летели стъкла. Именно от тях били ранени Петров и колежката му. Петров е леко пострадал, а Зашева претърпя операция на окото и до месеци ще се разбере какви ще са последствията за зрението й. \"Осъзнавам, че има и недобронамерени хора\", казва лаконично Петров за случилото се. Признава, че отива на работа позитивно настроен. Пожелава на колежката си да е силна, бързо и успешно да се възстанови и я описва като \"мъжко момиче\". А към хората, които извършват подобни хулигански прояви като хвърлянето на бомбичка на стадиона, отправя апел: „Хората, които правят тези неща, да се замислят, че там в публиката може да е и техен роднина\". Държавата и футболните среди обещаха да бъдат безкомпромисни към хулиганите на стадиона. Предвиждат се нови мерки – повече камери, полицаи и претърсвания и проверка на личните карти на запалянковците.", "date": "2018.04.21", "title": "Полицаят, пострадал при вечното дерби: Има и недобронамерени хора, да се замислят"}
{"url": "http://standartnews.com/balgariya/danail_kirilov_za_aktsiyata_sreshtu_ivancheva_nyama_prekomernost_v_deystviyata_pri_aresta_-370722.html", "text": "Председателят на правната комисия в Народното събрание Данаил Кирилов от ГЕРБ смята, че няма прекомерност в процесуалните действия при задържането на кметицата на столичния район \"Младост\" Десислава Иванчева. Това мнение той изрази в предаването \"Седмицата\" на Дарик радио. Иванчева бе задържана във вторник пред Спортната палата в центъра на София и държана с белезници на публично място в продължение на часове. Според прокуратурата това се налагало от разпоредбите на Наказателно-процесуалния кодекс. Кметицата на \"Младост\" е обвинена в получаване на подкуп в особено големи размери. Според нея обаче задържането ѝ е \"заговор\". \"Въпреки внушенията на опозицията, се вижда, че новият антикорупционен орган действа ефективно. Смятам, че това е правилната посока\", каза Кирилов по повод на акцията, която бе първата съвместна операция на специализираната прокуратура и новата комисия за борба с корупцията. По отношение на задържането на Иванчева Кирилов изрази мнение, че няма прекомерност в процесуалните действия. \"Приемам тезата, че мястото не е избрано от органите по разследването, че те са били в ситуация не да избират мястото на действие, а да съобразяват ефекта на процесуалното действие. И щом са искали да хванат и подкупа, и дееца, то е трябвало да действат в съответния момент, в който това е било възможно. По отношение на твърденията за прекомерност, искам всички, които хвалеха румънския модел, сега да си дадат сметка и да направят сравнение. Защото тези, които го хвалеха, сега обявяват тези действия за прекомерност. Трябва да се действа, трябва да се вижда, че се извършват такива процесуални действия. И тук съм съгласен и с другата теза - тези действия би следвало да имат и превантивен ефект за обществото. И нека най-накрая обществото да избере какво иска - дали иска ефективна борба с корупцията, или иска постоянно да се мрънка за прекомерност или за някакво несъответствие. Смятам, че с оглед сложността и размера на подкупа, това е затруднило и е удължило във времето извършването на процесуалното действие. Но тук пак се стига до абсурда, че стремежът прецизно да се спази НПК получава обществена критика, което според мен е липса на приоритет в обществения дебат. Борбата е силово действие, не можем да се оплакваме от такива мерки\", каза Кирилов. На въпрос дали ще бъде подкрепена идеята на Валери Симеонов и НФСБ да се върне пушенето на закрито в обособени помещения в заведенията, Кирилов отговори, че въпросът не е обсъждан в ГЕРБ. \"Аз си мисля, че нямаме такъв дебат и нямаме такава дилема. Правилата по отношение на тютюнопушенето се прилагат вече четири-пет години и не съм сигурен, че има необходимост да се преоценява приложението на тези правила\", каза той. С уговорката, че изразява личното си мнение, депутатът от ГЕРБ посочи, че според него е добре да се запази настоящият режим за пушене.", "date": "2018.04.21", "title": "Данаил Кирилов за акцията срещу Иванчева: Няма прекомерност в действията при ареста ѝ"}
{"url": "http://standartnews.com/balgariya/za_gergyovden_otpushvat_sofiyskiya_okolovrasten_pat_pri_kazichene-370724.html", "text": "Министърът на регионалното развитие и благоустройството Николай Нанков инспектира ремонта на участък от източната дъга на дясното платно на Софийския околовръстен път от Казичене до АМ \"Тракия\", който започна вчера. Очаква се за Гергьовден да бъде пуснато движението в платното, което беше изцяло ограничено заради извършваните дейности. Трафикът се пренасочва двупосочно в платното в посока АМ \"Хемус\". Ремонтните дейности включват студено фрезоване на асфалтобенната настилка, полагане на геомрежа, на нова асфалтова настилка, пътната сигнализация и ограничителните системи. Скоро ще започне ремонтът на втория участък от пътното съоръжение над \"Цариградско шосе\" до разклона за село Лозен. До края на юни се очаква дейностите да приключат, съобщиха от МРРБ. През миналата година беше извършен ремонт на лявото платно. По-късно през деня регионалният министър направи и оглед на рехабилитацията на второкласния път София - Петрохан – Лом в района на Петрохан. Пътят е изграден през 1970 г. и на участъка Бучин проход – Петрохан през годините е правен само превантивен ремонт. С над 22 млн. лв. от Оперативна програма \"Региони в растеж\" ще бъдат рехабилитирани 43 км от второкласния път Костинброд – Бучин проход по маршрута София – Берковица. Те са включени в лот 2 Костинброд - Бучин проход с дължина малко над 22 км и лот 3 Бучин проход – Берковица с дължина близо 20,8 км. Със завършването на двата лота и с изпълнената рехабилитация на участък с дължина 33 км от прохода \"Петрохан\" до Боровци в област Монтана по програма \"Транзитни пътища V\" целият проход ще бъде основно ремонтиран.", "date": "2018.04.21", "title": "За Гергьовден отпушват Софийския околовръстен път при Казичене"}
{"url": "http://standartnews.com/balgariya/zhiteli_na_gorublyane_imat_danni_za_iskani_podkupi_ot_desislava_ivancheva-370725.html", "text": "Жители на столичния Горубляне, Панчарево, Симеоново и Драгалевци излязоха на пореден протест срещу изграждането на парк „Изток\" в район Младост. Те казаха, че имат данни за искани други подкупи от арестуваната кметица Десислава Иванчева, но не разкриха повече подробности. Според хората паркът ще бъде изграден върху частни имоти, за които трябва да се изплатят около 1 млрд. лв. в обезщетения. Протестиращите твърдят, че на 200 метра от техните имоти има такива с общинска и държавна собственост, които могат да се използват за изграждането на парк.", "date": "2018.04.21", "title": "Жители на Горубляне имат данни за искани подкупи от Десислава Иванчева"}
