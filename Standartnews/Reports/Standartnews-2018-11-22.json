{"url": "https://www.standartnews.com/regionalni/zeleniyat-morski-dvor-na-varna-otvarya-vrati-v-morskoto-kazino-378634.html", "text": " \"Зеленият морски двор на Варна”беше официално открит днес в присъствието на представители на партньорите по проекта - Медицинския университет, ”Алианс франсез”, Софийския университет, община Варна и Морското казино. \r\n Новият център, който ще заработи в началото на декември, е за ранна социализация и превенция за деца от 0 до 3 години. В него два пъти седмично родителите ще могат да дойдат с децата си и да общуват с екип от психолози, педиатри, логопеди и други специалисти и да получат ценни съвети и препоръки за развитието на децата си. \r\n Новосъздадената структура адаптира, прилага и развива идеите на френския педиатър и психоаналитик Франсоаз Долто и на вече утвърдения български опит в създадения подобен център в София през 2015 г. Френската лекарка  и нейните последователи виждат това пространство като междинно за семейството, дома и социума – там където детето е с другите деца и възрастни. „Зеленият морски двор на Варна” – е  дружелюбно място, в което детето получава сигурност и спокойствие, развива се чрез игра и общуване, посочват неговите създатели. \r\n ", "date": "2018.11.21", "title": "\"Зеленият морски двор на Варна”  отваря врати в Морското казино"}
{"url": "https://www.standartnews.com/regionalni/namalikha-s-4-g-prisdata-na-edin-ot-ubiytsite-na-dyado-vasil-378633.html", "text": "Апелативният  съд в Бургас е намалил с 4 г. наказанието на 28-годишният Станислав, участник в убийството на възрастния дядо Васил от ямболското с. Люлин.Вместо 15 г., той ще лежи 11 г., съобщиха от съдебната инстанция. Първоначалната по-строга присъда е на Ямболския окръжен съд. Според  решението на въззивния съд постановеното наказание било несправедливо. Не били взети предвид пълните самопризнания на Станислав в хода на досъдебното производство, допринесли в голяма степен за разкриването на обективната истина. Според Апелативния съд, не бил достатъчно оценен и фактът, че \"подсъдимият е верен и лоялен приятел и готов на  всичко, за да помогне на хората, на които държи\" / закарал до с. Люлин с колата на сестра си приятеля си от детинство Марио/. Според апелативните магистрати не били отчетени и други смекчаващи вината на Станислав обстоятелства. \r\n През септември 2016 г. внукът на  дядо Васил, Марио, и приятеля му Станислав, умъртвяват с въже възрастния мъж в дома му, защото пенсионерът отказал да даде пари на Марио. \r\n  От своя страна Апелативният съд счита, че наложеното наказание на внука Марио от 17 години е несправедливо занижено. Неглижирана била основната му и водеща роля при осъществяване на убийството, както и трайната му неприязън към човека, който го е отгледал и възпитавал в продължение на много години. Бургаският апелативен съд обаче няма  законова възможност да завиши наказанието на Марио поради липсата на протест от страна на държавното обвинение, поясняват магистрати. \r\n Решението за намалената присъда на Станислав подлежи на обжалване и протестиране пред ВКС в 15-дневен срок от съобщаването му на страните по делото. \r\n ", "date": "2018.11.21", "title": "Намалиха с 4 г. присъдата  на един от убийците на дядо Васил"}
{"url": "https://www.standartnews.com/regionalni/razdelno-sbirane-na-bokluka-i-v-selata-378625.html", "text": "\r\n  Община Кърджали се включва в Европейската седмица за намаляване на отпадъците чрез разширяване обхвата на системата за разделно събиране. Ще бъдат обхванати допълнителни точки за поставяне на съдове в приградските села-Айрово, Брош, Вишеград, Глухар, Дъждино, Крайно село, Опълченско, Енчец, Калинка. Ще бъдат предоставени и на училищата в Кърджали индивидуални съдове за разделно събиране. Това съобщи Веселина Танчева, началник отдел „Опазване на околната среда” в община Кърджали. Очаква се до края на годината фирма „Булекопак” да достави съдовете и те да бъдат тренспортирани и монтирани до определените места. Жителите трябва да подхождат отговорно към екологосъобразната система за разделно събиране, като новите съдове се използват по предназначение. Забранено е в тях да се поставят прозоречно стъкло, както силно замърсени и опасни отпадъци, които могат да предизвикат запалването на цветните контейнери. Европейската седмица за намаляване на отпадъците, която тази година се провежда от 17 до 25 ноември, минава под мотото „Нов живот за отпадъците\". Безразборното им изхвърляне влияе отрицателно върху здравето на хората и околната среда", "date": "2018.11.21", "title": "Разделно събиране на боклука и в селата"}
{"url": "https://www.standartnews.com/regionalni/krdzhali-gotov-za-zimata-378624.html", "text": "  Готови сме за зимното поддържане, имаме и финансов ресурс. Общо 105 машини, от които 5 роторни снегорина и 5 автогрейдера, ще са на разположение на ОПУ Кърджали за поддържане на 656 км републиканска пътна мрежа, съобщи директорът инж. Иван Гавазов. Той посочи, че 72 км първи клас път по направлението Русе – КПП „Маказа”, ще бъдат от изключителна важност. Като основен проблем в област Кърджали специалистите изтъкват и голямата гъстота на трети клас пътища. „Ние сме на пето място в страната по гъстота на пътната мрежа трети клас, която е 450 км. Основен проблем там са надвиснали дървета, но с ДГС и ГЗ се справяме”, обясни шефът на ОПУ. Той посочи още, че през зимния сезон сериозни проблеми се очаква и в пътен участък от надлез Кирково до ГКПП „Маказа” заради пътуващите от Гърция, които не са оборудвани със зимни гуми. Гавазов коментира, че към момента има цялостно затваряне на пътя до крумовградското с. Полковник Желязово заради голямо съоръжение, но е предвиден обиколен маршрут, въведена е временна организация в участъци от пътя Момчилград – Крумовград – Ивайловград, където се извършва цялостна рехабилитация по трансграничен проект. Въведена е временна организация и край свлачището до момчилградското с. Карамфил, тъй като банкетите не са обезопасени и денивилацията между асфалта и банкета е 8 см. По оперативния план към началото на зимния сезон на ОПУ вече са доставени 60% от необходимите количества от всички видове материали - пясък и сол . Организирани са 11 опорни пункта със съответното 24-часово информационно осигуряване. В срещата по готовността за зимата в област Кърджали взеха участие представители на седемте общини, ОПУ, ПБЗН, МВР, ДАНС, ЦСМП, ЕVN, ВиК, БЧК, НЕК, Гранична полиция, РЗИ, ОД „Земеделие“, Фонд „Земеделие“, Регионалната дирекция по горите. Гости на заседанието бяха старши комисар Александър Джартов и инспектор Робертина Лалова от ГД ПБЗН, които представиха основните моменти в Националната стратегия за намаляване на риска от бедствия 2018-2030 г и изграждането на доброволните формирования в национален мащаб.", "date": "2018.11.21", "title": "Кърджали готов за зимата"}
{"url": "https://www.standartnews.com/regionalni/studenti-ot-plovdiv-shche-se-obuchavat-vv-virtualna-operatsionna-zala-378585.html", "text": "Виртуална операционна зала е една от новите придобивки на Симулационния тренировъчен център на Медицински университет – Пловдив. Тя се нарежда сред най-авангардните технологии на нашето съвремие и определя новата концепция за лапароскопско обучение. Обучаващият се, практикуващ на симулатора LAP Mentor, носи шлем за виртуална реалност и е напълно потопен в работна среда, включваща виртуален екип, пациент и оборудване. Това осигурява усещане за истинска работна среда и обучаващите се учат как да се справят със стресиращата, а понякога и разсейваща атмосфера в операционната зала. За професионалното използване на тази нова технология бяха обучени водещи хирурзи и предстоят първите курсове. Гордост на Медицински университет - Пловдив е Симулационният тренировъчен център. В него се обучават интерактивно по най-високи международни стандарти различни медицински специалисти. Центърът успя за кратко време да се утвърди като една от най-иновативните образователни структури с лапароскопски, артроскопски и ендоскопски симулатори за виртуална реалност в България, информира topnovini.", "date": "2018.11.21", "title": "Студенти от Пловдив ще се обучават във виртуална операционна зала"}
{"url": "https://www.standartnews.com/regionalni/mestyat-uchilishche-zaradi-kazino-v-pernik-378594.html", "text": "Такова нещо може да се случи само в България, и в Перник. Местят училище, заради казино, научи ZaPernik.com. Основно училище „Иван Рилски“ в центъра на град Перник, премести оградата си в лицето на голяма желязна врата, за да може казино в центъра на града да отговори на законовите изисквания за съществуване. Според държавните норми, за да съществува едно казино, то трябва да е на не по-малко от 300 метра от училище. Именно няколко метра не достигали на казиното в Перник, намиращо се в сградата на Синдикалния дом в центъра на града. \r\nНа помощ се явява училището. Когато не може да се премести казиното, се мести оградата на школото. Вратата на училище „Иван Рилски“, която гледа в посока казиното, бе преместена с 10 метра по-навътре. Това се случи през вчерашния ден. \r\nДесетилетия вратата стоеше на самия тротоар, посока пощата, до закусвалня „Сладко и солено“, сега вратата е 10 метра по-навътре. Проверка на ZaPernik.com в Община Перник установи, че тя не е уведомена за своеволията, които се случват в едно от най-елитните училища на града.", "date": "2018.11.21", "title": "Местят училище заради казино в Перник"}
{"url": "https://www.standartnews.com/regionalni/detsata-na-blagoevgrad-s-kontsert-za-denya-na-khristiyanskoto-semeystvo-378579.html", "text": "По повод Деня на християнското семейство възпитаниците от Центъра за личностно и творческо развитие на децата на Благоевград ще представят концерт пред жители и гости на града. Концертът e от 18.30 часа  в зала „Пейо Яворов“, съобщава topnovini. С богата празнична програма децата от всички школи ще покажат своите знания и таланти в различни сфери на изкуството. Публиката ще има възможност да се наслади на нови изпълнения, като на сцената заедно с дългогодишните възпитаници на Центъра, ще се качат и най-малките представители на школите. Във фоайето на залата гостите ще разгледат изложба от творби на талантливите деца в областта на приложното и изобразителното изкуство. Концертът ще завърши с предизвикателство към родителите на участниците. Те ще имат възможност да се качат на сцената и заедно с децата, да изпълнят песен, посветена на българското семейство.", "date": "2018.11.21", "title": "Децата на Благоевград с концерт за Деня на християнското семейство"}
{"url": "https://www.standartnews.com/biznes/kakvo-shche-ni-kazva-kasoviyat-bon-za-benzin-378644.html", "text": "4 вида информация ще ни дава касовата бележка за гориво от бензиностанцията, ако се приеме подготвената промяна в Наредбата за регистриране и отчитане чрез фискални устройства на продажбите в търговските обекти. Проектът е пуснат от финансовото министерството на финансите за обществено обсъждане. Предложения по него се приемат до 21 декември. Предвижда се новият касов бон да съобщава размера на ДДС, акциза, продажната цена на горивото без акциз и без ДДС (нето стойност) и покупната цена на горивото без акциз и без ДДС (покупна стойност). \r\n  \r\nИнформацията ще бъде прилежно изписвана на отделни редове по видове течни горива. Промяната се отнася както за търговците на течни горива, така и за лицата, които извършват зареждания с течни горива за собствени нужди и регистрират и отчитат зарежданията чрез електронна система с фискална памет. Целта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца. За въвеждане на новите изисквания в касовите апарати е предвиден срок до 28 февруари 2019 г. Разходите, които търговците ще трябва да направят за това, са приблизително на 200 лева на обект. Те ще са за актуализиране на софтуера.  ", "date": "2018.11.21", "title": "Какво ще ни казва касовият бон за бензин?"}
{"url": "https://www.standartnews.com/mneniya-komentar/grazhdanskata-otgovornost-ne-e-politika-a-matematika-378561.html", "text": "Темата с обезщетенията на близките на пострадалите при катастрофи очевидно достигна много висок емоционален градус в последните дни. И това доведе до новото предложение на управляващите - да няма лимити за обезщетенията на най-близките - родители, деца, съпруг/а/. Личното ми убеждение е, че популизмът, емоциите винаги са били лош съветник, но разбирам каква огромна роля могат да изиграят при едно публично говорене. Фактът, че все пак ще има лимити за обезщетенията на по-широкия кръг лица, за които ВКС постанови, наистина означава, че този проблем ще бъде законово адресиран. И това е много хубаво. Стига, разбира се, законодателите да намерят правилните текстове и формулировки и натрупаните в последните 2-5 г. дела по давност да бъдат покрити от това решение. \r\nЛипсата на лимити за най-близкия кръг близки обаче води след себе си друга беда. Изкривената съдебна практика, която от една страна ерозира застраховането, а от друга - утвърждава порочни практики, очевидно ще продължи. Този проблем се отлага във времето за момента, в който ще бъде създадена и разработена въпросната методика за обезщетенията.  \r\nНие не сме обсъждали лимити на обезщетенията за близките, а само за един елемент от тях – за претърпените болки и старадания. Защото те са неоценими, неустановими, но по някаква перверзна причина са основният начин да се плащат обезщетения в нашата държава в момента. В Европа също има лимити за болки и страдания, само в малка част от страните няма, например в Гърция. В европейските държави обезщетенията по \"Гражданска отговорност\" се изплащат въз основа на реално загубения доход, реално извършената медцински дейност и т.н. - т.е. въз основа на реално установимите имуществени щети.  \r\nИ точно това се надяваме да започне да урежда тази прословута методика.  \r\nЩе дам един пример, за да стане ясно колко абсурдна е ситуацията в България. В момента, ако човек загине на масата на лекаря например, у нас сумата на имуществените и неимущствените обезщетения по закон е от 30 до 90 хил. лв. общо за всички наследници. При нас по \"Гражданска отговорност\" имуществените вреди въобще ги няма, а неимуществените - болките и страданията, са единственият начин, по който се обезщетяват близките на пострадалите. И в крайна сметка се получват безумни разминавания, огромни несъответствия. Ние трябва да го решим този проблем не само заради застраховането, а най-вече заради принципа на справедливостта. А в застраховането има и още един много простичък факт, от който следват много неприятни неща. Трябва да има съотвествие между реално настъпилите икономически последствия, застрахователното събитие и обезщетението, което се изплаща. Това принципно съотвествие потъпче ли се, следват изкривявания, зловещи практики, опасни за хората. Ние вече сме свидетели на това. \r\nНие, застрахователите, пледираме за създаването на методика за обезщетенията от 15 г. Много се надявам днешните законодатели да запишат, че такава методика трябва да се създаде. И  - съдии, адвокати, лекари, експерти от министерствата на правосъдието и на труда и социалната политика, КФН, застрахователи. Методиката трябва да посочва начините, по които се установяват размерите на вредите и да постановява как това се случва. Например, ако е загинал човек, който е носел доход, как ще се доказва този доход. Или как ще се изчислява колко би струвало отглеждането на деца, когато родителите им вече не могат да се грижат за тях.  \r\nА по отношение на болките и страданията като елемент от обезщетяването, там трябва наистина да има лимит. Вече казах, че няма как те да бъда реално установени и измерени. \r\nНа мен ми се струва, че темата с  \"Гражданската отговорност\" съвпадна с едни други процеси в българското общество. Не знам дали е случайно или закономерно, но съм категорична, че застрахователите нямаме отношение към ескалирането на протестите. За да излезе целият застрахователен сектор и да каже \"Има проблем...\", смятайте до каква точка на нетърпимост са стигнали нещата. Нашата реакция е продиктувана от това, което се случва вътре в сектора. Темите, коите ние поставяме на масата, не са нови нито за политиците, нито за обществото. Няма медия, в която да не сме ги афиширали, няма политическа сила, с която да не сме ги дискутирали. \r\nНаправих един експеримент преди два дни: отворих на стената си във Фейсбук публична дискусия за системата \"Бонус-малус\", за да видя дали ще получа сериозни въпроси по отношение на методиката. До момента /б.р. сряда вечер/ не съм получила нито един въпрос, на който да няма сериозен професионален отговор. Аз не разбирам например патоса срещу това, че наказваме купувача на автомобили втора ръка. Ами не е наказан купувачът, ние наказваме продавача на този стар автомобил, че си е позволил да натрупа огромен \"малус\" върху колата си. Например,  Това означава, че когато човек купува такъв автомобил, трябва два пъти да помисли дали да го вземе, защото върху него ще има двойни икономически последствия. Собственикът не може да се освободи просто така от този автомобил, ще трябва да си понесе \"малуса\", който е натрупал, ще трябва да си покрие всички щети, свързани с това. Според мен това е прекрасно. Ние за пръв път имаме шанса да въведем правило, което ще трябва да бъде спазвано. Що се отнася до натрупаните мънички малуси - там, където има малки произшествия, те ще бъдат вероятно част от договорянето между продавача и купувача. Но при всички случаи ще има прозрачност. Всеки гражданин ще може да влезе в Интернет и да види историята на колата, която се кани да купува: какъв е \"малусът\", който е натрупан, какво се е случвало с автомобила и т.н. В случая става дума за по-голяма публичност и за много по-сериозни правила, от които няма как да се избяга. И това е, което поражда определена съпротива. Какво искаме ние - да караме стари, потрошени коли ли? Да дишаме мръсния въздух? Да се крием от камерите заради безтоговорното си поведение на пътя? Да, президентът каза, че наказваме бедните, но в кръга на шегата, сега не ми е времето да критикувам държавния глава. \r\nНо аз, като всички нормални хора, искам да дишам чист въздух. Искам чиста околна среда, в която да живея като майка на две деца, едното от които вече кара автомобил.  И тези, които не ги спазват, трябва най-накрая да понесат някакви икономически последствия. \r\nПо отношение на прогнозите с колко ще се увеличи \"Гражданската отговорност\" догодина като застраховател мога да кажа следното: цената на \"Гражданската отговорност\" е въпрос на математика. Тя ще се движи нагоре, ако има нарастване на катастрофите, на загиналите хора и на присъдените от съда обезщетения. Цената на застраховката ще се движи надолу, ако пътно-транспортните произшествия намаляват, броят на загиналите - също, а оттам и размерът на обезщетенията е по-малък. На хората много им се иска цената на \"Гражданската отговорност\" да е политика и да може да се разпъва и свива като ластик. Но тя не е политика, а математика.  \r\nА колкото до струпалите се на главата ни  наведнъж толкова протести за различни неща, много ми се иска и се надявам това да е израз на по-будно гражданско общество. Записа Матей Бонев", "date": "2018.11.21", "title": "\"Гражданска отговорност\" не  е политика, а математика"}
{"url": "https://www.standartnews.com/regionalni/uchenitsi-s-pitka-pri-pernishkiya-kmet-378597.html", "text": "Красивата Цвета Страхилова и чаровният Христо Костадинов, които са възпитаници на СОУ „Св. Св. Кирил и Методий“, поздравиха кмета на Община Перник Вяра Церовска и екипа й за Деня на християнското семейство. Младите хора с усмивка и питка влязоха в кабинета и пожелаха:  Кметът от сърце благодари и пожела на всички здраве и обич. „  сподели градоначалникът.", "date": "2018.11.21", "title": "Ученици с питка при пернишкия кмет"}
{"url": "https://www.standartnews.com/sport/yuseyn-bolt-otiva-v-tima-na-maradona-378648.html", "text": "Двама велики спортисти може да работят заедно много скоро. Най-бързият човек в света Юсейн Болт е на път да се присъедини към втородивизионния мексикански тим Дорадос, чийто треньор в момента е аржентинското футболно величие Диего Марадона. 32-годишният Болт се опитва да си проправи път в професионалния футбол след края на славната си кариера в леката атлетика, но засега удря на камък. Световният рекордьор в спринта на 100 и 200 м дори бе на проби в германския гранд Борусия Дортмунд преди време, а за последно бе тестван от австралийския тим Сентрал Коуст Маринърс, но до договор така и не се стигна заради големите финансови претенции на Болт. Смята се, че Марадона, който пое Дорадос през септември, е готов да даде шанс на продължаващия да преследва кариера в професионалния футбол ямаец. Двете спортни легенди вече са се срещали и дори се снимаха заедно по време на благотворително събитие по-рано тази година.", "date": "2018.11.21", "title": "Юсейн Болт отива в тима на Марадона"}
{"url": "https://www.standartnews.com/biznes/puskat-dva-novi-perona-za-tirove-na-kapitan-andreevo-378601.html", "text": "Отговорни представители от двете страни на граничните пунктове Капъкуле/\"Капитан Андреево\" на турско-българската граница са се ангажирали с взаимни действия за премахване на опашките от чакащи тирове, които са сериозен проблем както за Турция, така и за България. Това заяви директорът на турската генерална дирекция \"Митници\" към министерството на търговията Мустафа Гюмюш след приключване на разговорите между делегации от двете страни на граничния пункт. Проблемът с опашките е бил поставен на обсъждане и при посещението на турския министър на търговията г-жа Рухсар Пекджан в София (на 19 и 20 ноември) в разговорите с българската страна. Отговорни представители на митническата управа от Турция начело с турския директор на митниците Мустафа Гюмюш и на България начело с директора на Агенция \"Митници\" Георги Костов са посетили двете страни на граничния пункт - \"Капитан Андреево\" и Капъкуле. По думите на Георги Костов с около 30% е ускорено митническото обслужване и преминаването на ГКПП \"Капитан Андреево\". \"Показахме на турските си колеги двата нови перона и двата кантара, които предстои да открием на нашия граничен пункт. Това е много важно, защото смятаме, че така ще ускорим още повече преминаванията и няма да има натрупвания. Подготвен е и персоналът за тяхното обслужване\", отбеляза Костов. \"Проведохме много съдържателни разговори. Обсъдихме подробно и конкретно всички проблеми, както от наша, така и от българска страна, поради които опашките по ГКПП-тата представляват много сериозен проблем, договорихме важни инициативи. Вярвам, че в резултат на мерките, които ще предприемем, ще се прекратят опашките по границите и те ще останат в миналото\", посочи турският директор. Той добави, че са взети и много важни решения по отношение на електронното обслужване на документацията на тировете, преминаващи през България на път към Европа.", "date": "2018.11.21", "title": "Пускат два нови перона за тирове на \"Капитан Андреево\""}
{"url": "https://www.standartnews.com/kultura/chestvat-185-g-ot-rozhdenieto-na-dobri-voynikov-378584.html", "text": "Четиридневни тържества, посветени на 185- годишнината от рождението на големия български книжовник, писател и енциклопедист Добри Войников и 160 години от създаването на първия многогласен ученически хор в България, започват днес в Шумен. \r\nТази вечер в регионалния исторически музей ще бъде представена книгата „Ръкописни сборници с музикални творби от Добри Войников\". Тя е фототипно издание на ръкописи от фонда на къщата музей „Добри Войников“ в града. Съставители са Красимира Чалъкова и Димитър Стойков. Международна научна конференция „Музикалната дейност на енциклопедиста Добри Войников (1833-1878)“ ще се проведе в четвъртък и петък  В нея ще участва шумеенския учен д-р Красимира Колева, която от няколко години е лектор по български език, литература и култура в Милитополския университет \"Богдан Хмелницки“ в Украйна.  \r\n Голям концерт с участието на Симфониета \"Шумен\", детският хор „Бодра песен“, смесеният хор „Родни звуци“, академичната хорова формация „Проф. Венета Вичева“ при Шуменския университет,  Румина Георгиева – флейта, народната певица Стефка Будакова и пианистите - Бексай Бектешев и Роксана Богданова ще се състои утре вечер в зала \"Проф. Венета Вичева\" на Шумеския университет. \r\n Финалът на тържествата е в  събота пред обяд пред къщата музей на \"Добри Войников“. Ще звучат популярни песни от възрожденеца, ще бъде представен и откъс от винаги актуалната негова пиеса \"Криворазбраната цивилизация\".", "date": "2018.11.21", "title": "Честват 185 г. от рождението на Добри Войников"}
{"url": "https://www.standartnews.com/biznes/pazete-se-ot-falshivi-saytove-za-cherniya-petk-i-koleda-378599.html", "text": "Неизвестни до момента интернет сайтове с големи отстъпки, които често рекламират и популяризират своята дейност дори чрез Фейсбук, са най-честите капани, на които стават жертва онлайн потребителите, предупреждават от ГДБОП. Основен белег на фалшивите сайтове, е наскоро регистрираната интернет страница. За историята на всеки сайт лесно може да бъде направена проверка от всеки чрез откритите източници на интернет. Пример за такъв източник, в който може да проверите от кога съществува даден сайт е www.centralops.net. Освен за скоро регистрираните сайтове, предлагащи големи отстъпки, потребителите на онлайн търговията трябва да внимават и за сайтове, които продават фалшификати на световно известни защитени търговски марки на облекла, устройства, екипировка за зимните и други спортове и т.н. Киберпрестъпниците създават широка рекламна кампания - чрез банери в други сайтове и реклами в социални медии. Във фейк сайта обикновено за високите отстъпки често има поле с пояснение, че ниските цени се дължат на дългия период на доставка - над 40-50 дни. С това пояснение киберпрестъпниците въвеждат в заблуждение и успокояват жертвите си. По този начин, след като \"кухата\" страница събере финансовите средства от извършените към нея \"покупки\" и рекламната ѝ кампания приключи, страницата бива изтрита и повече не може да бъде намерена. Седмици след това пазарувалите в нея започват да очакват получаването на \"закупените\" стоки и когато те не бъдат доставени разбират, че са станали жертва. По статистика на специализирания отдел \"Киберпрестъпност\" при ГДБОП броят на измамните сайтове нараства над 10 пъти преди големи празници, каквито са и предстоящите. Финансовите средства за мнимите покупки на жертвите обикновено постъпват в банкови сметки в Китай и други континенти, което силно затруднява тяхното възстановяване. В тази връзка, от ГДБОП съветват, след като бъде извършена покупка, клиентите да проверят къде точно са получени техните средства и ако се усъмнят, да поискат канселиране на финансовата транзакция в разумните за това срокове. Фалшивите страници се изграждат на няколко езика, както с цел по-висока достоверност, така и за разширяване обхвата и обема на престъпната дейност.", "date": "2018.11.21", "title": "Пазете се от фалшиви сайтове за черния петък и Коледа"}
{"url": "https://www.standartnews.com/biznes/biznest-ochakva-dobri-tempove-na-srednata-zaplata-378587.html", "text": "Очаква се средната работна заплата да продължи да нараства през следващата година, както и ръстът на БВП. Това заяви председателят на КРИБ Кирил Домусчиев, който заедно със синдикатите проведе среща с премиера, съобщава БГНЕС. От КРИБ са категорични, че ще продължат да настояват да има реформи в образованието и да се преквалифицират кадрите. Според тях протестите в страната са недопустими и трябва да спрат, за да не се пречи на икономиката. ", "date": "2018.11.21", "title": "Бизнесът очаква добри темпове на средната заплата"}
{"url": "https://www.standartnews.com/svyat/srbiya-srdita-che-sme-glasuvali-za-kosovo-v-interpol-378629.html", "text": "Сръбският президент Александър Вучич коментира гласуването вчера в Дубай за приемане на Косово в Интерпол и заяви, че не е изненадан от гласуването на Македония, Черна гора, Хърватия, Словения, България, които гласуваха за приемане на Прищина, и Унгария, която се въздържа. По отношение на региона нямаше изненади. Черна гора, Македония, Хърватия, Словения, България винаги са против нас, каза Вучич за ТВ Пинк. Той напомни, че Сърбия е признала Република Македония с конституционното й име, а Скопие е признало независимостта на Косово. \"И Скопие, и Подгорица имат свои приятели в Прищина. На тях албанците са им искрени приятели. На нас изпратиха ясно послание - вие сте ни второкласни приятели, по-малко важни приятели. Нашият отговор на това е, че ще имаме възможно най-добро сътрудничество, но добре разбрахме тяхното послание и добре разбрахме кой им е по-близък и по-важен\", каза Вучич. След коментара на Вучич със свое съобщение излезе и министърът на отбраната на Сърбия Александър Вулин. \"Призовавам президента да преразгледа отношенията с Черна гора и Македония и да им покаже, че приятелските отношения със Сърбия трябва да се заслужат\", каза Вулин Той добави, че \"Черна гора и Северна Македония подкрепиха приемането на косовските наркокартели в полицейската организация. Застанаха на страната на Косово, осъзнавайки, че с това обиждат Сърбия\". \"Ако не им е стигала смелост да гласуват против, можеха да се въздържат и така да покажат, че не им е безразлично какво мисли и чувства Сърбия\", каза още Вулин.", "date": "2018.11.21", "title": "Сърбия сърдита, че сме гласували за Косово в Интерпол"}
{"url": "https://www.standartnews.com/svyat/trmp-pomilva-dve-puyki-378565.html", "text": "Американският президент Доналд Тръмп спази традицията, като помилва две пуйки по случай Деня на благодарността.   Белият дом организира онлайн състезание, за да определи коя от двете птици да бъде помилвана. Въпреки излъчeния победител в крайна сметка и двете заминават за Политехническия университет на Вирджиния, където за тях ще се грижат студенти по птицевъдство и ветеринарна медицина. Традицията за помилване на пуйка по случай Деня на благодарността е създадена от президента Джордж Буш-старши през 1989 г.", "date": "2018.11.21", "title": "Тръмп помилва две пуйки"}
{"url": "https://www.standartnews.com/regionalni/tri-zlatni-svatbi-shche-praznuvat-vv-vlchitrn-378602.html", "text": "В Деня на християнското семейство – 21 ноември, кметът на общината Детелин Василев беше уважен специално от жителите на с. Вълчитрън. Заедно с кмета на селото и представители на читалище „Светлина“ беше поднесена официална покана на кмета на Общината за присъствие на Златната сватба на три двойки от селото, която ще се състои на 30 ноември 2018 г. от 17,30 часа. Брачните двойки, венчали се преди 50 години ще подновят брачните си клетви. Ритуалът ще бъде воден от кмета на селото Милена Вълчева.", "date": "2018.11.21", "title": "Три златни сватби ще празнуват във Вълчитрън"}
{"url": "https://www.standartnews.com/kultura/pargov-km-syuza-na-pisatelite-vie-branite-blgarskiya-dukh-378590.html", "text": "Калоян Паргов бе сред официалните гости на честването на 105-ата годишнина от създаването на Съюза на българските писатели в НДК. Председателят на БСП - София поздрави творците, събрани в една организация, която до ден-днешен продължава да брани българския дух. На тържеството присъстваха президентът на България Румен Радев, председателят на БСП Корнелия Нинова, бившият министър на културата Георги Йорданов, доайенът на перото Анжел Вагенщайн и много други български писатели и поети. \"Вие сте истински летописци на времето, в което живеем, на българската история и култура, пише Калоян Паргов в поздравителния си адрес до председателя на Съюза на българските писатели Боян Ангелов. - В хилядолетната ни история българската литературна общност се вписва със своя достойна 105-годишна биография, която ни дава пълното основание да се поклоним и с признателност да отдадем заслуженото внимание към самобитните индивидуалности, събрани и днес в най-старата авторитетна писателска организация у нас. За съжаление, литературата днес не е сред най-обичаните, ухажвани и обгрижени деца в семейството на българската култура, но тя и при тези условия е израз на усилията да се съхрани българският дух, да бъде основен автор на страниците, описали народните страдания и съдбините на отечеството ни и в години на подем, и в периоди на трагични обстоятелства. Ние и затова правим проекти за нова Визия за България, за каузата България, за да оставим свой почерк и заедно с Вас да покажем, че всяко време си има и своята алтернатива\".", "date": "2018.11.21", "title": "Паргов към Съюза на писателите: Вие браните българския дух"}
{"url": "https://www.standartnews.com/kultura/robrt-de-niro-se-razvede-378600.html", "text": "Робърт Де Ниро се разведе с жена си Грейс Хайтауър след 21-годишен брак. Според анонимни източници за списанието „Page Six“, носителят на „Оскар“ вече не живее при Грейс и 7-годишната им дъщеря Хелън. Напоследък актьорът се появявал на холивудски събития сам. Де Ниро и Хайтаъур започват романса си в началото на 90-те години на миналия век. През 1997-а те се женят и само година по-късно посрещат първата си рожба Елиът. През 1999-а актьорът подаде изненадваща молба за развод, но преди документите да бъдат подписани, двамата се сдобриха и любовта им пламна наново. През 2004-а те дори си възобновиха брачните клетви. През 2011-а двойката посрещна второто си дете Хелън чрез сурогатна майка. Холивудският мачо има и още 4 деца от предишни връзки.", "date": "2018.11.21", "title": "Робърт Де Ниро се разведе"}
{"url": "https://www.standartnews.com/sport/ministr-kralev-pokaza-arena-armeets-na-kolegata-si-ot-iran-378611.html", "text": "Министърът на младежта и спорта Красен Кралев представи на министъра на спорта и младежта на Ислямска република Иран Н.Пр. Масуд Солтанифер най-голямата зала в България \"Арена Армеец\".  Кралев, неговият заместник доц. Стоян Андонов и изпълнителният директор на Национална спортна база ЕАД Пламен Манолов запознаха делегацията от Иран с условията за провеждане на тренировъчен процес и възможностите за състезателна дейност и големи концерти, които предлагат голямата зала и помощните помещения към нея. По време на обиколката двамата министри посетиха и тренировъчната зала на „Арена Армеец“, където множество деца и националните ни отбори ансамбъл и индивидуално провеждаха тренировка по художествена гимнастика. Кралев направи пред гостите презентация на красивия спорт и ги запозна с историята на българската художествена гимнастика и с успехите на грациите ни през годината. Българският министър показа на иранския си колега и множеството постери на български спортисти, които красят залата и му разказа за постиженията им. Както е известно, в понеделник Кралев и Солтанифер подписаха меморандум за разбирателство в областта на младежта, а между двете държави има подписан и меморандум за разбирателство и сътрудничество в областта на физическото възпитание и спорта. Министър Солтанифер благодари за добрата организация по време на престоя си в София и отправи покана към Красен Кралев да посети Иран. „Направихме много срещи, на които обменихме ценен опит и аз вярвам, че ще продължим да развиваме доброто си сътрудничество във всички области“, заяви министър Солтанифер. Иранският министър обяви, че има интерес спортисти от неговата държава да се възползват и от възможностите, които България предлага в зимните спортове. Кралев уведоми госта си, че вече е провел срещи с Българската федерация по борба за съвместни лагери между състезателите от двете държави. Министър Кралев подари на Масуд Солтанифер книгата „Всичко е борба“, разказваща за живота и успехите на легендарния български борец Валентин Йорданов, който е много уважаван в Иран.", "date": "2018.11.21", "title": "Министър Кралев показа \"Арена Армеец\" на колегата си от Иран"}
{"url": "https://www.standartnews.com/sport/lindzi-von-se-kontuzi-378610.html", "text": "Звездата на алпийските ски Линдзи Вон (САЩ) съобщи, че е получила контузия на коляното при падане на тренировка и ще пропусне стартовете от Световната купа в скоростните дисциплини в Лейк Луис на 30 ноември и 1 декември. Олимпийската шампионка в спускането от Ванкувър 2010 не даде повече подробности за травмата, но уточни, че операция не е необходима и се надява да се завърне на пистата възможно най-скоро. Четирикратната носителка на Световната купа Вон има 18 победи в кариерата си в Лейк Луис, където в събота и неделя ще се състоят състезания в супергигантския слалом и спускането. 34-годишната американка планира да сложи край на кариерата си след този сезон. Тя има 82 победи за Световната купа и се нуждае от още пет, за да изпревари рекордьора Ингемар Стенмарк (Швеция). Вон има проблеми с травми през последните няколко сезона, като пропусна Олимпийските игри в Сочи 2014 заради операция на коляното. \r\n ", "date": "2018.11.21", "title": "Линдзи Вон се контузи"}
{"url": "https://www.standartnews.com/svyat/mark-zukrbrg-ostava-nachelo-na-feysbuk-378604.html", "text": "Изпълнителният директор и основател на Фейсбук Марк Зукърбърг обяви, че не предвижда да подаде оставка като председател на борда на директорите на компанията. Това се случва след година на доста сътресения за социалната мрежа. \"Това не е предвидено\", каза Зукърбърг пред СиЕнЕн Бизнес, когато беше попитан дали възнамерява да напусне поста си на председател на борда на директорите. Той защити втория най-влиятелен човек в компанията - Шерил Сандбърг, която беше силно критикувана за начина, по който се е справила с неотдавнашните кризи в компанията. \"Тя е важен партньор за мен след 10 години. Аз съм истински горд от работата, която свършихме заедно и се надявам, че ще работим заедно през следващите десетилетия\", добави той. Фейсбук се забърка в няколко скандала през тази година. Компанията първо понесе последиците от обвиненията за руската намеса на платформата й в президентските избори в САЩ през 2016 година, след това скандала с използването от фирмата Кеймбридж аналитика на данните на потребителите за политически цели, без тяхното знание, както и пробива в сигурността, което доведе до хакване на милиони профили в социалната мрежа. Наскоро разследване на в. \"Ню Йорк Таймс\" разкри, че Фейсбук е заблудил обществото във връзка с това, което е знаел за руската намеса и че е прибягнал до фирмата за връзки с обществеността \"Дифайнърс\", за да дискредитира конкурентите си и да отклони общественото недоволство към социалната мрежа.", "date": "2018.11.21", "title": "Марк Зукърбърг остава начело на Фейсбук"}
{"url": "https://www.standartnews.com/svyat/interpol-izbra-yuzhnokoreets-za-prezident-378554.html", "text": "Ким Чен-ян от Южна Корея бе избран днес от Общото събрание на Интерпол за президент на международната полицейска организация в конкуренция с ветеран от руските служби за сигурност, предадоха АП и БТА.  \r\nСрещу кандидатурата на руснака Александър Прокопчук се обявиха САЩ, Великобритания и други страни от ЕС с мотива, че с избирането му на ръководния пост Русия ще зачести злоупотребата със системата за издаване на \"червени бюлетини\" с цел да преследва свои политически опоненти. Досега генералът от руското МВР беше вицепрезидент на Интерпол.  \r\nКим Чен-ян, който досега бе изпълняващ длъжността президент на Интерпол, си осигури повече от две трети от гласовете на заседанието на Общото събрание на организацията в Дубай. Мандатът му е до 2020 г., до края на четиригодишния мандат на предшественика му, китаеца Мън Хунвей, който бе арестуван в Китай.  \r\nФранс прес цитира държавния секретар на САЩ Майк Помпейо, който заяви вчера: \"Насърчаваме всички страни и организации, членуващи в Интерпол и зачитащи правовата държава, да изберат почтен президент. Според нас това е г-н Ким\".   Така американците си върнаха за вчерашното гласуване, при което бе отхвърлена силно подкрепяната от тях кандидатура на Косово за член на организацията, коментират наблюдатели.", "date": "2018.11.21", "title": "Интерпол избра южнокореец за президент"}
{"url": "https://www.standartnews.com/sport/levski-uredi-sponsor-za-sledvashchite-3-godini-378613.html", "text": "Левски подписа нов 3-годишен договор за спонсорство с Efbet. Българският букмейкър и досега помагаше на сините, но новият контракт е със значително по-добри финансови условия за клуба в сравнение със стария. Сумите се пазат в тайна, но неофициалните информации гласят, че става въпрос за милионен договор. Към средата или най-късно в края на декември двете страни ще свикат съвместна пресконференция, на която ще разкрият повече подробности, съобщи \"Спортал\". Efbet e един от основните спонсори на българския спорт. Компанията има договори с над 20 професионални футболни клуба, между които Левски, Лудогорец, Локо Пд, Локо Сф, ЦСКА 1948, Арда, Витоша, Септември, Монтана, Поморие, Локо ГО и други.", "date": "2018.11.21", "title": "Левски уреди спонсор за следващите 3 години"}
{"url": "https://www.standartnews.com/kultura/natali-dormr-otmeni-godezha-si-378623.html", "text": "Натали Дормър се раздели с годеника си Антъни Бърн след 11-годишна връзка. Актрисата от „Игра на тронове“ и режисьорът скъсали още през лятото. Тогава те режисираха заедно филма „In Darkness“ и в следствие на съвместната им работа отношенията им се влошиха. 36-годишната красавица потвърди лично новината пред списание „New Statesman“. „Двойките могат да си казват много гадни неща един на друг, които никога не биха казали на най-добрите си приятели. Ние бързо осъзнахме ,че не можем да творим заедно на едно място. Някой непрекъснато излизаше ядосан от стаята. Аз не държах непременно да се връщам при него, за да продължим работата“, разказва Дормър. Въпреки креативните им различия, тя настоява, че изпитва огромно уважение към Бърн като режисьор и партньор. Двамата започват романса си през 2007-а, когато се запознават на снимачната площадка на „Династията на Тюдорите“ и през 2011-а се сгодяват.", "date": "2018.11.21", "title": "Натали Дормър отмени годежа си"}
{"url": "https://www.standartnews.com/svyat/ungariya-otkazva-ekstraditsiya-na-gruevski-378592.html", "text": "Унгарското правителство изключва възможността за екстрадиция на бившия македонски премиер Никола Груевски в Македония. Това съобщи унгарският министър на правосъдието Ласло Трочани, цитиран от ТАСС, предаде БТА. \"Той не може да бъде изпратен в страна, в която го преследват\", каза Трочани пред унгарска телевизия. Унгарската служба за имиграция и убежище вчера удовлетвори молбата на бившия министър-председател на Република Македония Никола Груевски да му бъде предоставено политическо убежище.  Груевски избяга в Унгария на 13 ноември, след като македонското правосъдие издаде заповед за ареста му, за да изтърпи произнесената през октомври присъда от две години затвор за злоупотреба с влияние за купуването на луксозен мерцедес на стойност 600 хиляди евро.  Междувременно стана ясно, че бившият македонски премиер е започнал да закрива всички свои банкови сметки. Те са били 35 на брой и общо в тях е имало над 230 000 евро. Груевски е успял да изтегли цялата сума от всички сметки. От Специалната прокуратура в Скопие съобщиха официално, че в момента на името на Груевски няма нито един имот и нито едно евро в банковите му сметки.", "date": "2018.11.21", "title": "Унгария отказва екстрадиция на Груевски"}
{"url": "https://www.standartnews.com/sport/kobrata-i-dzhoshua-se-boksirat-nay-rano-prez-2020-godina-378622.html", "text": "Двубой между Кубрат Пулев и Антъни Джошуа през 2019 изглежда все по-малко вероятен. Кобрата е задължителен претендент за титлата на IBF, но от въпросната организация потвърдиха, че на първо време няма да изискват от световния шампион да срещне Пулев. Причината е, че първо Джошуа трябва да мине през задължителната защита на титлата на WBO. Говорител на IBF е уточнил пред talkSPORT, че ще уважат правото на WBO. За поясите на различните организации WBA, IBF и WBO задължителните защити се правят на ротационен принцип. В това отношение Джошуа вече се би с Карлос Такам (IBF) и Александър Поветкин (WBA), така че наред действително е WBO. Както е известно, Джошуа щеше да се бие именно с Кобрата, но за съжаление контузия на Пулев го извади от мача и така се стигна до двубоя с Такам през октомври 2017. WBO все още не е обявил своя задължителен претендент, но най-вероятно това ще бъде Дилиън Уайт, който е на върха в ранглистата. В същото време обаче двубоите за обединяване на титли са с предимство спрямо задължителните защити, така че ако се стигна до договорка между Джошуа и шампиона на WBC Дионтей Уайлдър, то през април именно това ще бъде двубоят на стадион \"Уембли\". За целта първо Уайлдър трябва да победи Тайсън Фюри на 1 декември, но пък ако Фюри победи, то става много вероятен сблъсък Фюри-Джошуа. В последните две години Джошуа прави по два двубоя на година и едва ли ще промени това през 2019-а. Така боевете през следващата година би трябвало да бъдат обединителният и защитата на титлата на WBO, а двубой с Пулев става по-вероятен за първата половина на 2020-а. От лагера на Кубрат намекнаха, че е възможно подобно развитие още след успеха над Тайсън Фюри като заявиха, че в такъв случай българинът ще направи няколко други мача. Самият Пулев обаче наскоро изрази увереност, че ще срещне Джошуа още през 2019-а.", "date": "2018.11.21", "title": "Кобрата и Джошуа се боксират най-рано през 2020 година"}
{"url": "https://www.standartnews.com/sport/motsi-prepodpisa-s-ludogorets-378635.html", "text": "Козмин Моци е преподписал договора си с шампиона Лудогорец до лятото на 2021 година, твърди румънското издание fanatik.ro. Моци е имал намерения да прекрати кариерата си след края на този сезон, когато изтичаше контракта му, а след това да остане в ръководството на разградчани. От високите етажи на клуба са преценили, че ще му предложат нов договор, а защитникът е дал своето съгласие и подписал. Козмин Моци е в Лудогорец от 2012 година и за това време се превърна в легенда на тима. Той има 242 мача, в които е отбелязал 28 гола и шест пъти вдигна титлата на България. Румънецът имаше ключова роля за  Моци премина в Лудогорец през 2012 година и вече записа 242 официални мача с 28 гола и 12 асистенции за отбора, като стана шест пъти шампион на България. Румънецът имаше огромна роля при първото класиране на \"орлите\" в групите на Шампионската лига през 2014 година, когато в плейофният реванш срещу Стяуа на стадион \"Васил Левски\" застана под рамката на вратата на мястото на изгонения в края на продълженията Владислав Стоянов. Тогава той направи две спасявания при последвалите дузпи за триумфа на разградчани. В последствие една от трибуните на \"Лудогорец Арена\" беше кръстена на негово име.", "date": "2018.11.21", "title": "Моци преподписа с Лудогорец"}
{"url": "https://www.standartnews.com/sport/boykot-v-pirin-blagoevgrad-378639.html", "text": "Пирин Благоевград продължава да е в доста тежко финансово състояние. Участието на тима във Втора лига през пролетта е поставено под огромна въпросителна, ако ситуацията не се промени. Днес в знак на протест срещу неизплатени заплати, играчите не излязоха на тренировка. Вероятно занимание няма да има и утре, а някои от футболистите директно са заявили категорично, че повече няма да облекат фланелката, най-вече заради отношението на ръководството към тях.  \r\nДнес целият отбор се е срещнал с управителя на тима Венко Попов, който в прав текст е заявил, че пари няма да получат. В момента се дължат между две и четири заплати на футболистите.", "date": "2018.11.21", "title": "Бойкот в Пирин Благоевград"}
{"url": "https://www.standartnews.com/sport/chorbadzhiyski-tsska-ima-nay-dlgata-skameyka-ot-vsichki-otbori-v-prv-378642.html", "text": "Божидар Чорбаджийски сподели, че ЦСКА-София има най-много равностойни играчи в редиците си. Според него отсъствието на даден играч лесно може да се компенсира от негов заместник. Той допълни, че столичани са готови за предстоящото гостуването на Дунав този уикенд. \r\n“В ЦСКА винаги има напрежение, защото ЦСКА се стреми да бъде първи навсякъде. Но това напрежение е сладко напрежение. Нашият отбор е свикнал да играе под такова напрежение. Не мисля, че трябва да ни повлияе по някакъв начин.  \r\nЕстествено, че нямаме право на грешна стъпка в Русе. Честно казано днес стъпваме за пръв път с отбора, момчетата се забавляваха. Събрахме се всички заедно, майтапи… Така че би трябвало да сме готови. Имаме 1-2 дни да се подготвим. Киро Десподов е готов и няма пречки пред нас.  \r\nСмея да кажа, че ЦСКА има най-дългата скамейка от всички отбори в Първа лига и всеки един от футболистите е равностоен на другия. Може да го замени по всяко време без да се чувства разлика”, коментира Чорбаджийски. \r\nОтносно представянето на националния отбор, защитникът разкри: “Видяхте, че националният отбор се представи на едно много добро ниво. Пролича си колективът в отбора и целеустремеността на всички. Всички дадоха максимума от себе си и мога да кажа, че сме много разочаровани от събитията в Кипър, защото имахме реална възможност да се класираме и продължим напред за Лигата на нациите. Мисля, че е едно добро начало за този отбор. Има добра основа и от нас зависи да се развиваме и побеждаваме повече. \r\nТова е един от малкото отбори, в който може да си кажеш приказка с всеки. Не се срамувам да го кажа. Това е най-позитивното от всичко, защото си помагаме и на терена и извън него. В живота сме приятели и това помага много. Помощта и себераздаването ни тласкат напред и прави този юмрук да работи толкова добре през тази кампания. \r\nНо не сме постигнали още нищо. Не искам да се ангажирам с прогнози за квалификациите. Единственото, което мога да обещая, е, че ще се опитаме да подобрим нещата.”", "date": "2018.11.21", "title": "Чорбаджийски: ЦСКА има най-дългата скамейка от всички отбори в Първ"}
{"url": "https://www.standartnews.com/sport/rusev-dogovort-na-pavel-kolev-vliza-v-sila-ot-1-yanuari-378636.html", "text": "Собственикът на Левски Спас Русев потвърди за „Спортно шоу Гонг“, че Павел Колев е новата силна фигура на \"Георги Аспарухов\". Той ще заеме мястото на Красимир Иванов като изпълнителен директор на „сините“. „Договорът на Павел Колев влиза в сила от 1 януари 2019 година. Той е резултат на преговори, които водих с него няколко месеца. Впечатлен съм от личните му качества, отличното му футболно образование и работата му в Българския футболен съюз. Това ме накара да му гласувам доверие и очаквам от него да направи пълна реформа в клуба и Детско-юношеската школа“, сподели Русев. „Бяхме коректни и изчакахме да приключи участието на България в турнира Лига на Нациите, където господин Колев беше изключително ангажиран и спомогна за добрата организация на домакинските ни мачове. Затова сега обявяваме официално тази новина. Смея да твърдя, че представителният отбор на Левски има сериозен игрови облик благодарение на треньора Славиша Стоянович и неговия екип, затова се надявам, че Павел Колев, който ще има свобода на действие, ще успее да реформира и организира клуба до високи европейски стандарти. Досегашният изпълнителен директор Красимир Иванов остава в клуба като финансов директор“, заяви Спас Русев пред Дарик радио. ", "date": "2018.11.21", "title": "Русев: Договорът на Павел Колев влиза в сила от 1 януари"}
{"url": "https://www.standartnews.com/mneniya-komentar/politiko-ne-obvinyavayte-iztoka-za-evropeyskiya-populizm-378566.html", "text": "По време на своя скорошна визита в Словакия френският президент Еманюел Макрон каза всички правилни неща: Европейският съюз, твърдеше той, не е разделен на стари и нови страни членки. Всички допринесоха за обединяването на Европа. Но в опит да успокои източните си съседи, той подмина темата с крехката връзка, която остави неадресирани много от рисковете, които съществуват за създаването на непреодолима пропаст между Изтока и Запада. Борбата между либералните и нелибералните сили се превърна в основна ос в Европа. Но докато се нажежава кампанията за предстоящите европейски избори, много от кандидатите обрисуват популизма като проблем на Централна и Източна Европа, оставяйки встрани останалата част от нея. По този начин изборите през следващата година и маневрите за заемане на високите постове в ЕС, които идват заедно с тях, се оформят като тест за единството на Блока. Наративът на Западния либерален бастион под атаките на популистите от „новите” членки на ЕС е изкушаващ. Но популизмът не е създаден от министър-председателя на Унгария Виктор Орбан. Крайнодясната партия в Австрия вече беше на власт, когато Унгария все още се надяваше на членство в ЕС. Феноменът на популизма дори не е затворен само в Централна Европа. Този стереотип се затвърди по няколко причини. Първо, единствените две държави – Унгария и Полша – които са управлявани изцяло от десни популисти се намират в Източна Европа. (За сравнение, Италия се управлява едновременно от крайнолеви и крайнодесни популисти.) Унгарският премиер Орбан също допринесе за създаването на стереотипа, възхвалявайки „нелибералния” модел и ситуирайки борбата между „либералното” и „нелибералното” като борба между Запада и Изтока. Целта му беше да създаде впечатлението, че има повече последователи в региона, отколкото действително има. Трябва да се отбележи още, че държавите във всеки лагер се борят със сходни предизвикателства, но с различни страхове, надежди и исторически багаж. На Запад например, 1968 г. беше либерална революция. Но в Централна Европа главното събитие на годината, включително тогавашната инвазия на СССР в Чехословакия, смаза всички надежди, че социализмът може да проработи и положи основите на днешната антикомунистическа политическа класа, която маневрира в дясно от тогава. Като погледнем нещата в този контекст, съпротивата на Централна Европа срещу квотите за мигрантите има смисъл. В нея се комбинират страхът спрямо другите и неодобрението за това някой да им казва какво да правят против волята си. Западът също допринесе за наратива за популистката Централна Европа. За държавите, които съжаляват за разширяването на ЕС на Изток от 2004 г., кризата на либерализма в Блока се превърна във възможност да затвърдят по-тясна общност от единомислещи държави. Рамкирайки европейския проблем като Изток срещу Запад, те подготвят политическата обстановка за създаване на Европа на две скорости. В обстановката на предизборна кампания опасността кандидатите да разпалят напрежение, за да спечелят политически дивиденти и да разрушат дълго създавани връзки е голяма. Ако либералите наистина искат да прекратят популисткото течение и да спечелят Европейския проект, те трябва да избегнат изкушението да поразяват Централна Европа. За да бъде избегнат перманентният разрив, Европа трябва да използва силата на политиката, за да избегне разрушителната реторика Изток-Запад и да окуражи лозунгите за единност. Това обаче ще бъде работа за самотници. Настоящите водещи кандидати на европейските партии почти до един подклаждат говоренето за различия. Но останалите могат да играят по-умно като се опитат да минимизират вредата, настоявайки, че ЕС може да разреши всичките си проблеми, включително популизма, само чрез единство. Споразумение за миграцията също би спомогнало да се неутрализира токсичният ефект на дебата за търсещите убежище. Очертанията на такова споразумение вече са видими: то ще включва отделяне на повече средства за спиране на нелегалното влизане в Европа, както и усилия за развиване на икономиките на страните, от които прииждат мигрантите. Възелът с бежанците може да бъде разплетен и като се изостави идеята за квотите за мигранти и се помисли за друг механизъм, който да определи как държавите да си поделят бремето. Може би най-важното от всичко е европейските лидери да се разберат как всеки от тях вижда кризата на Континента. Това не е битка между либералния Запад и нелибералния Изток. В целия континент европейците, които вярват в идеята за отворено общество се сблъскват по еднакъв начин с традиционалисткото, популистко предизвикателство. За да работи ЕС добре, и двете страни ще трябва да положат усилия да се опознаят. Западно- и централноевропейците са много по-малко запознати, отколкото си мислят и действат през призмата на редица стереотипи. Те излизат на преден план по време на кризи и усложняват взимането на решения в ЕС. За да работи добре Европа, трябва да разбием негласните стереотипи и наистина да се опознаем. В свободна, но икономически неравнопоставена Европа, потокът на хора и идеи винаги ще бъде изкривен. Но ако искаме Европа да оцелее и да работи единно, трябва да направим концентрирано усилие да изравним баланса на силите. \r\n ", "date": "2018.11.21", "title": "Не обвинявайте Изтока за европейския популизъм"}
{"url": "https://www.standartnews.com/svyat/britanski-uchen-s-dozhivotna-prisda-v-emirstvata-378621.html", "text": "Британски учен, обвинен в шпионаж в Обединените арабски емирства (OAE),  беше осъден на доживотен затвор, съобщи Ройтерс. Матю Хеджис, 31-годишен докторант от университета Дърам, бе арестуван на 5 май на летището в Дубай след двуседмична изследователска визита и досега бе държан в изолация, докато вървеше делото срещу него. По думите на главния прокурор Хамад ал Шамси британецът е обвинен, че е шпионирал емирствата в полза на чужда неназована държава, застрашавайки военната, икономическата и политическата сигурност на страната.  Над 120 учени от целия свят призоваха с петиция властите на ОАЕ да го освободят. Според неговата съпруга той е събирал материал за дисертацията си, посветена на политиката за сигурност, която провежда ръководството на страната след Арабската пролет. Британският външен министър Джереми Хънт заяви, че е \"дълбоко шокиран\" от решението на федералния съд на Абу Даби, което ще се отрази на отношенията между двете страни, предаде Франс прес. \"Аз съм дълбоко шокиран и разочарован от днешната присъда. Тя не е това, което очаквахме от един приятел и доверен партньор на Обединеното кралство и е в разрез с получените уверения\", заяви Хънт. Той подчерта, че по време на визитата си в Абу Даби на 12 ноември лично е повдигнал въпроса за Матю Хеджис на срещите си с престолонаследника на Абу Даби, принц Мохамед бин Зайед Ал Нахаян и с външния министър Абдула бин Зайед.  ", "date": "2018.11.21", "title": "Британски учен с доживотна присъда в емирствата"}
{"url": "https://www.standartnews.com/svyat/gon-gotvel-slivane-na-reno-i-nisan-yapontsite-se-protiveli-378606.html", "text": "Карлос Гон е планирал сливане на Renault и Nissan преди ареста му в Токио през тази седмица. Бордът на директорите на японския производител на автомобили обаче се противопоставял на сделката и търсел начини да блокира, пише The Financial Times, цитиран от investor.bg. Няколко членове на Борда на Nissan са очаквали оферта в следващите месеци, твърди източник. Друг казва, че сливането вероятно е щяло се случи „в рамките на месеци\", а трети заявява, че е било активно обмисляно като възможност. Renault и Nissan притежават собствени акции една в друга в структура, проектирана преди почти 20 години. Но Гон, като ръководител на алианса на автомобилните производители и председател на Nissan, е планирал пълно сливане, за да направи партньорството „необратимо“.  В понеделник Nissan заяви, че ще освободи Гон, след като го обвини в подвеждане на инвеститорите за размера на възнаграждението си, както и за използване на активи на компанията за лична изгода и фалшифициране на финансови отчети. \r\nNissan поясни, че обвинението е отправено след няколко месеца вътрешно разследване след подаден сигнал. Във вторник Renault, където Гон е председател и главен изпълнителен директор, не го уволни, а му назначи за временен заместник Тиери Болоре, главен оперативен директор на френския производител на автомобили. Гон е бил движещата сила зад плановете за сливане, които са срещнали ожесточена съпротива от борда на Nissan, твърдят източниците, запознати с разискванията. 43-процентовият дял на Renault в Nissan му дава необичайни нива на контрол, както и възможността да назначава висши ръководни кадри. 15-процентовият дял на Nissan в Renault не дава право на глас или контрол върху френския колега. „Бордът на Nissan винаги е казвал, че ще се бори много сериозно срещу всяка реорганизация, която укрепва този статут на по-нисша позиция\", каза източник. Nissan смята, че в момента Renault е по-слабият бизнес и се опасява, че ще даде на френската компания достъп до нейните парични средства, които са в размер на 1,2 трлн. йени (10,7 млрд. долара). Докато Nissan се опълчва на предложението за пълно сливане, напрежението между Гон и Хирото Саикава, главния изпълнителен директор на Nissan, се е засилвало. Отношенията им са били топли, когато Саикава пое позицията на главен изпълнителен директор от Гон през миналата година, твърдят източниците на FT.  Гон е бил недоволен от последните резултати на Nissan, по-специално заради спада на печалбата заради понижените маржове в САЩ и забавянето на растежа в Китай. Самият Гон не е бил в течение на проверката срещу него и е летял за Япония, защото в сряда е имал планирана среща с губернатора на Токио. Но сега на ход е прокуратурата, която разследва дори недвижими имоти, закупени от Nissan за Гон, включително жилища в Ливан и Бразилия. \r\n ", "date": "2018.11.21", "title": "Гон готвел сливане на \"Рено\"  и \"Нисан\", японците се противели"}
{"url": "https://www.standartnews.com/sport/aris-nadvi-levski-lukoyl-za-fiba-kp-378647.html", "text": "Баскетболният шампион Левски Лукойл допусна първо поражение в група G на турнира ФИБА Къп, след като отстъпи със 76:81 (26:24, 17:22, 11:13, 22:22) на Арис в шестия кръг на надпреварата. Въпреки това \"сините\" остават на върха в класирането с пет победи и едно поражение. Гръцкият гранд пък е с три успеха и три загуби, но приключи участието си в Европа. Интерес към мача, който нямаше никакво значение за крайното класиране в групата почти нямаше. Около 30 привърженици на Левски подкрепяха своите от трибуните на зала \"Никос Галис\" в Солун. Треньорът на Левски Лукойл Тити Папазов даде почивка на двама от основните си играчи - Калоян Иванов, който все още се възстановява от контузия в глезена и Божидар Аврамов. Участие в срещата не взеха също Деян Карамфилов и Кръстан Кръстанов. В състава на Арис пък липсваха две от звездите на тима - Гари Бел и Елефтериос Бохоридис, които са на облекчен режим преди дербито с ПАОК в събота от гръцката баскетболна лига. Въпреки, че мачът нямаше да даде отражение върху крайното класиране, двата отбора успяха да направят дерби като постоянно сменяха лидерството си. На почивката Арис се оттегли с аванс от 3 точки (46:43). След това гонитбата продължи, а в последната част домакините от Солун диктуваха темпото на игрището и успяха да завършат участието си във ФИБА Къп с успех. Левски Лукойл продължава напред в група J, където попаднаха още Балкан и израелският Ирони Нес Циона. След сблъсъка между Алба Фехервар и Варезе ще стане ясен и последният отбор, който ще попълни групата. Това ще бъде този, който остане втори в класирането. Най-резултатен за успеха на Арис беше Лъки Джоунс с 19 точки, а Борис Дало наниза 14. За Левски Лукойл Деян Иванов се разписа с дабъл-дабъл - 19 точки и 10 борби, а Патрик Рембърт отбеляза 16. След като спечелиха групите си в първата фаза от ФИБА Къп, българските Левски Лукойл и Балкан ще бъдат в една и съща група от втората фаза на турнира. Шампионите и ботевградчани ще бъдат в група J на надпреварата заедно с още два отбора. След изиграването на последните два мача в група D стана ясен единият от тях – израелският Ирони Нес Циона. Тимът завърши втори в групата си след победа в последния кръг. Четвъртият съперник на българските отбори ще стане ясен по-късно тази вечер. В директен сблъсък за първото място в група F ще се срещнат Алба Фехервар и Варезе. Разликата след първия мач между тях е 8 точки в полза на Алба. Отборът който остане втори в групата, ще бъде заедно с Левски, Балкан и Ирони в група J.", "date": "2018.11.21", "title": "Арис надви Левски Лукойл за ФИБА Къп"}
{"url": "https://www.standartnews.com/biznes/ivan-dimitrov-beshe-naznachen-za-predsedatel-na-krs-378605.html", "text": "Правителството назначи Иван Димитров за председател на Комисията за регулиране на съобщенията (КРС). Той заема поста, след като предишният председател на Комисията Росен Желязков беше освободен от длъжността поради избирането му за министър на транспорта, информационните технологии и съобщенията, съобщават от правителствената пресслужба. Димитров ще довърши изтичащия през януари 2023 г. 5-годишен мандат. Иван Димитров е магистър по право във Великотърновския университет „Св. Св. Кирил и Методий“ и инженер по съобщителна и осигурителна техника в Техническия университет – София. До момента заема длъжността директор на дирекция „Информационни системи и аналитична дейност“ в Агенция „Митници“. Работил е в Министерство на вътрешните работи и в Министерство на съобщенията.", "date": "2018.11.21", "title": "Иван Димитров беше назначен за председател на КРС"}
{"url": "https://www.standartnews.com/kultura/dolche-i-gabana-otmenyat-defile-378645.html", "text": "Модната къща „Долче и Габана“ отмени дефилето си „The Great Show“ в Шанхай. Причината е обвинение в расизъм заради промоционални материали. В серия рекламни видеоклипове озаглавени „Хранене с китайски пръчици“ се вижда как жена се опитва да яде няколко вида италиански блюда като паста и пица с китайски пръчици. На заден план се чува мъжки глас да дава инструкции от типа на „не се опитвайте да ползвате пръчиците за нож“. Клиповете бяха свалени от китайския сайт, където е вървяла рекламата, но били оставени на социалните мрежи на модната къща. Недоволните зрители изказали притеснението си, че видеата били расистски и подигравателни. Малко преди очакваното начало на дефилето се появи чат от Инстаграм, който се предполага да е на Стефано Габана. В него пише „Китай е невежа смрадлива мафия“. Габана отрече да е писал подобно нещо и заяви, че съобщенията са дело на хакери и че всичките им социални профили са били компроментирани.", "date": "2018.11.21", "title": "Долче и Габана отменят дефиле"}
{"url": "https://www.standartnews.com/biznes/biznest-obeshcha-da-vdigne-zaplatite-dogodina-378612.html", "text": "След срещата при премиера работодателските организации декларираха възможност през следващата година да бъдат увеличени заплатите в дружествата, които са членове на националните бизнес организации. Работодателите обаче не бяха единодушни в процентните ръстове на възнаграждението, като за средната заплата те варираха от осем на сто до двуцифрени стойности. Министърът на икономиката Емил Караниколов изтъкна, че тази година има ръст на инвестициите от 2 на сто, а бизнесът инвестирал в машини и съоръжения, което, по думите му, е доказателство, че деловите среди искат да останат в България. Вицепремиерът Томислав Дончев напомни, че политиката по доходите обхваща над 3 млн. души, от които само половин милион са заетите в публичния сектор, за повишението на чиито заплати има ангажимент държавата, а останалите не се определят от нея. По темата за протестите от КРИБ ги определиха като малобройни, които затрудняват икономиката и хората. Според Кирил Домусчиев решенията в държавата не може да се вземат под уличен натиск. На държавата й трябва стабилност, един служебен кабинет или нови избори със сигурност няма да помогнат за увеличаването на доходите на хората и за ръста на нашата икономика, заяви председателят на КРИБ. Той призова правителството да вземе необходимите мерки по отношение на протестите и се обърна към партиите да престанат с \"популистките изказвания\". Председателят на БТПП Цветан Симеонов заяви, че Палатата не е привърженик на изразяването на определени позиции чрез протести, защото те трябва да бъдат добре аргументирани. Министър Караниколов посочи, че в демократична държава всеки има право да протестират, без да пречи на останалите. Днешната среща на министри, на представители на бизнеса и на синдикатите беше с цел да се опитаме да решим какво да бъде направено следващата година за да бъдат решени проблемите, които хората поставят каза Пламен Димитров, президент на КНСБ. Факт е, че има нужда тенденцията за двуцифрен ръст на доходите да продължи и да бъде гарантирана през следващата година подчерта Димитров. В частния сектор работят 78 процента от заетите и искаме до фирмите да стигне тази договореност за по-високи заплати, добави той. Днес коментирахме горещия пазар на труда и липсата на кадри. Затова в страната могат да бъдат привлечени десетки наши сънародници от Украйна и Молдова, които да работят при не по-лоши условия от нашите работници, каза Пламен Димитров. На 3 декември в Катовице, Полша, започва Срещата за климата и енергетиката, на която президентът Румен Радев ще представлява България. Той трябва да защити позицията, която синдикати, работодатели и министри изготвихме за защита на българския въгледобив и производството на електроенергия от тези въглища. Президентът на КТ \"Подкрепа\" Димитър Манолов уточни, че следващата седмица, синдикатът организира шествие в подкрепа на българската позиция за запазване на въгледобива.", "date": "2018.11.21", "title": "Бизнесът обеща да вдигне заплатите догодина"}
{"url": "https://www.standartnews.com/regionalni/47-kubicheski-metra-byal-bor-nezakonno-dobit-378576.html", "text": "47 кубически метра бял бор, незаконно добит, засечен в района на кърджалийското село Бойно   Незаконен добив на дървесина е бил засечен от полицаи от РУ-Кърджали в хода на специализирана операция, съобщават от ОД на МВР Кърджали. Около 20 часа на 20 ноември за проверка в района на село Бойно бил спрян товарен автомобил „Волво“, натоварен с 47 пространствени кубически метра бял бор, незаконно добит. При проведените издирвателни действия е установена съпричастността по случая на 40-годишен мъж от Кричим. Извършен е оглед от дежурна оперативна група. Образувано е досъдебно производство по чл.235, ал.2 от Наказателния кодекс.", "date": "2018.11.21", "title": "47 кубически метра бял бор незаконно добит"}
{"url": "https://www.standartnews.com/biznes/chervena-vlna-zalya-sashch-378541.html", "text": "Pacтящитe пpитecнeния oтнocнo тeмпa нa pъcт нa иĸoнoмиĸaтa пpeдизвиĸaxa нoв cпaд нa aĸциитe пo cвeтa във втopниĸ, изтpивaйĸи гoдишния pъcт зa Ѕ&Р 500 и Dоw, пишe Тhе Wаll Ѕtrееt Јоurnаl. Taĸa, зaпoчнaлaтa ĸaтo paзпpoдaжбa нa тexнoлoгични ĸoмпaниии чepвeнa вълнa зaля вcичĸи ĸътчeтa нa финaнcoвитe пaзapи. Инвecтитopитe cвaлиxa цeнитe нa вcичĸo - oт тъpгoвци нa дpeбнo дo eнepгийни ĸoмпaнии, пeтpoл и bіtсоіn. Πocлeднaтa paзпpoдaжбa ocтaви инвecтитopитe в чyдeнe дaли 10-гoдишният бичи пaзap нe e вeчe в cвoя ĸpaй, въпpeĸи чe в CAЩ дaннитe зa paбoтнитe мecтa, пpoизвoдcтвoтo и ĸopпopaтивнитe oтчeти coчaт, чe peцecия cĸopo нe ce oчaĸвa. Ѕ&Р 500 пoтънa c 48,84 пyнĸтa, или 1,8 пpoцeнтa, a Dоw Јоnеѕ Іnduѕtrіаl Аvеrаgе c 551,8 пyнĸтa, или 2,2 пpoцeнтa. И тaĸa и двaтa индeĸca вeчe ca нa чepвeнo cпpямo нaчaлoтo нa тaзи гoдинa. Nаѕdаq Соmроѕіtе изтpи 119,65 пyнĸтa, или 1,7 пpoцeнтa. Cлeд ĸaтo в пoнeдeлниĸ зaгyбитe бяxa вoдeни oт тexнoлoгичнитe ĸoмпaнии, във втopниĸ пoтpeбитeлcĸитe и eнepгийнитe ĸoмпaнии пoвeдoxa cpивa. Зapaди cпaдa нa цeнaтa нa WТІ c 6,6 пpoцeнтa дo $53,43 зa бapeл, пeтpoлнитe ĸoмпaнии cъщo пoeвтиняxa. Paзпpoдaжбитe дocтигaт и пaзapa нa ĸpиптoвaлyти, ĸaтo bіtсоіn дocтигнa $4 458 тaзи cyтpин, възcтaнoвявaйĸи чacт oт зaгyбитe, нo вce oщe нa нeвиждaнo ниcĸo oт oĸтoмвpи 2017 гoдинa нивo. Копирано от standartnews.com", "date": "2018.11.21", "title": "Червена вълна заля САЩ"}
{"url": "https://www.standartnews.com/biznes/wizz-air-otkriva-26-ta-baza-v-krakov-378632.html", "text": "Wizz Air обяви днес откриването на своята 26-та база – в полския град Краков. Авиокомпанията ще базира 2 самолета Airbus A321 на летище Краков през май и септември 2019 г. Освен създаването на новата база, Wizz Air анонсира старта на 12 нови маршрута от Краков до девет държави от април 2019 г. Билетите по новите линии вече могат да бъдат закупени на wizzair.com или през приложението на WIZZ на цени, започващи от 9.99 евро. Краков ще бъде 26-та база в семейството на Wizz Air и най-новата база на авиокомпанията в Полша след тези във Варшава, Катовице, Гданск и Вроцлав. Като част от своята стратегия за експанзия, Wizz Air ще продължи да разширява дейността си в Полша, за да предостави на клиентите все повече и разнообразни възможности за пътуване. Новата база в Краков представлява инвестиция от страна на WIZZ в Полша в размер на 240 млн. щатски долара и ще доведе до създаването на 80 нови директни работни места в авиокомпанията и над 140 работни места в свързаните с нея индустрии***. Двата нови самолета Airbus A321 пък ще подпомогнат изпълнението на 12 нови маршрута от Краков до Лондон, Киев, Бари, Катания, Ларнака, Ница, Турку, Билунд, Донкастър, Харков, Осло и Кутаиси. Скоро предстои Wizz Air да стартира подбора на млади и амбициозни кандидати за новата си база. Дни за набиране на екипаж ще се проведат на 7, 17 и 26 януари 2019 г. в Краков. За повече информация посетете https://wizzair.com/pl-pl/informacje-i-uslugi/career/cabin-crew-flight-attendant/#/ Краков е най-големият град в Южна Полша и предлага всичко необходимо за едно незабравимо преживяване. От впечатляващи исторически сгради и културни забележителности до бляскав нощен живот и огромно разнообразие от възможности за пазаруване – Краков предлага всичко това и повече. Бивша столица на Полша, градът изненадва с най-големия пазарен площад в Европа, с очарователния еврейски квартал Казимирц и с прекрасния Стар град с безброй ресторанти, клубове и барове. С откриването на новата база Wizz Air вече ще предлага 188 000 места по своите 12 маршрута от Краков и общо над 11 милиона места по 165 маршрута до и от Полша през 2019 г., разкривайки богата палитра от възможности за пътувания и изгодни оферти пред жителите и гостите на страната. В България към днешна дата Wizz Air е водещата авиокомпания с 8 базирани самолета и 43 маршрута от три български летища – София, Варна и Бургас. Само от началото на 2018 г. до октомври над 2.6 млн. пътници са избрали WIZZ за своите пътувания от и до България, което е ръст от 18% спрямо 2017 г. Компанията вече има над 300 служители в страната, като тази година стартира 6 нови дестинации от България: Малага, Атина, Лисабон, Ница, Виена и Ейлат.", "date": "2018.11.21", "title": "Wizz Air открива 26-та база в Краков"}
{"url": "https://www.standartnews.com/biznes/kabinett-dade-zelena-svetlina-za-nov-most-pri-ruse-378619.html", "text": "Кабинетът започва процедура за строеж на нов мост на Дунав при Русе.  Вчера Министерски съвет даде зелена светлина за изготвянето на анализ за съоръжението. Като основа за водене на преговори бе одобрен Протокол за изменение и допълнение на Меморандума между правителствата на България и Румъния за извършване на задълбочени проучвания за изграждане на нови мостови съоръжения на река Дунав. Документът е подписан на 28 октомври 2014 г. в Букурещ. Анализът показва многократно нарастване през последните години на автомобилния трафик през Дунав мост Русе - Гюргево, както и на търговския обмен по коридор от основната Трансевропейската транспортна мрежа „Рейнско-Дунавски“.  Сегашният Дунав мост I е открит за експлоатация преди повече от 60 години и техническите му възможности не водят до облекчаване на трафика. Поради дългата му експлоатация се налага рехабилитация на конструкцията и спирания на движението. Това води до значителни задръствания, натоварване на инфраструктурата и други затруднения.  \r\nИзграждането на ново съоръжение при Русе - Гюргево ще облекчи значително съществуващия трафик, ще намали негативното въздействие върху околната среда и ще има цялостен положителен икономически ефект за двете страни. \r\nС подписването на Протокола двете страни ще подкрепят извършването на проучвания за изграждане на нов мост над река Дунав при Русе - Гюргево, чрез което се поставя основа за разширяване на транспортните връзки и повишаване на икономическата активност, уточняват от пресслужбата на правителството. Същевременно се отчита изразената воля на лидерите на балканските страни за подобряване на транспортната свързаност в региона. Подкрепа за изграждането на ново съоръжение на р. Дунав при Русе - Гюргево е изразена и от местните и регионални власти на двете страни, пише в съобщението. \r\n ", "date": "2018.11.21", "title": "Кабинетът даде зелена светлина за нов мост при Русе"}
{"url": "https://www.standartnews.com/regionalni/849-leva-e-srednata-rabotna-zaplata-v-oblast-krdzhali-378578.html", "text": "  849 лева е средната месечна работна заплата в област Кърджали през третото тримесечие на т. г. Тя е   спрямо третото тримесечие на 2017 г. По този показател областта е на 19 място сред всички 28 области в страната. Това отчитат от НСИ. Спрямо същия период на предходната година, средната месечна работна заплата в обществения сектор в Кърджалийско е нарастнала с 10.6%, а в частния сектор - с 14.6%. Най-голямо е увеличението в „Строителство“, „Селско, горско и рибно стопанство“ и „Преработваща промишленост“. Най-високо средномесечно трудово възнаграждение през третото тримесечие на 2018 г. в област Кърджали са получили наетите лица по трудово и служебно правоотношение в икономическите дейности -„Добивна промишленост“, „Държавно управление“ и „Образование“. Най-ниско платени са били наетите в „Административни и спомагателни дейности“, „Хотелиерство и ресторантьорство“, и „Транспорт, складиране и пощи“.", "date": "2018.11.21", "title": "849 лева е средната работна заплата в област Кърджали"}
{"url": "https://www.standartnews.com/biznes/sashch-naleli-300-mln-v-armiyata-ni-378631.html", "text": "Инвестициите на САЩ в българската армия са общо на над $300 милиона долара. Това съобщи американският посланик у нас Ерик Рубин по време на бизнес среща „САЩ и България: Укрепване на стратегическото партньорство“, организирана от Американската търговска камара. \r\n$50 милиона от средствата са били за ВВС. Само за последните три години САЩ са инвестирали  $43 милиона по проекти в авиобаза \"Граф Игнатиево\" и в \"Ново село\". Ако България реши да закупи от САЩ изтребители F-16, ще направи най-добрата инвестиция за въоръжените си сили и за страната като цяло, заяви Рубин. Той подчерта, че военното сътрудничество между двете държави датира от 1990 г. и припомни, че страната ни е дала възможност 4 военни бази на нейната територия да се ползват за нуждите на НАТО. Това засилва позициите на алианса. На форума, на който присъства и директорът на \"Програмата за международно бизнес развитие-F-16\" към компанията производител Lockheed Martin Джеймс Робинсън, бе изтъкнато, че F-16 е най-използваният боен самолет в Света. В момента той е на въоръжение в 15 държави в Европа. Други пък са в процес на придобиване на такива изтребители. Стартирайки проектите за закупуване на нови изтребители за ВВС България получи четири оферти за нов тип боен самолет. Две от тях бяха от САЩ. Първата бе за нови F-18, втората за F-16. Впоследствие първата отпадна, а същевременно от Lockheed Martin дадоха да се разбере, че са готови да предоставят на страната ни машини от последното поколение на претърпелия множество модернизации F-16, носещо името Viper. Останалите оферти са за нови \"Gripen\" от Швеция и за втора ръка \"Eurofighter\" от Италия. Проектът за модернизиране на ВВС включва първоначална покупка с разсрочено плащане на една ескадрила изтребители за около 1,8 милиарда лева, а впоследствие на още толкова машини.  ", "date": "2018.11.21", "title": "САЩ налели $300 млн. в армията ни"}
{"url": "https://www.standartnews.com/biznes/zavedeniyata-shche-plashchat-za-da-puskat-televiziya-378615.html", "text": "Ресторанти, кафенета, барове и други публични пространства, в които има телевизори, ще трябва да искат разрешение от телевизиите да излъчват програмата им и да плащат такса за това. Промени в Закона за авторското право и сродните му права ще въведат този режим. Промените са, предложени от председателя на правната комисия Данаил Кирилов (ГЕРБ), Анна Александрова (ГЕРБ) и Емил Димитров - Ревизоро (Обединени патриоти), съобщава \"Труд\". Изменението е мотивирано с две евродирективи - от 2001 и 2006 г., които позволяват събирането на финансови средства, ако за излъчването на програмата се взимат пари от публиката. Такава е разпоредбата и на сега действащия закон (чл. 91, ал.1, т.4). \"Радио- и телевизионната организация, която е осъществила първоначалното излъчване или предаване на собствена програма, има изключително право да разрешава срещу заплащане публичното изпълнение на програмата, ако това се извършва в места, достъпни за публика срещу заплащане на входна такса\", гласи сега действащият текст, приет през 2014 г. Сега тримата депутати предлагат частта от изречението след думата \"ако\" да отпадне. Те се позовават на друга текст, който дава възможност на страните - членки да приложат по-широка закрила на телевизионните организации. Според вносителите така ще се защитят по-добре правата на излъчващите организации, но и на останалите носители на авторски права, чиито интелектуални продукти са включени в програмата. Най-често публично се гледат спортни прояви, но също като фон в заведенията присъстват и модни канали. Отделно при турнири, предизвикващи голям обществен интерес (например футболни първенства), сигнал се излъчва и на екрани в паркове и на площади. С други текстове вносителите предлагат броят на абонатите на кабелните оператори да бъде изключен от търговската тайна. Това според тях ще премахне неравнопоставеността между коректно обявяващите броя на клиентите си и тези, които не го правят, и ще намали сивия сектор.", "date": "2018.11.21", "title": "Заведенията ще плащат, за да пускат телевизия"}
