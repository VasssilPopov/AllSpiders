{"url": "http://standartnews.com/biznes/premierat_obeshta_oblekchavane_na_iznosa_na_chasti_za_lovno_i_pnevmatichno_orazhie-375986.html", "text": "Държавата ще облекчи административните процедури, които се изискват при износа на продукция при производството на пневматично и ловно оръжие. Това заяви министър-председателят Бойко Борисов, който присъства на откриването на ново производство в завод за компоненти за ловно и спортно оръжие в Габрово. „С вицепремиера Дончев се разбрахме да подпомогнем продукцията, която произвеждате, по-бързо да се изнася и да бъде отрегулиран този процес\", поясни премиерът. Борисов посочи, че ниските данъци в България и ремонтите и строежите на пътища в страната привличат все повече чуждите инвеститори у нас. „С тази инфраструктура България все повече, чрез политиката на сближаване, става конкурентоспособна\", допълни премиерът Борисов. Той подчерта, че за година и половина правителството работи последователно върху приоритета „образование\" - с увеличаването на учителските заплати, с модернизацията на образователната инфраструктура и с възможностите за засилено практическо обучение в училищата. Инвестициите, свързани със строителството на новото производство в Габрово, възлизат на близо 15 милиона лева. За последната година броят на служителите в завода е нараснал със 17 на сто.", "date": "2018.09.21", "title": "Премиерът обеща облекчаване на износа на части за ловно и пневматично оръжие"}
{"url": "http://standartnews.com/biznes/ochakva_se_tokat_da_ostane_s_nepromenena_tsena_ot_1_oktomvri-375985.html", "text": "Токът няма да поскъпне от октомври въпреки предстоящото 14-процентно повишение на цената на природния газ. Това заяви пред БНР председателят на Българската федерация на индустриалните енергийно консуматори Константин Стаменов. Той се позова на доклад на енергийния регулатор, публикуван за обществено обсъждане. Задържането на цените на тока става възможно, тъй като регулаторът е намерил резерви в системата, посочи Стаменов. \"Във фонда сигурност на електроенергийната система има натрупан буфер и той ще покрие поскъпването на цената на природния газ, която се отразява и на цените, по които работят топлофикационните дружества, той покрива компонентата, която отива за разход за електроенергия, така че електроенергията няма да поскъпне, което е добре и за нас, но ние губим конкурентоспособност в резултат на поредното поскъпване на цената на природния газ\", обясни Стаменов. Според разчетите на регулатора от следващия месец, освен газа, се очаква да поскъпне и топлоенергията. Вчера стана ясно, че средното увеличение за страната ще е с около 8 на сто. От юли имаше и още едно поскъпване - със 7 процента, което потребителите на парно ще започнат да плащат реално след началото на отоплителния сезон другия месец.", "date": "2018.09.21", "title": "Очаква се токът да остане с непроменена цена от 1 октомври"}
{"url": "http://standartnews.com/svyat/posledni_prigotovleniya_predi_oktoberfest-375967.html", "text": "Само два дни остават до началото на емблематичния „Октоберфест\" в Мюнхен. Въпреки че не е официално открит, пивото вече се лее с пълни халби на най-големия бирен празник в света. Това ще бъде 185-ото издание на бирения фестивал. Тази година има ново поскъпване на кехлибарения еликсир с малко над 3 процента. В зависимост от вида бира, цената на литър пиво ще бъде между 10,80 евро до 11,50 евро. Въпреки това, отново се очакват около 6 и половина милиона ценители на бирата от Германия и целия свят.", "date": "2018.09.21", "title": "Последни приготовления преди „Октоберфест”"}
{"url": "http://standartnews.com/sport/voleybolnata_prikazka_se_mesti_v_sofiya_lavovete_bez_pravo_na_greshka-375973.html", "text": "Националният отбор по волейбол вече направи първата крачка към добро класиране на световното първенство. От днес обаче започват лъвските скокове! Именно като лъвове трябва да играят националите, за да преодолеят трите си тежки съперника във втората фаза на турнира и да се отправят към Италия, където се разпределят медалите. На пътя на избраниците на Пламен Константинов застават отборите на Иран, САЩ и Канада. Днес националите излизат срещу \"персите\". Те нанесоха една от двете загуби на българите в първата групова фаза на световното, която се изигра във Варна. Другата дойде след мача с Полша, но пък в него \"лъвовете\" показаха далеч по-добро игра. Националният селекционер открито заяви, че мачът с Иран в морската ни столица е бил най-слабият до сега в турнира и намекна, че именно развоя от срещата днес (21 септември) ще бъде ключов за класирането. Тъй като активът от първата фаза на първенството не се заличава, България влиза в новата си група на трета позиция с 3 победи и 2 загуби. Водач е непобеденият отбор на САЩ, следван от Иран (само с 1 загуба). Четвърти е тимът на Канада, който също има 3 победи и 2 загуби, но е с по-лошо съотношение при геймовете. За да продължи към следващата фаза, националният ни отбор трябва да бъде първи в групата или да е сред двата най-добри втори от четирите четворки. Константинов и момчетата ще разчитат много и на домакинския фактор, като се надяват залата да бъде пълна и за трите мача, както беше във Варна. Тодор Скримов се включи стабилно в мача срещу Полша, след като получи болезнено схващане на прасеца преди това. Единственият проблем е здравословното състояние на централния блокировач Теодор Тодоров. Така че българите излизат на игрището за едно единствено нещо - 3 поредни победи!", "date": "2018.09.21", "title": "Волейболната приказка се мести в София. \"Лъвовете\" без право на грешка"}
{"url": "http://standartnews.com/balgariya/maya_manolova_poiska_ot_tsatsarov_da_proveri_harcheneto_na_pari_za_s_hitrino-375993.html", "text": "Омбудсманът Мая Манолова поиска от главния прокурор Сотир Цацаров  пълна проверка на разходените публични пари, предоставени за пострадалото население на с. Хитрино, след взрива в края на 2016 г. и от трите източника на финансиране. Първият - парите, преведени през фонд „Социална закрила\" от Министерството на труда и социалната политика за възстановяване на пострадали сгради. Вторият – дарителската кампания, организирана от Български червен кръст и третият - дарителската кампания на самата Община Хитрино. Пред репортери Манолова обясни, че повод за сигнала са множеството жалби от жители на Хитрино, които бяха подадени на място в мобилната й приемна, организирана на 18 септември 2018 г. в с. Хитрино. Тя подчерта, че хората са изразили недоволство и притеснения от липсата на публичност и прозрачност за начина, по който са изразходени 5-те милиона лева, отпуснати от държавата и преведени през фонд „Социална закрила\" от социалното министерство. „Споделиха притеснения и тревоги във връзка с това, че според тях, са извършвани ремонти на сгради, които не са били пострадали, на сгради, които са необитаеми, а в същото време ремонти на пострадали сгради или не са започнати, или изобщо не са довършени. Те имат своите съмнения, гражданите бяха гневни, над 100 души присъстваха в моята приемна, подадоха се близо 70 жалби, има огромно недоволство. Хората искат пълна прозрачност и щателна проверка за това как са изразходвани средствата, които са вложени в ремонтите в Хитрино\", подчерта омбудсманът. По втория източник на финансиране - дарителската сметка, открита от БЧК, Манолова разясни, че са постъпили 2 млн. и 76 хил. лв., които са били изразходвани след решение на Национален обществен съвет с представители на всички медии и много институции, на който омбудсманът и председателят на червенокръстката организация Христо Григоров са съпредседатели. „Нека да кажа ясно – жалби по отношение на изразходването на средства от дарителската кампанията на БЧК няма, защото те основно бяха насочени към обзавеждане и към закупуване на електроуреди, тъй като ние настояхме хората сами да решават какви уреди, от коя фирма и да им бъдат осребрявани фактурите – оплаквания за изразходването на тези средства няма. Но въпреки това, ние с г-н Григоров внесохме при главния прокурор и абсолютно всички документи, протоколи, отчетност по дарителската кампания, за която носим отговорност, за да няма съмнение, че има тенденциозност\", обясни още Манолова. „Третият източник на финансиране са средствата от дарителската сметка, открита от Община Хитрино – това са средства, които директно са постъпвали в Община Хитрино и имаше въпроси по отношение на тези пари, така че прокуратурата ще се ангажира с провеждането на проверка и на тяхното изразходване\", заяви още омбудсманът. Тя каза, че е готова да предостави на прокуратурата всички жалби на гражданите от Хитрино, след тяхното изрично съгласие.", "date": "2018.09.21", "title": "Мая Манолова поиска от Цацаров да провери харченето на пари за с. Хитрино"}
{"url": "http://standartnews.com/balgariya/biser_petkov_zakonat_za_sotsialnite_uslugi_shte_podobri_tyahnoto_kachestvo_i_dostapnost-375991.html", "text": "Новият Закон за социалните услуги предвижда да се подобри процесът на планиране на услугите на национално ниво. Акцент в проекта е повишаването на качеството на услугите, подобряването на квалификацията на професионалистите в тях и осигуряването на по-добра достъпност. Това каза министърът на труда и социалната политика Бисер Петков на пресконференция в Ямбол след посещението си в Комплекса за социални услуги за деца и възрастни в града. Заедно с кмета на община Ямбол Георги Славов и народния представител Юлиян Папашимов той се запозна със служителите, потребителите и дейността на Център за обществена подкрепа „Усмивка\", Дневен център за деца с увреждания „Дъга\", Център за социална рехабилитация и интеграция и Център за настаняване от семеен тип за деца и младежи. Законопроектът на Министерството на труда и социалната политика предвижда да се създаде Агенция за качеството на социалните услуги, която ще лицензира доставчиците на социални услуги, ще разработи стандарти за тяхното качество и ще следи дали се спазват правата на потребителите им. Агенцията ще осъществява и последващия контрол, като съблюдава дали се спазват стандартите за качество и ще контролира ефикасността на услугите, каза министър Петков. Много е важно да има индивидуална оценка на потребностите на всеки потребител. Достъпността на услугите ще се разшири чрез регламентирането на общодостъпни услуги, свързани с консултиране, информиране, помощ при упражняване на права, обясни той. По данни на МТСП социалните услуги, които са държавно делегирана дейност, са 1322. Много услуги стартират като проекти, но тяхната устойчивост се осигурява, като преминават към финансиране от държавния бюджет. Годишният разход, насочван към общинските бюджети за тази държавно делегирана дейност, е над 230 млн. лв. годишно, подчерта министър Петков. Той добави, че МТСП търси възможности, за да се осигури по-високо заплащане на работещите в социалните услуги. Той подчерта, че акцент в законопроекта за социалните услуги се поставя и върху професионалистите в сектора. Предвиждат се обучения и стимули за професионално развитие на заетите в сферата на социалните услуги. Законопроектът предвижда основен доставчик на услуги да са общините с активното участие на неправителствения сектор. Много разчитаме на общините като партньор, подчерта министър Петков. Той поясни, че законопроектът за социалните услуги цели да обедини и регламентира всички добри практики в този сектор. Министър Петков каза още, че до 15 октомври законопроектът за социалните услуги ще бъде готов за обществено обсъждане. В отговор на журналистически въпрос той каза, че МТСП се стреми в най-скоро време да внесе Закона за хората с увреждания за разглеждане от правителството. Правим и невъзможното, за да ускорим сроковете, каза министър Бисер Петков.", "date": "2018.09.21", "title": "Бисер Петков: Законът за социалните услуги ще подобри тяхното качество и достъпност"}
{"url": "http://standartnews.com/svyat/zhenata_otkrila_strelba_v_merilend_e_pochinala_ot_ranite_si-375966.html", "text": "Извършителката на вчерашната стрелба в американския щат Мериленд е починала от раните си. Първоначалната информация беше, че тя е тежко ранена. 26-годишната жена, чиято самоличност все още не се разкрива, уби трима души, след като откри стрелба в голям склад за лекарства в Мериленд. Мотивите ѝ все още са неизвестни. Първоначално се знаеше, че е била неутрализирана и ранена от пристигналите на място полицаи, но впоследствие стана ясно, че след като разстреляла колегите си, насочила оръжието и към себе си. Това е третият инцидент само за едно денонощие със смъртни случаи в Съединените щати.", "date": "2018.09.21", "title": "Жената, открила стрелба в Мериленд, е починала от раните си"}
{"url": "http://standartnews.com/mneniya/ne_biva_da_dopuskame_razdelenie_v_evrosayuza-375997.html", "text": "- Основното мото на словашкото председателство е „Динамичен Вишеград за Европа и света\". Акцентът е нашият принос към европейските решения. В европейското пространство  ни очакват важни събития, като Брекзит, избори за европейския парламент, търсенето на консенсус по въпросите на многогодишния бюджет на ЕС, миграцията и др. Разделихме нашата програма в три приоритетни области. В рамките на \"Силна Европа\" са включени преговорите за дългосрочния бюджет на ЕС Брекзит и реформата на еврозоната.  „Сигурна среда\" обхваща миграционната и енергийната политика. И последната приоритетна област „Интелигентни решения\" се отнася до цифровата, както и циркулярната икономика. - С България ни свързват идентичен опит и светоглед в много области. Сътрудничеството вече започна, тъй като на 4 юли в Братислава се проведе експертна среща на представителите на Вишеград и България, Хърватия, Словения и Румъния по въпросите на кохезионната политика след 2020 г. На 16 август се състоя среща на министрите на земеделието в същия формат, предстоят още срещи и преговори ще продължат през цялото време на нашето председателство във Вишеградската четворка. - ЕС трябва по-силно да използва своите дипломатически, политически, икономически, хуманитарни инструменти, както и тези от сферата на сигурността, за мирно решаване на международни конфликти. Самият съюз обаче трябва да мисли стратегически и единно. Един от ключовите ни приоритети е да не допуснем създаване на ярки разделителни линии в рамките на ЕС, респективно да ги премахнем, както и да подкрепим съвместната европейска перспектива на следващи кандидатстващи държави. ЕС е обиколен от предизвикателства. Начинът, как ще се справим с тях до голяма степен ще определи по-нататъшното му развитие. Нужно е да подчертаем, че съюзът частично вече реализира реформната си програма – напр. успяхме да приложим почти всички части от т.нар. Братиславска пътна карта, с изключение на миграцията. Като успех можем да посочим върпоса за роуминга в ЕС, сътрудничеството в отбраната (PESCO), законодателството за Европейска гранична полиция, решителното подсилване на енергийната сигурност. Всичко това гражданите на ЕС могат да усетят в ежедневието си От друга страна обаче друга част от реформите тепърва предстои, тъй като досега не успяхме да се справим с наследството от последните десет кризисни години, говоря за проблемите в еврозоната, банковия съюз или недовършения вътрешен пазар на ЕС. - Как оценявате приключилото неотдавна българско ротационно председателство на ЕС? - От гледна точка на Словакия исторически първото председателство на вашата страна в Съвета на ЕС беше успешно. България успя позитивно да поеме именно някои от тези предизвикателства. Темата за Западните Балкани беше върната в центъра на вниманието в ЕС, тъй като успяхте да допринесете към съживяването на диалога и съдействието между балканските държави и към тяхната подкрепа от страна на съюза. Това е пресечна точка с нашите приоритети. Словакия и Вишеградската четворка дългосрочно подкрепят процесите на трансформацията, модернизацията на държавите от Западните Балкани и тяхната интеграция в ЕС при условие, че изпълняват  съответните условия. Българското председателство също така отдели нужното внимание на добрите отношения между ЕС и Турция и показа как една държава може да използва своите дадености за решаване на съвместните европейски въпроси. - Словашката република стана пълноправен член на еврозоната от януари 2009 г. и тази крачка  никога не е била подлагана на съмнение. В процеса на подготовката основният акцент беше да се предотврати спекулативен ръст на цените.  Членството на България в еврозоната ще отвори по-големи възможности за външната търговия и привличането на инвестиции. Общата европейска валута има висок потенциал за предприемачи, които ще спестят разходи за трансакции и има и позитивно влияние за туризма. Това е особено важно за фирмите и гражданите на по-малките страни, защото така не са изложени на риск от валутните колебания, което важи и за все повече изплозвани трансгранични онлайн плащания, като спестяват от такси за обмяна на валутата. Освен това еврото носи валутна стабилност и по-високо ниво на  кредибилност. Именно тези предимства виждаме като потенционално изгодни и за България. - Прав сте, за нашите страни са характерни взаимната симпатия и партньорство. Ние сме партньори в Евросъюза и НАТО, а в ключовите политики на ЕС имаме в повечето случаи сходни становища. С удовлствие мога да отбележа, че имаме отлично военно сътрудничество. Връзките ни могат да се засилят, ако България влезе в еврозоната, Шенген и ОИСР. Вярвам, че взаимното сътрудничеството в областта на сигурността ще бъде стимулирано и от председателството на Словакия в ОССЕ от януари  2019 г. - В срещата си с председателт на БТПК Цветан Симеонов неотдавна Вие коментирахте, че видимият икономически растеж на Словакия и България открива възможности за интензифициране на сътрудничеството. В кои области потенциалът е най-голям? - Икономическият растеж в двете държави  е по-висок от средния за ЕС, което е добра предпоставка за доближаване до икономическо-социалното ниво на по-богатите страни от ЕС. Взаимният обмен на стоки и услуги между Словакия и България достигна през 2017 г. рекордно ниво от 639 мил. евро, което е годишен ръст от 22 %. Посолството ни в България с голямото съдействие на БТПП и нейния председател Цветан Симеонов продължава да създава условия за нови сътрудничества и тръговски възможности между икономически субекти в двете страни. - Нашите страни работиха заедно за подготовката на газопровода „Ийстринг\", който ще се стремим да координираме с проекта на газовия хъб „Балкан\". Евентуалните доставки  на природния газ за Словакия чрез хъба в България   ще намалят зависмостта на държавите от Централна и Югоизточна Европа от само един източник. Газовият хъб е важен и за ценообразуването на суровината, тъй като пазарът има нужда от реална цена, каквато не може да бъде постигната в краткосрочните договори. - Статистиките потвърждават увеличаващ се брой туристи и от двете страни. Спрямо брой жители Словакия се намира на 7-мо място по посетители в България Словаците приемат България като сигурна географски и езиково близка дестинация. Много ни радва, че и българите започнаха повече да посещават Словакия и да откриват красотите на страната ни. Най-атрактивни за тях са нашите средновековни крепости и замъци, исторически градове и села, добрата достъпност и туристическа инфраструктура в планините, всичко това  съчетано със сигурност и изгодни цени. Много положително се отрази откриването на директните самолетни линии от Братислава до София и Бургас. Този увеличен туристически интерес ще стане още по-интензивен, когато България стане член на Шенген и еврозоната. - Още преди да дойда в София, познавах от моята 25-годишна практика няколко български колеги, затова очаквах назначението с радост. Да представлявам Словакия в България е за мене голяма чест. Същевременно това е предизвикателство да развия нови проекти за нашето двустранно сътрудничество. Убеден съм, че има с какво взаимно да се обогатяваме. Например по време на юнското посещение на президента Румен Радев в Словакия нашият президент Андрей Киска беше впечатлен от големия брой жени в сектора на информатиката в България, както и от български маркетинг в областта на туризма. В България се чувствам много приятно. Това важи и за съпругата ми и двете ми дъщери. Ние наистина свикнахме бързо, за което ни помогнаха и отзивчивите местни хора, културната пъстрота, възможности за активното прекарване на свободното време в прекрасните паркове и сред природата. Любомир Михайлов", "date": "2018.09.21", "title": "Не бива да допускаме разделение в Евросъюза"}
{"url": "http://standartnews.com/balgariya/otlichnikat_ivan_vlahov_shte_ucha_v_germaniya_za_da_rabotya_v_razlog-375994.html", "text": "Избрах да уча в Германия, за да получа добра квалификация. Така, когато се върна ще работим заедно и ще направим Разлог още по-добро място за живеене. Това заяви пълният отличник на гимназия \"Братя Петър и Иван Каназиреви\" Иван Влахов при откриването на изложбата \"Моят град - 10 причини да остана в Разлог\", организирана от в. \"Стандарт\" в партньорство с общината. На специална церемония Иван бе награден за множеството си постижения на конкурси и олимпиади. Отличието му бе връчено от народния представител от ГЕРБ д-р Емил Тончев. Разлог бе втората спирка от маратона на \"Стандарт\" в страната за популяризиране на постиженията в градовете. \"Бих разбрал и бих стиснал ръката на всеки, който реши да има кариера в  чужбина. Но се покланям дълбоко на всеки, който остане да работи за България\". С тези думи евродепутатът от ГЕРБ/ЕНП Андрей Новаков връчи наградата на газовия инженер Иван Найденов и заяви: Благодаря ти Иване! Найденов отказва предложение за работа в Дубай, за да остане в Разлог. Никога не съм съжалявал за това, каза експертът. Заместник- министърът на младежта и спорта доц. Д-р Стоян Андонов отличи юношите на Волейболен клуб „Пирин\"-Разлог, които два пъти станаха републикански шампиони. Благодаря ви за героизма, каза на пожарникарите в Разлог губернаторът на област Благоевград Бисер Михайлов. Той награди Началника на районната служба „Пожарна безопасност и защита на населението\" в Разлог гл. инспектор инж. Костадин Атанасов Добрев. Наградата в категория \"Култура\" заслужено бе връчена от председателя на Общинския съвет в града Мария Копанарова на директорката на историческия музей Христина Манова.", "date": "2018.09.21", "title": "Отличникът Иван Влахов: Ще уча в Германия, за да работя в Разлог"}
{"url": "http://standartnews.com/balgariya/razkriha_podrobnosti_za_zadarzhanite_za_opita_za_obir_v_rozhenskiya_manastir-375976.html", "text": "Четирима души са в ареста заради нахлуването в Роженския манастир, като са им повдигнати обвинения за грабеж, кражба и унищожаване на охранителни камери. Срещу единия обвиняем е повдигнато обвинение за държане на огнестрелно оръжие без надлежно разрешително, след като при обиск в дома му  е намерен газов пистолет, преработен в боен. Предстои прокуратурата да внесе искане за мерките за неотклонение на арестуваните в съда. Говорителят на Благоевградската окръжна прокуратура Весела Стоилова поясни пред NOVA, че от първоначално задържаните по закона за МВР хора има освободени, тъй като не са били събрани достатъчно доказателства. Двама от четиримата задържани са непълнолетни - на 16 и 17 години, от село Яворница. Единият от пълнолетните задържани от дълги години живее в Кипър, като в последния месец е бил у нас и основно се е  движил в района на село Яворница, където е бил на гости на свои познати. \"Четвъртият обвиняем е от град Сандански, действащ адвокат от Адвокатска колегия - Благоевград\", каза говорителят на Окръжната прокуратура. \"По оперативна информация в Роженския манастир те са търсили съкровище. По една от легендите там има съкровище, скрито през 1901-ва година\", заяви Весела Стоилова. На този етап не са открити доказателства задържаните да са взели нещо от манастира и поради тази причина им е повдигнато обвинение за грабеж на мобилен телефон и на 16 видеокамери. На въпрос може ли да се говори за тартор на групата и кой е той: \"На този етап предполагаме и информацията, която установяваме чрез способите на НПК, е евентуално адвокатът от Адвокатска колегия-Благоевград, който е един от обвиняемите, най-вероятно е организирал лицата, за да извършат това престъпление\", каза тя. От прокуратурата обясниха, че четиримата досега не са осъждани и за пръв път имат такава криминална промяна. На този етап няма доказателства в случая да става въпрос за организирана престъпна група. На записите от камерите от грабежа се виждат четирима души, като единият от тях, след като забелязва, че има камери, си поставя маска на лицето, като от думите на говорителката на прокуратурата се разбра, че това е адвокатът. След като си тръгват от мястото на престъплението, те вземат 16 камери, като според Стоилова вероятно са мислели, че по този начин ще заличат възможността да бъдат установени. Те не са знаели, че всъщност устройството, на което се съхраняват записите от видеонаблюдението, са се намирали на друго място - в жилищно помещение, ползвано от служители на манастира. „Не е чак толкова голяма щетата по отношение на сградата, така че съвсем лесно може да се поправи\", каза игуменът на Роженския манастир архимандрит Епифаний.", "date": "2018.09.21", "title": "Разкриха подробности за задържаните за опита за обир в Роженския манастир"}
{"url": "http://standartnews.com/balgariya/hilyadi_motoristi_shte_preminat_po_ulitsite_na_sofiya_v_sabota-375975.html", "text": "Предстои най-мащабното моторно шествие за годината. 3000 мотористи за пореден път ще кръстосат улиците на София в събота вечерта, в памет на загиналите водачи на мотоциклети. Събитието се провежда вече четири години и цели да напомни на участниците в движението, че трябва да бъдат внимателни и толерантни към шофьорите на две гуми. Мероприятието е съгласувано със Столичната община и СДВР. Те ще обезопасят трасето. Участник в събитието сподели в ефира на \"Здравей, България\", че в последните години забелязва напредък в културата на мотористите. „Нашето желание е да се разбере, че мотоциклетистът, пешеходецът, шофьорът на камиона и всички останали са заедно част от пътната система\", коментира автопилотът Крум Дончев. Шофьорите на две гуми допълниха още, че основната грешка на водачите на автомобили е, че не гледат в огледалата.", "date": "2018.09.21", "title": "Хиляди мотористи ще преминат по улиците на София в събота"}
{"url": "http://standartnews.com/balgariya/shte_ima_nov_vid_pomoshti_za_detsa_bez_edin_ili_dvama_roditeli-375981.html", "text": "Деца с един или двама починали родители от началото на следващата година да получават месечна помощ, решиха на първо четене депутатите с приети единодушно промени в Закона за семейни помощи за деца. Условието е те да нямат право на наследствена пенсия, поради липсата на съответния изискуем осигурителен стаж на починалия родител. Помощта цели да гарантира достъп до финансова помощ при равни условия за всички деца без право на наследствена пенсия, пише в мотивите на вносителя - Министерския съвет. Новата месечна помощ ще може да се получава и с другите видове месечна помощи за деца по закона, разясни заместник-председателят на социалната комисия Светлана Ангелова. Тя уточни, че се предвижда за лицата, на които е отпусната новата помощ, да бъде прекратена персоналната пенсия, като ще има период на адаптация. Ще са нужни около 4 млн. лв., които вече са разчетени в бюджета на НОИ, поясни Ангелова. Като вид семейна помощ новата месечна помощ ще отговаря на условията и принципите, на които се основава семейното подпомагане както по отношение на условията за достъп, така и по отношение на определянето на размера й. Парите ще се предоставят на другия родител или на настойника/попечителя, който отглежда детето. Те, както и детето, следва да живеят постоянно в страната. Детето, освен да няма право на наследствена пенсия, не трябва и да е настанено за отглеждане извън семейството. Изисква се също то редовно да посещава подготвителните групи в детските градини или в училищата за задължително предучилищно образование; до завършване на средно образование, но не повече от 20-годишна възраст, редовно да посещава училище, да има направени всички задължителни имунизации и профилактични прегледи, съобразно възрастта и здравословното му състояние. По данни от Единната система за гражданска регистрация и административно обслужване на населението към 23 февруари 2018 г. общият брой на децата до 20-годишна възраст с един жив родител е 29 992, 664 са децата с двама починали родители. По данни на НОИ към 31 декември 2017 г. 22 099 деца до 20-годишна възраст получават наследствени пенсии. Децата, чиито починали родители не са придобили необходимия осигурителен стаж, нямат право на наследствена пенсия. За тях Кодексът за социално осигуряване и подзаконовата уредба предвиждат възможност за отпускане на персонална пенсия, но има сериозно ограничително условие - годишният доход на член от семейството да е по-малък от сбора на гарантирания минимален доход, установен за страната през последните 12 месеца преди искането на пенсия. Например, размерът на гарантирания минимален доход до края на 2017 г. е 65 лв., а от 2018 г. е 75 лв. Това е сериозно ограничение, поради което, пак според НОИ, към 31 декември 2017 г. само 2693 деца до 20-годишна възраст получават персонални пенсии.", "date": "2018.09.21", "title": "Ще има нов вид помощи за деца без един или двама родители"}
{"url": "http://standartnews.com/balgariya/mladen_marinov_s_parva_sreshta_sas_sindikatite_v_mvr-375980.html", "text": "Встъпилият вчера в длъжност министър на вътрешните работи Младен Маринов се срещна днес със синдикалните организации в МВР. Пред медиите той каза, че синдикатите са важни както за коректив на ръководството, така и за помощ на ръководството, както и за защита на интересите и законовите действия на колегите пред обществото. Министър Маринов обясни, че срещата е била опознавателна и той е представил пред синдикатите визията си за МВР. Като допълни, че самите синдикати са се обединили около нуждата от законодателни промени, част от социалните пакети и униформеното облекло. Председателят на Синдикалната федерация на служителите в МВР Валентин Попов коментира, че на новия министър може би ще му бъде необходимо известно време, за да се адаптира към новата позиция на политик. \"От успеха или неуспеха на един министър до голяма степен зависят успехите и неуспехите на хората, работещи във ведомството\", каза Попов. И допълни, че има три принципни проблема в МВР, които не могат да бъдат решени бързо, но трябва да се работи по тях. Това според него са хроничното недофинансиране на министерството, мотивацията на служителите и това, че досега ведомството се е ръководело не от политици, а от чиновници. Попов изрази удовлетворение, че за министър на МВР е бил назначен човек от кариерата.", "date": "2018.09.21", "title": "Младен Маринов с първа среща със синдикатите в МВР"}
{"url": "http://standartnews.com/balgariya/bsp_nezavisimostta_na_balgariya_e_rezultat_ot_zadruzhni_usiliya_i_konsolidatsiya-375979.html", "text": "Независимостта на България е резултат от задружни усилия и национална консолидация, заявиха от ПГ на \"БСП за България\" в декларация по повод на 110-ата годишнина от провъзгласяването на Независимостта на България на 22 септември 1908 г. Това събитие има своето самостоятелно значение в троицата от събития, утвърждаващи българската държавност, наред с Освобождението и Съединението, отбелязаха от БСП. Независимостта слага финалната точка на националноосвободителните войни на българския народ против петвековното османско робство и прекъсва всички обвързаности и условия, поставени от Великите сили в несправедливия за българите Берлински договор, каза Валери Жаблянов, който прочете декларацията на левицата. Той отбеляза, че обявяването на независимостта несъмнено има преди всичко външнополитическо значение, като с него се преодоляват наложените ограничения за сключване на военни и политически договори от новата държава, освен това дипломатическите представители на България се ползват с най-ниския статус в тогавашната дипломатическа йерархия. По думите му политическият елит е действал изключително точно и премерено, познавайки зависимостите и отношенията на тогавашната европейска дипломация. Жаблянов посочи, че независимостта не е акт, който е самостоятелно действие на българската корона, а резултат от последователното, целеустремено 30-годишно развитие на българската държава след Освобождението. Този акт от 1908 г. показва, че независимостта на една държава, на едно общество, на една нация е плод на задружни усилия, на национална консолидация, на вътрешно единение, на преодоляване на чувството за историческа несправедливост и възход към просперитета и утвърждаването на нацията в нейните исторически граници, заяви Валери Жаблянов.", "date": "2018.09.21", "title": "БСП: Независимостта на България е резултат от задружни усилия и консолидация"}
{"url": "http://standartnews.com/balgariya/gerb_nezavisimostta_e_kauza_koyato_se_otstoyava_s_postoyanstvo_a_ne_s_konflikti-375978.html", "text": "Независимостта не е празник, а кауза, която се отстоява с постоянство, а не се храни с конфликти, тя е израз на единението на една нация. Като народни представители не трябва да поставяме на риск правото на нацията на избор. Това се казва в декларация на ПГ на ГЕРБ, прочетена от Тома Биков по повод на 22 септември - Деня на независимостта на България. Празникът на независимостта е безспорен израз на завещание на национален успех, актът е резултат от борбите за българска църковна независимост, преминава през хилядите жертви на националноосвободителното движение, през образа на Апостола на свободата и формулирания от него национален идеал, се посочва в текста. Резултат е и на усилията на редица правителства и парламенти след Освобождението, градили институциите на България. Днес 22 септември е настояще и бъдеще, празникът устоя на предизвикателствата пред българския народ, заявяват от ГЕРБ. Биков припомни, че след 1944 г. датата е била извадена от календара и е върната през 1998 г. като официален празник. По думите му независимостта се състои в правото на народа да избира сам пътя, по който да върви. Често той е бил осеян с грешки и предателства, отбелязват още от ГЕРБ.", "date": "2018.09.21", "title": "ГЕРБ: Независимостта е кауза, която се отстоява с постоянство, а не с конфликти"}
{"url": "http://standartnews.com/balgariya/noviyat_glaven_sekretar_na_mvr_tryabva_da_e_s_profil_shoden_s_tozi_na_marinov-375982.html", "text": "Новият главен секретар на МВР трябва да е горе долу с профила на Младен Маринов, каза пред журналисти в парламента доскорошният министър на вътрешните работи Валентин Радев. От днес той отново е народен представител и вероятно ще се включи в дейността на две парламентарни комисии - по отбраната и по вътрешна сигурност и обществен ред. Попитан за следващия главен секретар на МВР Радев заяви, че според него има поне трима, които са подходящи за поста. Двама от тях според Радев са Ивайло Спиридонов, директор на ГДБОП, и Христо Терзийски, директор на ГД \"Национална полиция\". Те са от кариерата и години наред са работили в МВР, посочи Радев. Кой ще бъде предложен за нов главен секретар на МВР, ще реши вътрешният министър Младен Маринов, посочи Радев. На въпрос къде се чувства по-добре - в парламента или в МВР, Радев заяви, че в Народното събрание е по-спокойно. \"Зависи от човека, и там, и тука, като на терена - като играеш сърцато, без значение дали побеждаваш или падаш, това съм се старал да правя и там, и тука\", допълни той. Валентин Радев заяви, че новият вътрешен министър Младен Маринов ще има силна политическа подкрепа. Валентин Радев отбеляза, че се работи по промените в Закона за движение по пътищата, който се разделя на три нови закона. Предстои обществено обсъждане. Това е една малка революция, нещо много сложно, което се извършва, има вътрешна съпротива в министерствата, коментира Радев. Ако това успеем да направим, тази битка, която много ми тежеше, за намаляване на жертвите по пътищата, ще бъде много по-успешна,  коментира той.", "date": "2018.09.21", "title": "Новият главен секретар на МВР трябва да е с профил, сходен с този на Маринов"}
{"url": "http://standartnews.com/balgariya/gonyat_v_otpusk_darzhavnite_sluzhiteli_spomenati_v_razsledvane_na_sayta_bivola-375987.html", "text": "Премиерът Бойко Борисов разпореди на министрите да отстранят временно или в отпуск всички държавни служители и експерти, които са споменати в журналистическо разследване на сайта \"Биволъ\" за нередности при усвояването на евросредства, докато текат проверките по случая, съобщиха от пресслужбата на кабинета. Припомняме, че на 14 септември 2018 г. сигнал по повод същата публикация беше изпратена от вицепремиера Томислав Дончев до главния прокурор, МВР и Комисията за противодействие на корупцията и отнемане на незаконно придобитото имущество (КПКОНПИ), с копие до изпълнителния директор на Изпълнителна агенция \"Одит на средствата от ЕС\".", "date": "2018.09.21", "title": "Гонят в отпуск държавните служители, споменати в разследване на сайта „Биволъ“"}
{"url": "http://standartnews.com/balgariya/mvr_predpriema_merki_za_sigurnost_za_trite_dni_praznitsi-375988.html", "text": "Набелязани са конкретни мерки и е създадена организация във връзка с всички прояви, свързани с  честването на Деня на независимостта, чиито акцент ще е във Велико Търново, съобщиха от „Охранителна полиция\"-ГДНП. Ще бъдат изградени допълнителни контролно-пропускателни пунктове, на които ще се извършват проверки включително и с метал-детектори.  В почивните дни ще бъде засилено полицейското присъствие, в градовете ще има допълнителни полицейски екипи, а в малките населени места ще бъдат включени екипи на жандармерията. През следващите 3 почивни дни се очаква и засилен трафик по пътищата на страната и през граничните пунктове.  Основно вниманието на пътните полицаи ще бъде насочено по направленията към ГКПП- тата с Гърция и пътната мрежа към Велико Търново. Тези, които  ще пътуват в посока на Велико Търново, могат да се възползват от сайта на общинската администрация, където е  публикувана временната организация на движението. Още днес в следобедните часове ще започнем насищане на пътната мрежа с екипи на „Пътна полиция\", обясни инспектор Петър Соколов от отдел „Пътна полиция\". За територията на останалата част от страната също са предвидени екипи, които да подпомагат движението. Той призова пътуващите да подават своевременно сигнали в случаи на агресивно шофиране, за да могат полицейските екипи, които са в близост до мястото да реагират бързо спрямо тези водачи и да бъдат предприети съответните мерки по Закона за движение на пътищата. Инспектор Соколов напомни, че в отделни участъци има продължаващи ремонти и апелира шофьорите да проявят повече толерантност, за да не се допуснат тежки инциденти. Гл. инспектор Любомир Костадинов, от отдел „Пътна полиция\" към СДВР добави, че от 13.30 часа на входно-изходните артерии на столицата ще се разполагат екипи, които да осигуряват трафика извън и в София. Очакваме потокът към магистрала „Хемус\" да е голям, ще се опитаме да направим две ленти на изход, каза той. Той уточни, че по направление Перник лентите също са две, а за 24 септември ще се обърне още една лента за вход. На магистрала „Люлин\" няма да има ограничения за товарни и леки автомобили, но водачите трябва да се съобразяват с временната организация, тъй като там текат ремонти. Той напомни и за стесненията на  17-ти км на АМ „Тракия\". По повод шествието „Нощно каране\" в София, в памет на загиналите мотористи, ще се включат около 1000 мотора и се очакват затруднения. Според предварителния график те няма да влизат в центъра на столицата и мероприятието трябва да приключи  до 21.30 ч., според  разрешението на Столична община. Участниците са предупредени да са с изправни мотори и с документи, които ще бъдат проверявани. Във връзка с Деня на мобилността в утрешния ден  ще бъде затворен „големият център\" в столицата от 10.00 до 17.00 часа. Това няма как  да не създаде допълнителни затруднения на хората, които се предвиждат между „Люлин\", „Цариградско шосе\" и „Младост\", допълни той. Главен инспектор Аксиния Дейкова от ГД „Гранична полиция\" съобщи, че вече се наблюдава засилен трафик по границата, но засега няма струпвания. За следващите дни ще бъдат осигурени максимален брой служители по граничните пунктове с Гърция, Сърбия и Румъния. Тя препоръча преди да се предприеме пътуване, да се предвиди достатъчно време, след това да се провери валидността на документите, които ще бъдат ползвани за пътуване. Особено внимание да се обърне на документите, които придружават непълнолетните и малолетните лица. По думите ѝ е създадена организация, така че на граничните пунктове да се осигури добро взаимодействие с останалите служби в граничния контрол.", "date": "2018.09.21", "title": "МВР предприема мерки за сигурност за трите дни празници"}
{"url": "http://standartnews.com/balgariya/pravosadniyat_ministar_tsacheva_poseti_starozagorskiya_zatvor-375989.html", "text": "Министърът на правосъдието Цецка Цачева посети затвора в Стара Загора и се запозна на място с хода на ремонтните дейности, които текат на територията му. В момента там се изгражда арест. Той ще отговаря на всички европейски изисквания, като капацитетът му ще е за около 50 задържани лица. Министъра на правосъдието припомни, че Министерството на правосъдието ще продължи политиката на преместване на арести в съществуващи затвори, там където това е възможно. Целта е по-оптимално използване на човешкия ресурс по линия на надзорно-охранителния състав и по-добри условия за арестантите. С бюджетни средства се извършват мащабни ремонтни дейности и в двете затворнически общежития към затвора – затворническо общежитие от закрит тип „Черна гора\" и затворническо общежитие от открит тип „Стара Загора\". Подобряване на условията в местата за лишаване от свобода, включително изграждане на санитарни възли във всяка килия, баня и умивалня на всеки етаж, както и цялостна подмяна на ел., ВиК и отоплителна инсталация, включват ремонтните дейности в „Черна гора\". В общежитието от открит тип се разширява сградният фонд, обясни началникът на затвора  старши комисар Иван Карушков. Самият корпус на затвора бе изцяло ремонтиран през 2016 г. с финансирането на Норвежкия финансов механизъм и с доброволния труд на 52-ма лишени от свобода. Изградиха се нов магазин за затворниците, нова фитнес зала и библиотека. Старши комисар Карушков показа на министъра на правосъдието и новият параклис, построен за нуждите на външни посетители – близки на лишени на свобода, който предстои да бъде открит. Това е четвъртият параклис към затвора я Стара Загора - такива досега функционираха в  корпуса и в двете затворнически общежития. В двора на затвора е най-големият и единствен по рода си в системата на затворите църковен храм „Св. Николай Чудотворец\", изграден изцяло от дарения. Министър Цачева посети и най-голямото училище в системата на местата за лишаване от свобода. В средно училище \"Поп Минчо Кънчев\" през тази учебна година има 187 лишени от свобода, 10 от тях са първокласници. Обучението се извършва по учебни програми пригодени за възрастни, изтърпяващи наказание в местата за лишаване от свобода в две направления – общообразователно и професионално, като изучаваните професии са стругар, оператор в дървообработването и строител-монтажник. Правосъдният министър се запозна на място и с дейността на държавно предприятие „Фонд затворно дело\". На територията на затвора в Стара Загора се произвеждат мебели и ПВЦ-дограма.", "date": "2018.09.21", "title": "Правосъдният министър Цачева посети старозагорския затвор"}
{"url": "http://standartnews.com/balgariya/nedovolstvo_po_novata_naredba_za_zadalzhitelno_zastrahovane_na_meditsinskite_litsa-375984.html", "text": "Обикновено дела между лечебни заведения и пациенти при настъпила вреда траят няколко години, заяви пред БНР д-р Стойчо Кацаров – председател на Центъра за защита правата в здравеопазването. Той коментира приетата от Министерския съвет Наредба за задължителното застраховане на лицата, упражняващи медицинска професия, която регламентира начина за сключване на полици за причинени вреди в следствие на виновно неизпълнение на професионалните задължения на лекари, зъболекари и медицински сестри. „Законът изискваше при такава гражданска отговорност, без да определя вида на отговорността, максимално обезщетение 500 хил. лв. и 2 млн. кумулирано в рамките на годината. С Наредбата са определени по-ниски обезщетения в зависимост от вида на лечебното заведение – между 50 хил. и 100 хил. лв. за единичен случай и 300 хил. до 600 хил. лв. кумулирано обезщетение\", каза докторът. Кацаров посочи, че има няколко проблема, свързани с взаимоотношенията между лечебни заведения и пациенти и настъпила вреда: „Законодателно не е уреден въпросът с извънсъдебното решаване на такива спорове. /.../ От друга страна Законът за защита на потребителите също урежда процедура за извънсъдебно решаване на спорове, но пък в него са изключени априори всички здравни заведения и предоставянето на здравни услуги. В тази сфера не е уреден въпросът извънсъдебно да се решават спорове, което е много голям проблем. Този проблем е свързан с тези застраховки, защото точно там е необходима подобна процедура, за да се избегне влизането в съда\". Друг проблем, който посочи д-р Кацаров, е, че обезщетения се изплащат само след съдебно решение, в което е определено, че има виновна среда. По думите му застрахователите не са склонни да изплащат обезщетения, а чакат съдът да каже: „Тук изниква въпросът защо тогава въобще се прави застраховка. Аз се застраховам, защото всичко може да се случи. Аз съм се застраховал за риска да се случи нещо и би трябвало този риск застрахователят да го покрие, без да чака съдебно решение\". Бившият здравен министър, а сега председател на Асоциацията на дружествата за доброволно здравно осигуряване д-р Мими Виткова изказа мнение: „В здравеопазването трябва да намерим институцията, която да потвърди, че има виновно деяние, тъй като застраховката предвижда обезщетение само при виновно деяние. Кой би могъл да каже, че медицинското лице е виновно. Трябва да има институция, която да докаже тази вина. В случая е избрано това да бъде съдът. Без доказване на вина – само твърденията на едната страна, това няма как да се случи. Имаме спор между две страни и трябва да има арбитър, който да докаже къде е вината. Затова процедурата е по-тромава\". Според д-р Виткова промените, които се правят, са с единствената цел да се намали финансовото бреме върху лечебните заведения, които са задължени да направят тази застраховка. Тя подчерта, че остава открит въпросът, че един лекар работи не само в едно лечебно заведение: „Голяма част от лекарите работят в болници, но имат и самостоятелен кабинет. Увреждане на здравето на пациента може да се случи извън лечебното заведение. В такива случаи лекарят трябва да има и друга доброволна застраховка за работата в собствения му кабинет. Голяма част от джипитата са така\". До момента не знам да има санкционирано лечебно заведение, ако то не е направило застраховка на своите служители, подчерта още д-р Виткова.", "date": "2018.09.21", "title": "Недоволство по новата наредба за задължително застраховане на медицинските лица"}
{"url": "http://standartnews.com/balgariya/matematitsi_nosyat_zlatni_medali_na_bansko-375992.html", "text": "Кампанията на „Стандарт\" – „Моят град\" – тръгна от града на Паисий и Вапцаров. Три деца от 5 клас са голямата гордост на Банско. Дора Хаджирускова, Йордан Ницин и Вяра Донева са математическият отбор, спечелил 3-о място на международното състезание „Математика без граници през юни\". Те получиха наградата на кампанията „Моят град – 10 причини да остана в Банско\". Отличието бе връчено от кмета на града Георги Икономов. С церемонията по отличаване на младите таланти на Банско и откриването на фотоизложба „10 причини да остана в моя град Банско\" тръгна най-новата кампания на „Стандарт\" за популяризиране на градовете у нас. Десетки жители на града се събраха пред читалище „Никола Вапцаров\", за да разгледат и изложбата и да аплодират наградените. 16-годишната състезателка по таекуондо Катрин Гемкова бе наградена от зам.-министъра на младежта и спорта доц. д-р Стоян Андонов. Директорът на пожарната гл. комисар Николай Николов отличи ръководителя на Планинска спасителна служба-Банско Румен Баряков. Наградата в категория икономика бе връчена от кмета Георги Икономов на завода за телефонна апаратура в Банско. Губернаторът на област Благоевград Бисер Михайлов отличи новаторския офис „Коуъркинг-Банско\", който предлага споделено работно място и офис извън офиса. Председателят на общинския съвет в града Петър Баряков връчи наградата на Десислава Баханова – ръководител на танцова формация „Пиринско настроение\", която тази година чества десетия си юбилей. „Ако преди 25 години се искаше смелост да заминеш, днес се изисква смелост да останеш и да работиш за България\", каза гл. редактор на стандарт Славка Бозукова. „Затова рождения ден на вестника на 10 август решихме да започнем да показваме причините, поради които си струва да останем и работим за България. Решихме да потърсим и покажем тези причини на място в градовете\", обясни г-жа Бозукова. „Защото улисани в битовизми и политически чудесии не си даваме сметка за чудесата, които всеки ден се случват около нас – от обновените улици и къщи до съхранените вековни традиции. Във всеки град, който „Стандарт\" ще посети, ще подарим изложба от 10 фотопана, които илюстрират най-малко 10 причини, каращи хората да се гордеят с родното си място\", разказа кампанията Славка Бозукова. „Инициативата на „Стандарт\" е прекрасна. Приех с радост да участвам в нея, каза кметът на Банско Георги Икономови и допълни: „Дано повече медии вземат пример от в. „Стандарт\".", "date": "2018.09.21", "title": "Математици носят златни медали на Банско"}
{"url": "http://standartnews.com/balgariya/hvanaha_5_kg_heroin_na_dunav_most_2-375990.html", "text": "На ГКПП-Видин гранични полицаи и митнически инспектори задържаха 5 кг хероин, укрит в тайник на лека кола, съобщават от МВР. Автомобилът „Мерцедес\" с българска регистрация е спрян за проверка на излизане от страната към 19.30 часа на 18 септември в района на ГКПП – Дунав мост Видин. Колата е селектирана от гранични полицаи, по чиято инициатива е поискана щателна митническа проверка. Първоначално превозното средство е сканирано с рентгенова апаратура.  Рентгенът  установил отклонение в конструкцията на автомобила.  В помощ на митническите инспектори е включено и специализираното куче Хера. В областта на багажника е установен добре замаскиран тайник зад регистрационния номер на колата. Под  ръководството на дежурен разследващ полицай от ГПУ Видин и в присъствието на шофьора на колата, от тайника са извадени 10  правоъгълни пакета, обвити с индиго и облепени с тиксо. Общото тегло на извадените пакети е 5090 грама. Съдържанието на пакетите е проверено с полеви наркотест, който е реагирал на хероин. По случая е в ГПУ Видин е образувано досъдебно производство. Водачът на автомобила е задържан в следствения арест.", "date": "2018.09.21", "title": "Хванаха 5 кг хероин на Дунав мост 2"}
{"url": "http://standartnews.com/balgariya/borisov_prizna_ne_moga_da_nadgovorya_korneliya_ninova-375983.html", "text": "Никога не мога да надговоря устата жена - ГЕРБ е партия на практическите решения, а не на постовете в социалните мрежи, заяви премиерът Бойко Борисов пред репортери в Габрово. Във връзка с поста на Корнелия Нинова във „Фейсбук\" от снощи, че премиерът Бойко Борисов лъже пред всички български граждани и че само Сергей Станишев от евродепутатите от БСП е гласувал „за\" санкциите срещу Унгария, Борисов заяви: „Тези постове по нощите са ми много интересни. Защо? Аз говоря само с факти. Първо, практически единствено до момента гласуване, в което и Европейска народна партия и Партията на европейските социалисти, либералите и всички останали трябваше да заявят и заявиха своята позиция по време на гласуването в Европейския парламент. Понеже ГЕРБ е партия на практическите действия, а не на постовете и голите думи и упреци, 6 от 6-те депутати на ГЕРБ, въпреки взетото решение на ЕНП и че огромната част от нея за задействането на чл. 71 срещу Унгария\", каза Борисов. По думите му това изключва, че някой може да го е натискал, натиска или да му е променял решението. „Огромна глупост, защото никой не си го е позволил\", каза още Борисов. По думите му всичко друго е голословие, нападки и лъжи. „Опит да се прикрие истинското решение на социалистите. Ръководителят на г-жа Нинова, с цялото ми уважение към лидера на ПЕС, не я послуша или тя не го послуша. Не им се бъркам в работата и гласува за наказанието на Унгария, както и нейните депутати в ЕП. Това не е ли двоен аршин или двояка позиция\", каза Борисов за БСП. Борисов припомни, че така е било в БСП и за Истанбулската конвенция. „Понеже са много устати, аз никога мога да надговоря една жена. Дето се вика още не мога да се оженя от тази работа. Трудно е да се справиш с устата жена и се принуждаваме да повтаряме всеки ден едно и също\", допълни Борисов. Никога не съм водил война с президента, каза още Бойко Борисов. Той увери, че от него не се е чула и дума срещу президентската институция. Според него никой не би трябвало да спира освобождаването на бившия главен секретар на МВР Младен Маринов. „Самият президент е бил в такава позиция\", каза Борисов и припомни освобождаването му от ВВС. Премиерът уточни, че с президентската институция от месеци вървят съгласувателните процедури за посланиците. „В сряда към 10-12 посланици пуснахме с предварително съгласуване на имената, така че да няма проблеми. Докато не договорим дадения пост - не ги пускаме\", заяви премиерът. Човекът или хората, които ще предложа на президента за главен секретар на МВР и сега са добри професионалисти и ръководят големи структури, обясни Борисов. „Това е нещо, което първо ще обсъдя с президента преди каквото и име да се спомене. В удобно за него време, ще го потърся. Ще мотивирам кандидатура, ще сложа няколко имена и вече тогава ще пристъпим към необходимите по закон съгласувателни действия. Системата има нужда от професионализъм, спокойствие. Убеден съм, че той ще погледне държавнически на тази задача. Първо с него ще го обсъдя, за да сме сигурни, че когато пуснем документи за съгласуване, няма да се получи стрес в системата\", заяви премиерът. По думите му човекът или хората, които ще предложи на президента като варианти, са и сега добри професионалисти. „Ръководят големи структури и не би трябвало никоя от тях да пробуксува, ако примерно бъде отказано съгласуването\", каза още Бойко Борисов. Правителството ще помогне за довършването на ремонта на православния храм \"Св. Св. Онуфрий, Дамаскин и всех мучеников Габровских\", обяви министър-председателят, който инспектира строителните дейности по изграждането на православния храм в Габрово.  \"Още 300 хиляди лева ще са нужни за довършване на ремонта, за да започнат служенията в църквата в началото на следващата година\", допълни премиерът. През септември 2017 година Министерският съвет отпусна 180 000 лева за обекта. Храмът е посветен на всички габровски светци и е с огромно значение за жителите на Габрово, където повече от 100 години не е била изграждана нова църква.", "date": "2018.09.21", "title": "Борисов призна: Не мога да надговоря Корнелия Нинова!"}
{"url": "http://standartnews.com/balgariya/boyat_mezhdu_uchenitsi_v_blagoevgrad_stanal_v_obednata_pochivka_na_ohranitelya-375974.html", "text": "Десетокласник е в болницата в Благоевград, след като опитал да защити свой приятел. Боят става след коментар по адрес на момиче. Приятелят ѝ идва в двора на училището, придружен от група съученици, за да търси обяснение. Удря Мартин, но негов приятел опитва да го защити и попада в болница. „Боли ме целият гръб, имам болки в гърдите, в корема и главата. Исках да защитя моя приятел\", разказа Иван. По думите му нападателите са били 6-7. „Те просто си бяха намислили и дойдоха, даже не знам за какво, направо ме почнаха и избягаха след това\", допълни момчето. Съученикът му Мартин дойде да го посети в болницата и да му благодари, че го е спасил. „Аз се опитах да ги разтърва, но мен ме удариха в ребрата двама. Паднах на земята да се пазя, а през това време другите трима-четирима го биеха. Всички други седяха и гледаха, цялото училище\", каза Мартин. „Много добри приятели сме. Ако стане същото с него, аз пак ще му помогна, и на неговото място да съм, няма да съжалявам, че съм му помогнал. Сега съжалявам, че той е на място, на което не трябва да е. Аз трябва да съм на неговото място, защото аз съм виновен за тази ситуация\", допълни той. Родителите обвиняват училището в липса на охрана. „Като родител искам да кажа, че това дете съм го изпратил да се изучи като нормално дете. Оттам насетне училището трябва да има отговорност за охрана, как се учи, как се храни и така нататък. Не трябва да има хаос в училище\", категоричен е бащата на Иван – Георги Иванов. „Това е един ужасен случай, който се случва, за съжаление, ежедневно във всички училища. Благодаря на Господ, че все пак е жив. Тези деца с какво са защитени, искам да попитам държавата, нали са ученици, там трябва да има охрана, трябва да има защита, по наше време беше така\", смята и майката на Иван – Яна Димитрова. От училището отказаха да застанат пред камера и се оправдаха, че боят станал по време на обедната почивка на единствения охранител. Полицията работи по случая като започна разпити на всички участници и родителите им.", "date": "2018.09.21", "title": "Боят между ученици в Благоевград станал в обедната почивка на охранителя"}
{"url": "http://standartnews.com/balgariya/ochakvame_parviya_snyag_da_padne_do_sedmitsa-375962.html", "text": "Последният работен ден от тази седмица ще бъде слънчев, с дневни температури до 30 градуса. Сутринта и вечерта термометрите ще показват между 8 и 13 градуса. Най-хладно ще е в северозападната част на страната в триъгълника София-Плевен-Видин. По Черноморието ще бъде слънчево със слаб вятър. Температурите през деня ще достигат 24-25 градуса. Вълните в морето ще бъдат с височина на вълните около 1 метър. Слънчево, но прохладно със слаб източен вятър очаква хората в планините. В по-ниските части температурата през деня ще гони 20 градуса. По-високо обаче термометърът ще показва около 14-15 градуса. Денят на Независимостта ще е най-топлият тази седмица, с температури около и малко над 30 градуса. От неделя нататък започва плавно захлаждане, което ще продължи до средата на следващата седмица, когато дневните температури ще са около 13 градуса. От запад на изток през страната ще премине хладен въздух, който ще донесе порция валежи от вторник нататък. Захлаждането ще създаде условия и за снеговалежи в най-високите части на Рила и Стара планина, предаде NOVA. В края на другата седмица над Черноморието ще има условия за развитие на циклон, с който в тази част на страната ще паднат значителни валежи.", "date": "2018.09.21", "title": "Очакваме първия сняг да падне до седмица"}
{"url": "http://standartnews.com/balgariya/4godishno_dete_podkara_mikrobus_i_pregazi_baba_si_zhenata_izdahna_na_myasto-375960.html", "text": "4-годишно дете прегази баба си, след като само се качило в микробус и го подкарало. Инцидентът стана снощи в Хайдушката махала на благоевградското село Лешко. Там бабата и дядото на момчето имали къща. Микробусът бил паркиран край пътя. Ключовете били оставени на таблото. Бащата слязъл от микробуса, за да внесе нещо вкъщи. Детето подкарало микробуса и прегазило 60-годишната си баба, която била на близо. Жената е починала на място. Детето е от Благоевград, било на гости на баба си и дядо си. Родителите са в шок.", "date": "2018.09.21", "title": "4-годишно дете подкара микробус и прегази баба си, жената издъхна на място"}
{"url": "http://standartnews.com/balgariya/mladen_marinov_ne_sam_govoril_s_konkreten_chovek_za_posta_glaven_sekretar-375965.html", "text": "\"Не съм говорил с конкретен човек за поста на главен секретар. Сондирал съм мнения. Но има длъжност заместник-главен секретар. В момента той изпълнява функциите на главен секретар. Това е Георги Арабаджиев\". Това заяви за \"Здравей, България\" новият вътрешен министър Младен Маринов. \"Притесняват ме големите очаквания, които ме карат да се мобилизирам и да се покажа във върхова форма. Надявам се и сега да е така. Но като знам с какъв екип работя в момента, имам увереност да продължа\", призна Маринов в първия си ден на висшия държавен пост. \"Семейството ми винаги ме е разбирало. Имам дъщеря на 23 години и син, който след няколко дни ще навърши 18 години. Добри деца са\", допълни той. В четвъртък президентът Румен Радев отправи критики към номинацията на Маринов за министър. Той заяви: „Просто е парадоксално: премиерът маха министър на вътрешните работи  заради мърлявата работа на полицията, както той се изрази. А по закон тази мърлява работа се планира, организира, ръководи и контролира от главния секретар на МВР, който пък съответно, заради тази мърлява работа, се предлага за министър. Аз не го разбирам това\". Маринов коментира това изказване с думите: „Всеки има право на мнение и на оценка. Но аз стъпвам на фактите.\"", "date": "2018.09.21", "title": "Младен Маринов: Не съм говорил с конкретен човек за поста главен секретар"}
{"url": "http://standartnews.com/balgariya/avtorat_na_klipa_s_detsa_minavashti_na_zhp_prelez_spirachniyat_pat_na_vlaka_e_nad_200_m-375961.html", "text": "Филип Каролев, заснел опасното преминаване на деца през жп прелез във Велинград, разказа подробности за случилото се в предаването „Тази сутрин\" по bTV. На клипа се вижда как учителка превежда група деца през прелеза при спуснати бариери и при застрашително бързо наближаващ влак. Кадрите са заснети вчера около 13:30 ч., когато влакът от Добринище влиза на втората гара във Велинград. Едната от преподавателките минава с част от децата, а колежката ѝ спира останалите заради влака, който вече е в непосредствена близост. „С кола, когато натиснеш спирачката при 100 км/ч, тя спира за 30 метра, но спирачният път на един влак е над 200 м. Само локомотивът тежи над 50 тона\", изтъкна авторът на клипа. В цяла Европа и при охраняем, и при неохраняем железопътен прелез, когато светнат двете хоризонтални червени светлини, всички трябва да спрат – пешеходци, велосипедисти и автомобили, каза той. По думите му максималната скорост на този влак е 70 км/ч, а при влизане в гара скоростта му е 25-35 км/ч. „Самите деца прецениха, че идва влак, и започнаха да викат, че идва влак\", заяви Филип Каролев. „На тази възраст децата нямат изградена правилна преценка за обект и скорост. Едно дете може да се спъне, да падне и не може да реагира като възрастен, за да стане бързо и да се дръпне. За тях е повече като шоу, че идва влак, отколкото някаква реална опасност\", коментира още той.", "date": "2018.09.21", "title": "Авторът на клипа с деца, минаващи на жп прелез: Спирачният път на влака е над 200 м"}
{"url": "http://standartnews.com/balgariya/patuvashta_izlozhba_na_standart_pokazva_postizheniyata_na_turisticheskite_tsentrove_na_balgariya-375969.html", "text": "Единствена по рода си до момента изложба от 10 огромни фотопана ще разкаже в петък (21 септември) историята на 10 знакови за Банско неща. Сред тях са превръщането на ски курорта в Европейски град на спорта през 2017, изграждането на новата пречиствателна станция и рехабилитацията на ВиК мрежата, ремонтът на моста над р. Глазне. На специална церемония ще бъдат отличени хората, които с таланта, постиженията и своята отдаденост са гордост за града. Наградите са в шест категории - култура, образование, икономика, технологии, сигурност и спорт. Сред номинираните са математическите таланти на Банско - четвъртокласниците Теодора Хаджирускова, Йордан Мицин и Вяра Донева, спечелили трето място в отборната надпревара на международно състезание „Математика без граници\" през юни. А също така и 16-годишната Катрин Гемкова, която през април извоюва световната титла по таекуон-до. „10 причини да остана в моя роден град\" е мотото на най-новата кампания на вестника под заглавие \"Моят град\". В нея не само изданието показва промяната на общините у нас, но и ще отличава хората, които с постиженията си са помогнали за преобразяването на градовете. Маратонът на \"Стандарт\" тръгва от Банско и Разлог. След Банско тази сутрин „Стандарт\" ще представи във втора фотоизложба преобразяването на 10 знакови обекта в Разлог. Сред тях са обновената болница, новите улици, стадионите. Специално внимание изложбата отделя на богатото културно наследство и съхранените в Разлог традиции. Сред номинираните за награди са волейболният отбор на Разлог, който има 70-годишна история и над 40 медала от турнири, първият отличник Иван Влахов, участващ в редица кампании и историческия музей в града, който е повод не само са местна, но и за национална гордост. Кампанията \"Моят град\" бе анонсирана на рождения ден на в. \"Стандарт\" на 10 август. Тогава целият празничен брой на вестника бе посветен на въпроса защо трябва да останем в България и за работим за нея. Тогава автори на \"Стандарт\" станаха вицепремиерите Томислав Дончев и Валери Симеонов, министрите Красимир Вълчев и Красен Кралев, председателят на НС Цвета Караянчева, председателят на ПГ на ГЕРБ Цветан Цветанов, кметът на София Йорданка Фандъкова, Симеон Сакскобургготски и ред други, политици, работодатели, академици.", "date": "2018.09.21", "title": "Пътуваща изложба на „Стандарт“ показва постиженията на туристическите центрове на България"}
{"url": "http://standartnews.com/balgariya/bitata_uchitelka_ot_kaloyanovets_e_podala_ostavka-375963.html", "text": "Учителката Весела Тодорова от училище „Отец Паисий\" в старозагорското село Калояновец, която се оплака, че е била нападната и бита от родители на второкласник, е подала оставка и е освободено от директора. Причината за оставката е липса на подкрепа от страна на колегите и ръководството на училището, каза пред bTV Иванка Сотирова, зам.-кмет на Стара Загора. Тя е разговаряла с учителката след инцидента и по думите ѝ Тодорова е била много обидена от цялата ситуация. Директорът на училището Христо Белчев обясни, че се опитал да убеди учителката да не подава оставка, но тя била непреклонна и той ѝ прекратил договора. Белчев уточни, че до този момент не е имало оплаквания от учителката, за ученика пък знае, че е „прекрасно дете\". По случая продължава проверката на училищния инспекторат и на полицията, която се е отзовала на сигнал от бащата на детето, че то е било ударено. По-късно сигнал е подала и учителката, че родители са нахлули в класната стая на първокласници и са я удряли. Весела Тодорова отрича да е удряла второкласника, а неговите родители, че са били агресивни към нея.", "date": "2018.09.21", "title": "Битата учителка от Калояновец е подала оставка"}
{"url": "http://standartnews.com/balgariya/chaka_ni_slanchevo_vreme-375959.html", "text": "Днес ще бъде предимно слънчево. Ще духа слаб, в Източна България - до умерен вятър от изток-североизток. Максималните температури ще са между 25° и 30°. Това съобщават от НИМХ към БАН.Над планините ще бъде предимно слънчево с временни увеличения на облачността. Ще духа слаб до умерен вятър от изток-югоизток. Максимална температура на височина 1200 метра около 20°, на 2000 метра - около 14°. По Черноморието ще бъде предимно слънчево. Ще духа до умерен североизточен вятър. Максималните температури ще са 22-24°. Температурата на морската вода е 24°. Вълнението на морето ще бъде 2-3 бала.", "date": "2018.09.21", "title": "Чака ни слънчево време"}
{"url": "http://standartnews.com/balgariya/iztsyalo_noviyat_audi_q8_veche_e_v_sofiya-376006.html", "text": "Новият Audi Q8 бе представен пред 500 гости, сред които клиенти, любители на марката, партньори и медии в Интер Експо Център, с невиждана до този момент интерактивна демонстрация. Инсталацията бе основана на научното разбиране за измеренията и в частност за „осмото\" измерение – съвкупност от всички възможности, съществуващи във всички измерения. Анимации, създадени с ефект на дълбочинно въздействие, пренесоха гостите в един различен свят, в който те самите бяха активни действащи лица. Те можеха да си взаимодействат с интерактивната среда, която реагираше на техните движения и допир. Посетителите на събитието имаха възможността да променят сами материята, да забавят потока на времето и да променят хода на анимацията, създавайки различни и непредвидими комбинации от форма, цвят и движение, потапяйки се в атмосферата на  истинската научна фантастика. Именно тази динамичност и интеракция е олицетворение на автомобила в днешно време. Той е много повече от средство за мобилност - той е активен партньор в живота на всеки, той притежава изкуствен интелект и може да се учи и да предвижда нуждите на потребителите, той разрушава границите на конвенционалното. Audi прави силна заявка и се налага като марката, която предлага повече от автомобили. Q8 не е просто модел, който поставя нови стандарти, а модел, който прескача границите на мислимото и който отвежда в едно ново измерение. Преди премиерата на Q8 посетителите имаха възможност да видят акцентните премиери на марката за 2018 - Audi A7 Sportback и бизнес лимузината А6, които дават нова дефиниция на изкуствения интелект и дигиталната свързаност в автомобилния свят. По време на събитието, за тяхното представяне, студио Senslab пресъздаде проекция на Северното сияние и водна маса, които се активираха при допир. Кулминация на събитието беше представянето на Audi Q8. С Audi Q8 искаме да демонстрираме технологично превъзходство, което да върви в крак с дигиталния свят, който ни заобикаля. Инвестирахме в най-новите интелигенти технологии, които ще осигурят комфорт, безопасност на пътя и още по-добро преживяване\", коментира Маркус Татцер, управител на Порше БГ „Преди 25 години Audi представи първото поколение на Audi A8, с което постави висока летва в премиум класа на лимузините. Днес, 25 години по-късно, представяме едно ново измерение за SUV сегмента\", сподели бранд мениджърът на Ауди Лъчезар Георгиев. „За нас 2018 е годината на рестарт за марката и една от годините  с многобройни премиери\", допълни той. Audi Q8 съчетава най-доброто от двата свята - елегантността на луксозното купе с четири врати и удобната функционалност на големия SUV. Просторен интериор с едно от най-големите купета в сегмента, модерната система за управление на функциите и технологии на ходовата част, както и интелигентните електронни системи за асистенция на водача, превръщат Audi Q8 в диалогичен спътник във всяко пътешествие. Дизайнът на Audi Q8 впечатлява с премиум усещане, заради изчистените линии и модерни форми. Силно изразените контури и атлетично напрегнатите повърхности излъчват усещане за сила, изтънченост и поставят специален акцент върху динамиката на перманентното задвижване на четирите колела quattro. Цветовата палитра при Audi Q8 предлага избор от единайсет тоналности на външното лаково покритие, които подчертават особено добре динамичния дизайн на модела - включително най-новите цветове \"Dragon orange\" и \"Galaxy blue\". Със своята внушителна осмоъгълна версия на предната решетка Singleframe, Audi Q8 се превръща в новото лице на Q фамилията на Audi. С шестте вертикални хромирани ламели, радиаторната решетка създава изправено, солидно внушение за здравина и мощ. Благодарение на вратите без рамки на прозорците, типичната за спортните купета линия на покрива създава визуално впечатление за ниско преминаване по протежение на страничния силует на каросерията, завършвайки с дългия спойлер в края на автомобила. Задната част на каросерията се отличава със съчетание от спортни компактни пропорции, много нисък покрив и силно скосен прозорец. Връзката между задните светлини се осъществява от тесен, елегантен и изпълнен в черно елемент с вградена светлинна лента, който акцентира върху принадлежността на Q8 към топмоделите на марката Audi и подчертава широчината на каросерията. Едновременно с това той създава характерен светлинен профил, който отличава модела отдалеч както през деня, така и през нощта. Силовият тракт на новия Audi Q8 демонстрира впечатляваща мощ и висока ефективност, благодарение на новата mild хибридна технология (MHEV). В режим на намаляване на скоростта или пълно спиране, ремъчният стартер-алтернатор BAS преминава автоматично в режим на рекуперация, в който може да възстанови и съхрани в акумулаторната батерия до 12 кВт електроенергия. Работният режим на системата старт-стоп започва още при 22 км/ч, а в условия на реално пътно движение, технологията MHEV е в състояние да намали разхода на гориво с до 0,7 литра на 100 километра. На европейските пазари новият Audi Q8 ще дебютира с агрегата 3.0 TDI във версията Q8 50 TDI (среден разход на гориво в л/100 км - 6.8 - 6.6, средни емисии на  CO2 в г/км - 179-172*). Той развива максимална мощност 210 кВт (286 к.с.) и максимален въртящ момент в размер на 600 Нм. Благодарение на тези показатели, ускорението от 0 до 100 км/ч на големия SUV модел отнема само 6,3 секунди, а максималната скорост достига 245 км/ч. Концепцията за управление на функциите в новия Audi Q8 не изисква почти никакви бутони,  превключватели и регулатори на арматурното табло и е изцяло фокусирана върху двата сензорни екрана с висока разделителна способност. Този революционен подход позволява на марката с четирите кръга да демонстрира впечатляващ трансфер на безкомпромисните си качествени стандарти към цифровия свят на бъдещето. Audi Q8 вече може да бъде поръчван в България, като в дилърската мрежа има осигурени и тестови автомобили. Цените на модела в България стартират от 152 461 лв. с ДДС.", "date": "2018.09.21", "title": "Изцяло новият Audi Q8 вече е в София"}
{"url": "http://standartnews.com/balgariya/petya_avramova_nankov_shte_bade_edin_ot_stalbovete_v_mrrb_ako_prieme_da_ostane-375964.html", "text": "Николай Нанков ще бъде един от стълбовете в МРРБ, ако приеме възможността да остане. Няма окончателно решение по въпроса. Това каза министърът на регионалното развитие и благоустройство Петя Аврамова в отговор на въпрос ще остане ли бившият министър Николай Нанков част от екипа на МРРБ в сутрешния блок на БНТ. „Хора, които са натрупали знания и опит, като Николай Нанков, трябва да бъдат включени в работата. Бих се радвала, за мен ще бъде ценно да използвам знанията и опита му\", посочи тя. „Не трябва да влизаме в детайли дали трябва да работи- ще бъде полезен за министерството\", коментира Петя Аврамова. „Ще има приемственост в политиката на МРРБ. Заварвам добре подготвен екип\", заяви министърът. „Основното е да продължим политиката за нови магистрални пътища, за ремонт и рехабилитация на пътища\", посочи Аврамова и допълни, че ще продължи и ускорената работа по водната реформа. „Ще продължим работата за успешното въвеждане на тол системата и електронното събиране на такси\", каза още тя.", "date": "2018.09.21", "title": "Петя Аврамова: Нанков ще бъде един от стълбовете в МРРБ, ако приеме да остане"}
{"url": "http://standartnews.com/balgariya/obyaviha_kade_i_s_kolko_poskapvat_parnoto_i_toplata_voda-375968.html", "text": "Парното и топлата вода в София ще поскъпнат с 8% от 1 октомври. Това предвиждат разчетите на Комисията за енергийно и водно регулиране (КЕВР). Очаква се енергийният регулатор да одобри исканото увеличение на цената на газа от \"Булгаргаз\" с близо 14%. Това потвърди пред Дарик председателят на комисията Иван Иванов. Разчетите на регулатора предвиждат близо 9% ръст на цената на парното в Пловдив от 1 октомври. В Плевен абонатите ще плащат 4,66% по-скъпа услуга. В Бургас парното ще повиши цената си с 4,87%. Варненци по всяка вероятност ще плащат с 2,27% повече за парно. Следващата седмица предстои обществено обсъждане на цените на газа и парното.", "date": "2018.09.21", "title": "Обявиха къде и с колко поскъпват парното и топлата вода"}
{"url": "http://standartnews.com/balgariya/svetovni_zdravni_spetsialisti_shte_konsultirat_bezplatno_na_parvoto_u_nas_bolnichno_izlozhenie-375977.html", "text": "Водещи специалисти на световно ниво ще бъдат сред гостите на първото болнично изложение Expo Hospitals, което ще се проведе в София в началото на октомври. Майсторите в медицината ще предложат безплатни консултации и прегледи за български пациенти, страдащи от онкологични заболявания, гръбначни проблеми, диабет и други неволи. Откриването на Expo Hospitals 2018 е в НДК на 6 октомври от 10 часа. Сред най-интересните техники, които ще бъдат разкрити в рамките на изложението е и оперативното лечение на диабет тип 2. По този случай в София ще пристигне д-р Турул Демирел от Турция, който има частна практика и прави уникалната операция за лечение на много разпространената, особено сред възрастните хора, диагноза на захарната болест. Също от Турция ще се представи доц. д-р Зафер Токташ - един от най-видните неврохирурзи. Д-р Токташ е признат за водещо име в лечението на мозъчни тумори и гръбначни заболявания. Гостите ще бъдат у нас по покана на Звезделина Лютфи, управител на Здравен информационен център „Медикъл Караджъ\", в рамките на инициативата им да предоставят достъп на българските пациенти до най-съвременните методи в медицината, като си партнират с едни от най-добрите лечебни заведения и специалисти от цял свят. Бъдещето на третирането на рака на простатата ще бъде без съмнение един от специалитетите на Expo Hospitals 2018, като се очаква този така важен за мъжете проблем и неговото разрешаване да са тема на срещи и консултации на 6 и 7 октомври. През последните години стана известно, че лечението на онкопроблемите с простатата никога не е било толкова напреднало и то благодарение на прецизността на т.нар. NanoKnife (нанонож), който с германската болница за рак на простатата Vitus Prostata Center Offenbach за първи път ще бъде представен в България в рамките на изложението. За разлика от традиционните лечения на рака на простатата, NanoKnife убива раковите клетки на простатата, вместо да премахва или облъчва целия орган. Става дума за процедура, която продължава не повече от един или два часа, а не седмици, колкото отнемат вече остарелите видове третиране! Няма странични ефекти, липсва инконтиненция, а също се изключва това, което най-много притеснява мъжете в активна възраст - импотентност. Една чешка клиника - Cellthera clinic - също ще участва в изложението Expo Hospitals 2018. От Украйна за изложението ще престигнат представители на Център за човешка репродукция BioTexCom. Центърът се състои от екип от високо квалифицирани специалисти, които използват най-новите техники и методи за лечение на безплодие. Те се занимават с най-безнадеждните случаи на безплодие. В BioTexCom сътрудничат с учени и акушери от цял свят, участници в международни програми. В Украйна сурогатното майчинство и даряването на яйцеклетка са напълно легални, провеждат се в съответствие с местното законодателство и имат висок процент на успех. Всички двойки успешно напускат болницата и се връщат  вкъщи с бебета и правни документи. В общ сектор ще бъдат представени още доста турски здравни заведения и специалисти, сред които Batigoz - специализирана офталмологична киника, Memorial Hospital, които са една от най-големите вериги болници в югозападната ни съседка, Irmet Hospital, Medipol Mega University Hospital - една от най-големите частни университетски болници в Европа, университетска болница КОЧ и American Hospital.", "date": "2018.09.21", "title": "Световни здравни специалисти ще консултират безплатно на първото у нас болнично изложение"}
{"url": "http://standartnews.com/balgariya/rosen_zhelyazkov_informatsiite_za_afera_mezhdu_men_i_rumyana_bachvarova_sa_opiti_za_razkalvane-375970.html", "text": "\"Който познава премиера, знае, че е много убедителен човек. След телефонно обаждане имахме и лична среща\", разказа новият министър на транспорта Росен Желязков за това как е бил поканен за поста в сутрешния блок на Би Ти Ви. До вчера бях председател на Комисията по регулиране на съобщенията (КРС) - независим орган с 5-годишен мандат. Казват, че това са комфортни позиции. Лесно избрах да напусна зоната на комфорт, когато аргументите, с които те убеждават, са силни, обясни Желязков. По думите му секторът е тежък, защото включва не само транспорт, но и информационни технологии, които преди години са били към други институции. Желязков е на мнение, че Ивайло Московски беше много добър министър и си тръгва след много голяма лична и обществена трагедия. \"Познаваме се и сме работили заедно над 10 години.\" На въпрос колко разбира от транспорт, Росен Желязков отговори: \"Разбирам от мениджмънт и от човешки ресурси. Ролята на министъра не е да е най-добрият специалист, а да мотивира и убеждава.\" Не мисля, че в министерството има пожари за гасене, има нужда от по-добра организация, но това е екипна работа, каза още Желязков. Той уточни, че до този момент не му е предлаган министерски пост. По повод изявленията на Волен Сидеров, че имало знаци, че Румяна Бъчварова саботира премиера, Желязков каза, че тя е началник на политическия кабинет на министър-председателя, ако той не знае с какъв човек работи, кой друг да знае. Ден преди това самият Борисов обясни по повод слуховете за връзка между Румяна Бъчварова и Росен Желязков: \"С Росен Желязков дойдоха да се консултират с мен как да реагират. В България все повече се случва една фалшива новина да се подеме от медиите, да се ретранслира и това става модел на поведение  на политиците. Те не живеят заедно, имат си семейства, тя стана баба, гледа бебе, ако го прочетат семействата им, как ще се почувстват.\" Росен Желязков обясни пред Би Ти Ви, че първата информация за афера между него и Румяна Бъчварова се появява, когато тя стана вътрешен министър. \"Тогава жълти и кафяви  издания написаха, че тя живее с подсъдим. Тогава тя беше центърът на уязвимост. Сега са опити за разкалване, за сензационност. Никой в публичната сфера не е застрахован от това да го замерят с клевети и невярни твърдения\", каза министърът. След това се пошегува, като обясни как предния ден Би Ти Ви, докато са говорили за Румяна Бъчварова, са показали негова снимка с Елена Поптодорова. \"И с нея нямам връзка\", каза Желязков. \"С Румяна съм работил 4 години в първия мандат на кабинета - тя като началник на кабинета, аз - като главен секретар. Работихме много добре, което рядко се случва при тези две позиции в кабинетите - двамата да работят, без да си навлизат в териториите. Сега не сме коментирали темата с аферата, това е претоплена манжда\", каза още Желязков. Той обясни как БДЖ към 2009 г. има натрупани задължения близо 900 млн. лева. Към миналата година към всички финансови институци задълженията са изплатени. Това са дългове, които до този момент не са позволявали дружеството да се развва. Сега има възможност вече да се инвестира в модернизиране и обновяване. В тази връзка 42 нови влака трябва да пристигнат през 2024 г. с обществена поръчка. Само медийно познавам работата на мениджърите в сектора, тепърва ще бъдат коментирани кадрови решения, обясни министърът. Каза още, че 22 октомври е срокът за подаване на оферти за концесия на летище София. \"Свиря на китара всеки ден, надявам се да съм най-добрият музикант сред министрите. Някои хора въртят броеница, аз свиря на китара. Понякога е и срещу стреса\", каза Желязков.", "date": "2018.09.21", "title": "Росен Желязков: Информациите за афера между мен и Румяна Бъчварова са опити за разкалване"}
{"url": "http://standartnews.com/balgariya/golyamoto_iznasyane_zapochna_chaka_se_adski_trafik_v_tsyala_balgariya_vizhte_alternativnite_patishta-375971.html", "text": "Интензивен трафик се очаква в последния работен ден преди трите почивни дни около Деня на Независимостта - 22 септември. Камионите над 12 тона ще бъдат спрени по магистралите и най-натоварените пътища днес от 16.00 до 20.00 ч. и в последния почивен ден - 24 септември от 14.00 до 20.00 ч. Забраната не важи за превозващите бързоразвалящи се хранителни продукти и товари на температурен режим, живи животни и опасни товари. От Агенция „Пътна инфраструктура\" съветват шофьорите да предвидят повече време за пътуване в участъците, в които се извършват ремонти или да използват алтернативни маршрути. Четири виадукта на магистра „Хемус\" се ремонтират в момента - „Потоп\", „Коренишки дол\", „Разлив\" и моста при тунел „Витиня\". Ремонтни работи се извършват и на съоръжението при 9-ти км в района на с. Яна. В този участък, както и при тунел „Витиня\" и „Коренишки дол\", движението се извършва двупосочно в платното за Варна. При виадукт „Разлив\", където се ремонтира платното за Варна, автомобилите минават в платното за София. В последния почивен ден - 24 септември, ще има две ленти за София и една за Варна. Заради работата по мостовите съоръжения е спряно движението тежкотоварни автомобили над 12 тона. Те се отклоняват при 30-ти км от пътен възел „Витинска река\" по пътя София - Ботевград и Околовръстния път на Ботевград, след което се връщат обратно на магистрала „Хемус\" при 47-ми км при пътен възел „Ботевград\" и обратно. Ремонтират се и два моста на магистрала „Хемус\" в района на Шумен при км 364 и 365. Там между жп надлеза и надлеза се минава двупосочно в платното за Шумен. На магистрала „Тракия\" поради ремонтни дейности на съоръженията при 17-ти и 18-ти км в посока Бургас движението е двупосочно в платното за София. Днес ще има две ленти за Бургас и една за София, а на 24 септември - една лента за Бургас и две за столицата. Ремонтни дейности се извършват и на моста над р. Елшишка при 89-ти км на магистрала „Тракия\". Автомобилите се движат двупосочно в платното за Пловдив. Има обходни маршрути, които могат да бъдат видени на сайта на Пътната агенция. Алтернативният маршрут за пътуващите от София към Пловдив е при пътен възел „Церово\" по пътя Виноградец - Карабунар – Злокучене - Септември, след това по пътя Лозен - Звъничево - Пазарджик - Мало Конаре - Говедаре и през с. Цалапица до пътен възел „Цалапица\" на магистралата. Обратният маршрут е обходът за идващите от Пловдив към София. Между пътните възли „Церово\" и „Цалапица\" има още един маршрут и той е по пътя Виноградец - Карабунар, а след това Бошуля - Пазарджик, Пазарджик - Мало Конаре - Говедаре, и от село Цалапица до пътен възел „Цалапица\", и обратно за идващите от Пловдив към София. Другият обход на моста над р. Елшишка на магистрала „Тракия\" е от пътен възел „Калугерово\" по пътя Динката - Драгор, Пазарджик - Мало Конаре - Говедаре, и от с. Цалапица до пътен възел „Цалапица\". В два участъка трафикът през Владая има две ленти за излизащите от София, а в понеделник - две ленти ще има за прибиращите се към столицата. Алтернативен маршрут на първокласния път през Владая е магистрала „Люлин\". Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ - www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.09.21", "title": "Голямото изнасяне започна! Чака се адски трафик в цяла България, вижте алтернативните пътища"}
{"url": "http://standartnews.com/balgariya/sled_kato_stana_ministar_saprugata_na_marinov_go_posreshtnala_s_vaprosa_sega_oshte_poveche_li_shte_lipsvash_ot_vkashti-375972.html", "text": "Не съм говорил с конкретен човек за поста на главен секретар. Сондирал съм мнения. Но има длъжност заместник-главен секретар. В момента той изпълнява функциите на главен секретар. Това е Георги Арабаджиев\". Това заяви пред Нова тв новият вътрешен министър Младен Маринов. \"Притесняват ме големите очаквания, които ме карат да се мобилизирам и да се покажа във върхова форма. Надявам се и сега да е така. Но като знам с какъв екип работя в момента, имам увереност да продължа\", призна Маринов в първия си ден на висшия държавен пост. \"Семейството ми винаги ме е разбирало. Имам дъщеря на 23 години и син, който след няколко дни ще навърши 18 години. Добри деца са\", допълни той. \"Сега още повече ли ще липсваш от вкъщи?\", Това на шега ме пита жена ми, когато коментирахме новия ми пост. Тази позиция има ограничения на личната свобода.\", разказва Маринов. \"При предложението, което ще се направи за главен секретар на МВР всичко ще бъде по законов път. Искам да встъпя в длъжност, да направя съответните анализи и тогава да предприема действия. Няма договорка да съгласуваме с Обединени патриоти поста. Нямам срок за назначаване на главен секретар. Не съм говорил с конкретен човек за поста. Сондирал съм мнения. Има длъжност заместник-главен секретар. В момента той изпълнява функциите на главен секретар. Това е Георги Арабаджиев\", категоричен е новият вътрешен министър. В четвъртък президентът Румен Радев отправи критики към номинацията на Маринов за министър. Той заяви: „Просто е парадоксално: премиерът маха министър на вътрешните работи заради мърлявата работа на полицията, както той се изрази. А по закон тази мърлява работа се планира, организира, ръководи и контролира от главния секретар на МВР, който пък съответно, заради тази мърлява работа, се предлага за министър. Аз не го разбирам това\". Маринов коментира това изказване с думите: „Всеки има право на мнение и на оценка. Но аз стъпвам на фактите.\"", "date": "2018.09.21", "title": "След като стана министър, съпругата на Маринов го посрещнала с въпроса: Сега още повече ли ще липсваш от вкъщи?"}
{"url": "http://standartnews.com/balgariya/agarwood__aromat_propit_s_duha_na_iztoka-375937.html", "text": "Бутикова парфюмна колекция   включва изключителна палитра от авангардни ухания, подходящи както за мъже, така и жени, създадени от най-ценните парфюмерийни съставки, подбрани от цял свят, характерни с натуралност, богатство и върховна изтънченост на мириса. Самото име на колекцията подсказва, че това е селекция от изкусителни аромати, вдъхващи чувственост и неустоима съблазън, намекващи за страст и любов. Eau de parfum   е част от емблематичната колекция  . Този аромат за ценители представлява неповторимо цветисто - дървесно творение, въплътило богатството на   , индонезийско пачули и благороден арабски  агар. Парфюмът  носи атмосферата на Изтока и потапя в опияняваща хармония, създадена от необикновения, топъл, еротичен, опушено-землист и пикантен аромат на агарово дърво, майсторски преплетен с невинността, красотата и деликатността на розата. Извлечен от ценната смолиста дървесина на дървото агар - това е забележителен, богат на нюанси, силен и дълготраен аромат. Счита се, че е символ на престиж, лукс, благополучие и изискан вкус. Това е ароматът на крале, императори, висши аристократи и заможни персони, които единствено са могли да си позволят високата му цена. Има много легенди за произхода на Агаровото дърво, от чиято благоуханна смола се извлича етеричното масло, използвано в парфюмерията. Негова родина е Индия и страните от Югоизточна Азия и е  известно е още като Уд (Oud или Oudh). Агаровото дърво се счита за мистично „ухание на боговете\", което пленява със своя блажен аромат. То е било почитано през хилядолетията заради огромната си целебна сила и способност да лекува, както на физическо, така и на емоционално, умствено и духовно ниво. Опияняващият аромат предизвиква усещане за блаженство, дълбоко вътрешно спокойствие и емоционална стабилност, което го прави изключително ценно ароматерапевтично средство. Според вярванията, то пропъжда негативните мисли и енергии  и създава в дома атмосфера на спокойствие, хармония и комфорт. Благодарение на магическата си сила, уханието му привлича късмета, благополучието и любовта. Не на последно място е и всепризнат афродизиак - най-мощният, който човечеството познава. Eau de parfum  - екзотика, магия и изкушение.Един парфюмериен шедьовър от колекцията ", "date": "2018.09.21", "title": "AGARWOOD – аромат, пропит с духа на Изтока"}
