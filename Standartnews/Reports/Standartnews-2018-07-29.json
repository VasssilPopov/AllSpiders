{"url": "http://standartnews.com/biznes/registrirat_pomalko_narusheniya_po_chernomorieto_ot_minalata_godina-374154.html", "text": "Продължаваме да откриваме нарушения, независимо, че като процент те са по-малко от миналата година, заяви министърът на туризма Николина Ангелкова за проверките по Черноморието в интервю за Нова телевизия. „Наблюденията ни от проверките показват, че всички туристи и потребители все повече се запознават с правата, които имат по закон\", заяви министърът. „Най-фрапантните и интереси случаи, които имахме по Северното Черноморие, са свързани с два хотела - в Златни пясъци и в село Топола\", посочи Николина Ангелкова. „Хотелът в Златни пясъци е категоризиран с 4 звезди през 2011 година от тогавашното Министерство на икономиката, енергетиката и туризма, но не отговаря на тази категория. Липсват 3 от основните помещения, които се изискват - лоби бар, бар басейн и фризьорски салони. Помещенията ги има, но не функционират\", обясни тя. „Липсват и сифони в банята, което е много странно предвид изискванията за разрешение за строеж\", коментира Ангелкова. „Незабавно стартирахме процедурата за понижаване на категорията\", обяви министърът на туризма. Данните ни показват, че за юни месец имаме 4,7% ръст, над 1 млн. туристи, в сравнение с миналата година. Това каза още Ангелкова. „От януари до юни имаме над 3,6 млн. чуждестранни туристи, което е над 8.9% ръст\", обяви тя. В отговор на въпрос запазва ли се ръстът на туристите въпреки лошото време министърът посочи: „За момента ръстовете от около 5% се запазват\". „Надявам се, да успеем да постигнем 5% ръст за летния туристически сезон. Той е ключов за туризма ни, защото формира 70% от туристическия поток\", коментира Николина Ангелкова. „Туристите могат да намерят телефоните и е-мейлите ни на сайта на министерството. 24/7 могат да намерят контакт с нас. След работно време сигналите се записват и им се отговаря на следващия ден\", каза още министърът.", "date": "2018.07.28", "title": "Регистрират по-малко нарушения по Черноморието от миналата година"}
{"url": "http://standartnews.com/balgariya/borisov_za_bsp_neka_si_hapnat_i_piynat_na_buzludzha__te_obichat-374158.html", "text": "Каква мощ са демонстрирали? В Нови пазар в цялата община имат един кмет, в Шумен – един. Това е страшна мощ. Нека да си хапнат и пийнат, те обичат. Това беше реакцията на премиера Бойко Борисов пред журналисти в Нови пазар по повод традиционния събор на социалистите на връх Бузлуджа. Министър-председателят присъства на церемония по откриване на обновените административни сгради на полицейския участък и пожарната, както и на санирани блокове. „Не бива да се харчи енергия, това си е тяхна традиция. Сега много злини са направени в България за тези десетилетия управление, но да не им разваляме празника. Нашата работа е да показваме какво е било и се радвам, че вече кметовете започнаха, слагат снимки на това, което е било и слагаме снимки на това, което сме направили. Можете спокойно да им покажете: „Това беше по време на управлението на БСП, а сега е така\". Аз знам какво е да си кмет по управление на БСП – в София щяха да уморят хората. Не помните ли, направиха криза с боклука. Защо после няма никакви кризи? Не помните ли техният лидер, когато ходеше да мие с Вълка улиците в София? Те ще ми говорят за кметове какво са правили, какво са мъчили, да не говорим, че са ги и трепали преди години, около 44-та. Но честит им празник, ние показваме\", коментира Борисов. „Всеки кмет на Нови пазар от БСП може да седне при моя кмет и да каже: „Аз направих това и това и мога да кажа това и това\". Каква мощ? Аз три пъти им занесох властта. Диктаторът отиде и им каза: „Моля ви се вземете, управлявайте, ето ви оставката\". Три пъти го правих, дето се вика, смеят ми се сега, и те не могат. Е и какво – на шест месеца да правим избори, това ли иска държавата и това ли се очаква? Те са опозиция, а ние не можем да делим кметовете. Най-много кметове имат ГЕРБ и ДПС. Сега да не даваме на кметовете на ДПС?\", попита премиерът и уточни, че там навсякъде живеят и хора, които са членове на ГЕРБ, и на БСП. „Шумен колко години – пречиствателна станция им направихме, зала, 28 блока санирани, кръгово и чакате стадиона. Поне да не го бяха разрушили, а не да го направим. Нека се забавляваме с тях, не са лоши. Колелета карат, коне карат\", добави още Бойко Борисов.", "date": "2018.07.28", "title": "Борисов за БСП: Нека си хапнат и пийнат на Бузлуджа - те обичат"}
{"url": "http://standartnews.com/lyubopitno/kak_svetat_vidya_naydalgoto_lunno_zatamnenie_za_tozi_vek_snimki-374145.html", "text": "Тази нощ наблюдавахме най-дългото лунно затъмнение за този век. Явлението се наблюдаваше с невъоръжено око от България. Най-добре то се виждаше от Източна Африка, Близкия Изток и дори Централна Азия. Том затъмнението продължи над 6 часа. За България най-дългото лунно затъмнение за този век започна в 21:24 часа на 27 юли. Пълната фаза беше от 22:30 часа до 0:13 часа на 28 юли. По същото време планетата Марс се намираше в т. нар. \"Велико противостояние\" - най-близо до Земята и в такава позиция спрямо Слънцето, че също се вижда по-ярка и червена от обикновеното - всъщност този юли Марс е най-ярък на небето за последните 15 години. В Средновековна Европа лунните затъмнения са били наричани Кървава Луна, като явлението е било много плашещо за живеещите по това време. Това наименование произхожда от стария завет, като според християнските митове Кървавата Луна предвещавала много тежки времена, войни, болести и самия Страшен съд или Второто пришествие на Исус. Древните китайци, както и маите и инките, смятали че Кървавата Луна се случва когато някакво животно - дракон или ягуар се опитва да изяде Луната, като явлението също е носело тревоги. В района на Месопотамия дори били извършвани човешки жертвоприношения след като Луната възвръщала нормалния си цвят.", "date": "2018.07.28", "title": "Как светът видя най-дългото лунно затъмнение за този век (СНИМКИ)"}
{"url": "http://standartnews.com/balgariya/zampredsedatelyat_na_bsp_dzhendar_ideologiyata_e_dalech_ot_nas-374151.html", "text": "\"Ние работим за предсрочни парламентарни избори от деня, в който минаха предишните. Структурите се намират в кондиция\", заяви заместник-председател на БСП Кирил Добрев. Изказването му дойде малко преди началото на традиционния събор на партията в местността \"Историческа поляна\" под връх Бузлуджа. \"БСП инвестира не просто в нови лица. БСП е партията, която може да предложи новия морал\", допълни той. Запитан дали смята Закона за горивата за лобистки, Добрев заяви: \"Не мога да преценя дали законът е лобистки. Историята, която се развива около този закон, е свързана с намаляване на контрабандата. 1 милиард лева от тази паралелна държава се крадат от горивата\". Относно решението на Конституционния съд да отхвърли Истанбулската конвенция: \"Смятам, че правдата възтържествува. Ние имаме изключително изчистени позиции по тази тема\". \"Далеч от нас е тази джендър идеология\", допълни той.", "date": "2018.07.28", "title": "Зам.-председателят на БСП: Джендър идеологията е далеч от нас"}
{"url": "http://standartnews.com/balgariya/buzludzha_poiska_ostavka_na_pravitelstvoto_i_predsrochni_izbori-374156.html", "text": "По последна информация около 50 хиляди социалисти, симпатизанти на лявата идея и фенове на Горан Брегович се събраха на историческата поляна под връх Бузлуджа, за да отбележат 127 години от организираното социалистическо движение в България. \"Тук ни събра бъдещето, да си върнем държавата,  суверенитета и достойнството като народ\", каза в словото си лидерът на БСП Корнелия Нинова. По думите й, социалистите имат смели идеи, неподкупни са и са готови да стигнат докрай. Нинова призова да се обединят в името на децата и справедливостта. В речта си Корнелия Нинова очерта основните акценти от \"Визия за България\", която беше одобрена миналата седмица на Националното съвещание на БСП. \"Предлагаме държавата да не приватизира и концесионира националните ни богатства - плажове, гори, жп линии. Предлагаме държавата да създаде свое собствено родно производство, всички заедно да направим българската икономика, да направим програма за това как да се развива всеки регион в България\", заяви лидерът на БСП. \"Всеки нов ден на управление на това правителство е пагубен за България. Управление от скандал в скандал, от криза в криза. ГЕРБ се провалиха в две основни европейски политики - създаването на равни условия за икономическата активност на хората, която единствено дава силен растеж. И второ - в социалната защита - за децата, за групите в неравностойно положение, за младите, за възрастните, дори за работещите българи. Предсрочните избори са спасителни за България. Само те могат да дадат нова перспектива на страната, затова БСП трябва да работи, за да предизвика и спечели предсрочни парламентарни избори. Това заяви в словото си лидерът на ПЕС Сергей Станишев. По думите му европейските социалисти са тези, които се противопоставят на опасните сценарии за Европа на различни скорости, за Европа, която наказва и разделя. \"Нашият сценарий е различен. Той е за Европа, която защитава хората и създава равни шансове, която е солидарна и инвестира в младите. Която работи за сближаване на страните в стандарта на живот и в икономическото им развитие. А това можем да постигнем само всички заедно.\", бе категоричен Станишев. За оставка на кабинета и предсрочни парламентарни избори призова и Красимир Митов, председател на Националния синдикат \"Защита\". Въпреки дъжда, традиционният базар, освен кебапчета и бира, предлагаше чаши и стикери с образите на политици, сред които и на президента Румен Радев. И тази година най-продавани бяха чашите с образите на Тодор Живков и Сталин, каза за БТА Джан Алам Реза от Афганистан, който от 20 години живее в Казанлък и търгува със сувенири. Съборът на социалистите започна с поднасяне на цветя и венци пред паметниците на Димитър Благоев и Хаджи Димитър. На Историческа поляна бяха депутати и евродепутати от левицата, кметове.", "date": "2018.07.28", "title": "Бузлуджа поиска оставка на правителството и предсрочни избори"}
{"url": "http://standartnews.com/balgariya/stanishev_s_othvarlyaneto_na_istanbulskata_konventsiya_ks_spasi_upravlyavashtata_koalitsiya-374157.html", "text": "С решението си да обяви Истанбулската конвенция за противоконституционна, Конституционният съд (КС) е спасил управляващата коалиция. Така президентът на ПЕС Сергей Станишев коментира пред журналисти на Историческата поляна на Бузлуджа решението на КС по повод на Конвенцията на Съвета на Европа за превенция и борба с насилието над жени и домашното насилие, съобщиха от пресофиса на Станишев. Той участва в традиционния събор на левицата на Бузлуджа. \"Истанбулската конвенция беше непреодолимо, фундаментално различие между ГЕРБ и Патриотите. Всяко друго решение щеше да предизвика дълбок разрив между политическите субекти в управлението, което и бездруго се тресе от постоянни скандали и противоречия\", е казал Станишев. Според него обявяването на Истанбулската конвенция за конституционносъобразна би означавало падане на правителството на ГЕРБ и Патриотите. В този смисъл прозира ясна и очевидна политическа конюнктура в решението на КС, чиито мотиви са слаби и неубедителни, е допълнил лидерът на ПЕС. Станишев смята, че решението на КС е тъжна новина за България, защото ясно показва, че Законът отстъпва пред политическия натиск. Според него това е лоша новина и за БСП, защото колкото по-бързо се разпадне управляващата коалиция, толкова по-бързо левицата в България ще дойде на власт и ще предложи нужното на страната ляво управление. \"Единствената добра новина след решението на КС е изявлението на БСП, че ще внесе предложените от широк кръг граждански организации законодателни промени срещу насилието над жени и деца - ангажимент, който българските социалисти поеха вследствие на наскоро приключилата мисия на ПЕС в София. Колкото по-бързо тази законодателна защита бъде внесена и приета в парламента, толкова по-скоро България ще даде ясен знак пред Европа и света, че не толерира домашното насилие\", е допълнил Станишев.", "date": "2018.07.28", "title": "Станишев: С отхвърлянето на Истанбулската конвенция КС спаси управляващата коалиция"}
{"url": "http://standartnews.com/balgariya/v_gerb_smyatat_che_skrita_tsel_na_bsp_e_otnovo_da_yahne_publichnite_finansi-374159.html", "text": "Това, което предлага БСП, е нескопосан опит на социалистическия доктор Франкенщайн да създаде чудовище, което да яхне публичните финанси, заяви на брифинг експертът от ГЕРБ Антон Тодоров, цитиран от Агенция Фокус. „Това, което чухме във „Визия за България\" и в казаното на Бузлуджа днес ни води до един извод - че това е „тържество на бесовете\", коментира той. „Това, което БСП предлага е див популизъм\", обяви Тодоров. „Много скъпо ни струват седенките на БСП, те хапват и пийват\", посочи той. „Можем да кажем, че БСП води активен задгробен живот, претенцията ѝ да се добере до властта трябва да се смята за заплаха за българите\", обясни Антон Тодоров. „Страната ни има експорт от 52 млрд. лева - няма да чуете това от нито един член на БСП\", каза още той. БСП е в период, в който се опитва да смени политическия си пол, от социалисти да станат консерватори, каза на същия брифинг депутатът от ГЕРБ Тома Биков. „Говоренето на БСП разделя обществото, прави единството невъзможно\", обяви той. „Това е симптом за загуба на политическа идентичност и на криза на идентичността в БСП\", коментира Биков. „Корнелия Нинова заговори за християнски ценности, докато е лидер на социалистическа партия, която се уповава на Маркс\", посочи депутатът. „БСП са единствената обществена група, която празнува кълнейки и хулейки други хора. Ние си подаряваме подаръци или палим свещи, така отбелязваме празници\", каза още той. „Визия за България\" е сборник с есета от слаби автори, е мнението на друг депутат от ГЕРБ - Александър Иванов за предложената от БСП „Визия за България\". „Една трета съдържа неясни послания, една трета съдържа отломки от програма им, с която загубиха изборите, една трета са глупости\", обяви той. „С тяхната програма ще останем в периферията на Европа\", коментира Иванов. „Тази програма не съдържа нито една скала, нито една графика или скала. За мен като икономист е трудно да я коментирам\", посочи депутатът. „Без никаква икономическа обосновка, искат да се заиграят наново с управлението, което за радост не им беше дадено от избирателя вече 10 години и с право\", каза още Иванов. Основна мисия на политиците е да поемат негативната енергия и да я превръщат в ефективни решения, а не да хвърлят омразата си и да я преработват в глупост. Това прави БСП, откакто Корнелия Нинова е лидер, каза още Тома Биков. „ГЕРБ не са депутатите и министрите, ГЕРБ са 1,1 млн. души\", посочи той. „Те част ли ще бъдат от народа, за който говорят. Кого нарича народ Корнелия Нинова, само избирателите на БСП ли са народът\", попита Тома Биков. „Това е опасно за обществото, не за ГЕРБ. За нас БСП са лесен противник\", заяви той. „Избирателите ни преживяват тежко тези обиди, те също имат нерви. Непрестанно се опитваме да ги успокояваме\", каза още той. Ако нямаше давност на приватизационните сделки Корнелия Нинова щеше да отиде в Сливен, северно изложение, твърд нар и много строги надзиратели, категоричен бе Антон Тодоров. „След приватизацията на „Техноимпекс\" има източване на стотици левове с фиктивни договори с адвокати от Мароко\", обяви той. „Не мога да разбера с кои очи говори тя за приватизация. Ако си част от проблема, няма как да си част от решението\", коментира Антон Тодоров. В отговор на въпрос докъде са стигнали сигналите на ГЕРБ в Прокуратурата той обясни: „Сигналът за Елена Йончева е пресен, очакваме до есента Прокуратурата да реагира\". „По сигнала ни за Златица има второ досъдебно производство, Специализираната прокуратура работи\", посочи той. „Самата БСП видя какъв е кметът на Сопот Деян Дойнов и го изгониха, както и заместника му\", обяви Тодоров. „Дори и БСП са видели какви са техните хора\", коментира той и допълни, че ГЕРБ са осветлили случая. „Президентът Румен Радев трябва да ни благодари или поне да бъде доволен\", каза още той.", "date": "2018.07.28", "title": "В ГЕРБ смятат, че скрита цел на БСП е отново да яхне публичните финанси"}
{"url": "http://standartnews.com/balgariya/ekshan_v_tsentara_na_sofiya_psihichno_bolen_vdigna_na_krak_otryada_za_borba_s_terorizma-374153.html", "text": "Агресивен психично болен мъж вдигна на крак полицията в София в ранните часове на съботния ден. Той изгони родителите си и се барикадира в семейното жилище до пл. „Славейков\", предава Бтв. Появи се информация, че мъжът е въоръжен. На мястото бяха изпратени полицаи и спецотряд за борба с тероризма. Сградата беше евакуирана. Психолози преговаряха с мъжа и в крайна сметка беше решено родителите му да пренощуват другаде, а той да бъде оставен да се успокои през нощта. В резултат и полицейските сили се изтеглиха. Според неофициална информация мъжът и преди се е държал агресивно.", "date": "2018.07.28", "title": "Екшън в центъра на София! Психично болен вдигна на крак отряда за борба с тероризма"}
{"url": "http://standartnews.com/svyat/deyli_meyl_arestuvaha_gerinikol_v_parizh-374150.html", "text": "Певицата Гери-Никол и нейна приятелка бяха арестувани в Париж, твърди британският таблоид \"Дейли мейл\". Случката е станала преди дни. Двете момичета решили да се позабавляват, изпълнявайки \"туърк\" танц пред Айфеловата кула. Така обаче те попречили на движението на колите. Причина за ареста е нарушаване на обществения ред, посочва изданието. На видео, заснето от самите тях, се вижда как те правят пози по средата на пътя, а покрай тях преминават коли. Впоследствие изпълнителката качи кадрите в профила си в Instagram, като написа на английски: \"Локацията няма значение\". NOVA опитва да се свърже с тийн звездата. Засега обаче тя не е открита за коментар. Очаквайте подробности!", "date": "2018.07.28", "title": "\"Дейли мейл\": Арестуваха Гери-Никол в Париж"}
{"url": "http://standartnews.com/svyat/misteriyata_s_bliznachkite_ot_pozhara_v_atina_priklyuchi_tragichno-374152.html", "text": "9-годишните близначки, които изчезнаха мистериозно по време на огромния пожар в Атика, са били открити мъртви. Това потвърди приятел на семейството във Фейсбук, съобщава „Грийк рипортър\". Докато бушувал пожарът в селището Мати, баща на София и Василики Филипополу ги видял в репортаж по телевизията. Двете момичета били спасени и качени на риболовна лодка край пристанището в Рафина. Те били придружени от непозната двойка и две по-големи момичета. Близначките били по банските си костюми, но загърнати в одеяла. Малко след това момичетата мистериозно изчезнали, а и към момента няма никаква следа от тях. Баща им Янис Филипопулос трескаво издирваше хората, около които били децата му, за да разбере какво се случва с тях, но безуспешно. Дни по-късно стана ясно, че момиченцата са открити мъртви заедно с баба си и дядо си. Най-малко 91 души загинаха в пожара около гръцката столица Атина.", "date": "2018.07.28", "title": "Мистерията с близначките от пожара в Атина приключи трагично"}
{"url": "http://standartnews.com/balgariya/gotovi_sa_11_km_ot_ogradata_s_rumaniya_sreshtu_afrikanskata_chuma__po_prasetata-374161.html", "text": "Единайсет километра от оградата, която се поставя по сухопътната граница с Румъния, за да се възпрепятства движението на диви свине и разпространението на африканска чума, вече са готови, съобщи министърът на земеделието, храните и горите Румен Порожанов пред журналисти в Шабла. Порожанов участва в оперативно заседание, на което ръководители на ветеринарни и горски служби от Североизточна България са докладвали за предприетите мерки за ограничаване на риска от заразата. На още осем километра коловете за оградата са забити, а на други шестнайсет километра са разнесени, отбеляза Порожанов. Оградата по цялото протежение на границата достига 133 километра. По думите на министъра близо 500 служители на държавните горски стопанства са ангажирани в работата по оградата и в контрола на границата, като патрули следят и през нощта за движение на диви свине. Той коментира, че досега патрулите не са забелязали движение на диви прасета, чиито набези се очаква да започнат след прибирането на реколтата. Цялата ограда ще бъде подсилена със спираловидна режеща тел, което ще оскъпи съоръжението, а финансовият ресурс ще бъде за сметка на държавните горски стопанства, добави министърът. Участъкът от предпазната ограда от ГКПП - Дуранкулак, до морската зона е завършен. Цялото 40-километрово съоръжение между граничните пунктове Дуранкулак и Кардам в Добричка област ще бъде поставено до края на идващата седмица, съобщи директорът на Североизточното държавно предприятие Веселин Нинов. Горските служители информираха на пресконференцията, че в близките дни по граничното трасе през всеки 50 метра започва и разпръскването на репеленти - отблъскващи дивите свине вещества. „Тук бяха и регионалните директори на БАБХ в Русе, Силистра, Добрич и Варна. Темата за домашните прасета е изключително важна. В момента тече идентификацията на тези стопани. Не мога да не отбележа, че има много стопани, които отглеждат прасета без да са ги регистрирали – за съжаление, това в България съществува като практика. Така че обхващането на тези стопани – особено тези, които са в 10-километровата зона около индустриалните комплекси, е изключително важно. Както нашите служители от БАБХ, така и кметовете и областните управители, работят, за да определим дали тези животни като рискови да се „усвоят\", както се казва\", обясни Порожанов. Той посочи като основен проблем в Румъния са огнищата именно на домашните животни. „В една-единствена индустриална ферма, която е засегната там, са малко над 40 хил. животни, а останалите всички са домашни животни. Това, което попитах днес при колегите, е дали е имало случаи на заболели диви прасета - има два или три такива случая. Има много теми, които са свързани със ситуацията с дезинфекция, така че ще видим и тя как върви. Вчера стана ясно, че под контрол са абсолютно всички ГКПП-та, така че да можем да осигурим максимална дезинфекция\", поясни Порожанов. На въпрос дали оградата ще се оскъпи, той отговори: „Мрежата „Бруно\" ще оскъпи оградата, но това ще бъде за сметка на държавните предприятия\".", "date": "2018.07.28", "title": "Готови са 11 км от оградата с Румъния срещу африканската чума  по прасетата"}
{"url": "http://standartnews.com/balgariya/pravitelstvoto_polaga_usiliya_za_vseki_edin_balgarski_grad_zayavi_premierat-374160.html", "text": "За последните няколко години над 20 млн. лева са влезли в Нови пазар, съобщи премиерът Бойко Борисов, който участва в откриването на 23 санирани сгради в Нови пазар, цитиран от правителствената информационна служба. Той подчерта, че знае проектите във всяко едно населено място, както и че правителството полага усилия за всеки един български град. Премиерът посочи, че бързото развитие на инфраструктурата дава възможности за разрастване на бизнеса и разкриването на нови работни места. „Инспектирахме строежа на магистрала „Хемус\" - от Ябланица много са напреднали\", каза Борисов и допълни, че от средата на август се очаква и първа копка на строежа от Белокопитово. „Ако всяко правителство си е вършило работата, сега нямаше да има нужда да правим по 3 сгради наведнъж\", подчерта премиерът Борисов. Той акцентира върху резултатите от политиката в сферата на инфраструктурата. „Нашата работа е да показваме какво е било и се радвам, че вече кметовете слагат снимки на това, което е било и това, което сме направили. Така, че можете спокойно да им покажете - това беше по времето на управлението на БСП, това е сега. Аз знам какво е да си кмет, когато управлява БСП\" подчерта министър-председателят и даде пример с кризата с боклука в София. „Три пъти им поднасях властта и какво - на шест месеца правим избори? Това ли иска държавата и това ли се очаква\", попита Борисов в контекста на исканията на БСП за предсрочни избори. В Нови пазар бяха санирани 20 многофамилни жилищни сгради и 3 обществени, сред които са полицията, пожарната и сградата на Общината. Финансирането на проектите, което възлиза на обща стойност 15 450 885 лева, е отпуснато от Националната програма за енергийна ефективност на многофамилни жилищни сгради и Оперативна програма „Региони в растеж\". След изпълнението на проектите 30% от населението на Нови пазар вече живее в санирани жилища. Сградите на полицията и пожарната са с поставена топлоизолация, нова отоплителна система, осветление и дограма. Допълнително е извършено и конструктивно укрепване, подменени са ВиК и ел. системите. Пожарната служба в град Нови пазар обслужва територията на две общини – Нови пазар и Каспичан, като осигурява пожарната безопасност в 27 населени места. На територията, обслужвана от Районна служба „Пожарна безопасност и защита на населението\" – Нови пазар, са разположени близо 13 000 хектара гори, важни пътни артерии, както и националните археологически и исторически резервати Плиска и Мадара.", "date": "2018.07.28", "title": "Правителството полага усилия за всеки един български град, заяви премиерът"}
{"url": "http://standartnews.com/svyat/polsha_otkazva_da_stroi_ograda_po_iztochnata_si_granitsa_zaradi_chumata_po_svinete-374149.html", "text": "\"Полските власти се отказаха от намерението си да строят заграждения по източната си граница с цел да се спре разпространението на африканската чума по свинете\". Това заяви министърът на селското стопанство на страната Ян Ардановски, цитиран от ТАСС и БТА. \"Оградата е неефективна. Получихме мнение от Европейската агенция за безопасност на храните, която каза, че такива дълги огради - а нашата трябва да бъде дълга 1120 км - не вършат работа\", посочи министърът. Според него предвидените за строежа на оградата средства ще бъдат пренасочени към повишаване на биологическата сигурност. \"Приемам и идеята да се окаже помощ на ловните отряди, особено в крайграничната зона\", добави Ардановски.", "date": "2018.07.28", "title": "Полша отказва да строи ограда по източната си граница заради чумата по свинете"}
{"url": "http://standartnews.com/svyat/naymalko_500_sgradi_pogalnal_gorskiyat_pozhar_v_kaliforniya-374147.html", "text": "Американските пожарникари заявиха, че най-малко 500 сгради са били изпепелени при горските пожари в Северна Калифорния, а 5000 са под заплаха, предаде АП. Това са обновени данни, но се очаква броят на изгорелите постройки да нарасне. Вчера беше съобщено за 65 изгорели постройки при бързо разрастващия се пожар в окръг Шаста. Снощи огънят вече се беше разпрострял на площ от 194 кв. км. Той възникна в понеделник, предизвикан от повреда на автомобил. В четвъртък излезе напълно извън контрол, премина през две малки селища и стигна до град Рединг. Десетки хиляди хора напуснаха града от страх за живота си. Двама пожарникари загинаха при гасенето на огъня. Заради горските пожари долината Йосемити в едноименния национален парк ще остане затворена за посетители още седмица. В канадската провинция Онтарио бушуват пожари, които пожарникарите не могат да овладеят. Горят около 30 000 хектара. Регистрирани са 45 огнища, но пожарникарите са овладели и спрели разпространението на огъня само в 30. Няма данни за жертви и пострадали.", "date": "2018.07.28", "title": "Най-малко 500 сгради погълнал горският пожар в Калифорния"}
{"url": "http://standartnews.com/svyat/petima_dushi_byaha_otkriti_zastrelyani_v_shtata_teksas-374148.html", "text": "Трима души са открити застреляни вчера в дом за възрастни хора в Робстаун, в щата Тексас и още две тела са намерени в близка къща, предаде ДПА. Според полицията вероятно има връзка между убийствата. Сред убитите е и стрелецът. Полицията каза, че заплахата е \"неутрализирана\". Домът за възрастни хора е затворен след престъплението. Обстоятелствата, свързани с него, още не са известни, добавя ДПА. ", "date": "2018.07.28", "title": "Петима души бяха открити застреляни в щата Тексас"}
{"url": "http://standartnews.com/balgariya/shofyori_vse_poveche_syadat_zad_volana_sled_upotreba_na_narkotitsi_i_alkohol_-374162.html", "text": "\"Все по-често колегите се натъкват на управление на моторно превозно средство след употреба на наркотици и алкохол. Въпреки това продължават пътнотранспортните произшествия\", заяви главният секретар на МВР Младен Маринов в коментар за специализираните полицейски операции, които се провеждат на територията на цялата страна в различно време на денонощието. Маринов бе на посещение в Нови пазар, където пристигна заедно с премиера Бойко Борисов, за да види как са ремонтирани сградите на полицейското управление и местната пожарна служба. \"Целта на тези акции е да се повиши функционалността на полицейските сили и да се използва целенасочено към определен вид престъпления съобразно оперативната обстановка във всяко населено място - някъде има селскостопански райони, на друго място има гористи масиви, които са обект на престъпления. В момента голям ресурс се ползва за морските курорти\", обясни той. \"Като статистика мога да кажа, че към момента имаме намаление на убитите в сравнение с период на миналата година - 43 човека по-малко. Всеки един човешки живот е изключително ценен. Същата е статистиката и при ранените, и при броя на пътно-транспортните произшествия, но това е един показател, по който трябва ежедневно да се работи\", изтъкна още главният секретар. Относно обновената административната сграда на РУ - Нови пазар той посочи, че условията на работа са сред основните неща, които мотивират служителите и правят по-лесна и резултатна тяхната работа. „Смятам, че колегите са мотивирани да работят, от нас и от ръководството на ОДМВР - Шумен се иска добра организация, правилно планиране, правилно определяне на основните проблеми и приоритети, които трябва да се изпълняват, за да може населението да се чувства сигурно и спокойно\", каза гл. комисар Маринов.", "date": "2018.07.28", "title": "Шофьори все повече сядат зад волана след употреба на наркотици и алкохол"}
{"url": "http://standartnews.com/balgariya/mareshki_tazi_koalitsiya_izkopa_novo_dano-374155.html", "text": "\"Тази седмица малкият коалиционен партньор не знам колко дълбоко е изкопал дупката в дъното. Защото дъното беше достигнато със сформирането на тази коалиция. Изложиха се максимално, изложиха българския парламент. Изложиха и българския народ\". Това заяви пред Нова телевизия лидерът на ВОЛЯ и заместник-председател на парламента Веселин Марешки. Той засегна темата за Закона на приватизацията, върху който президентът Румен Радев наложи вето. Запитан защо представителите на ВОЛЯ също не са надали глас, Марешки поясни: \"В последния момент депутат от ВМРО вкарва някаква точка тихомълком и изненадва всички. В крайна сметка ние сме 12 човека и трудно можем да огреем навсякъде\". Политикът коментира думите на министъра на отбраната Красимир Каракачанов, че позицията на ВОЛЯ е \"полуопозиционна\": \"Всяко нещо, което е в полза на българския народ, ние ще го подкрепяме. Каракачанов може да е спокоен - ако предложи нещо, което е добро, ние ще го подкрепим\".", "date": "2018.07.28", "title": "Марешки: Тази коалиция изкопа ново дъно"}
{"url": "http://standartnews.com/balgariya/korneliya_ninova_nastoyava_da_smenya_modela_na_upravlenie_v_balgariya-374142.html", "text": "Лидерът на БСП Корнелия Нинова коментира идеята, наречена „Визия за България\", като изтъкна, че целта ѝ е да се сложи край на порочното управление на страната, в което властта и икономиката са се сраснали. Ключов въпрос в проекта е връщането на държавата в редица отрасли, но отрече това да е национализация. По думите ѝ БСП не е антиевропейска партия, защото иска да повдигне въпроса за последтвията и условията за приемане на еврото. Когато критикуваш властта, независимо от позицията си, върху теб се хвърля цялото мракобесие на цялата държавна машина - на този модел искаме да сложим край с „Визия за България\", каза Нинова в интервю за предаването „Панорама\" по БНТ. Има модел на срастване на власт и пари, политици и олигархия, които крадат от народа си и си измислят правила, а такъв по думите на Корнелия Нинова е Закона за приватизацията, на който президентът Радев наложи вето. Тя изтъкна, че единствена БСП е гласувала срещу закона. „Визия за България\" е поглед напред, защото в момента моделът на срастване на политика и икономика е моделът на прехода, в който са участвали всички партии, заяви Корнелия Нинова. БСП е била наричана „антиевропрейска\", когато е представила идея за борба с двойния стандарт на храните и се е противопоставила срещу ратифицирането на Истанбулската конвенция, заяви Корнелия Нинова, като изтъкна, че сега това се случва за трети път, защото БСП иска да инициира разговор за последствията и условията при приемането на еврото. Във външната ни политика по отношение на Европа имаме друга алтернатива - изправена в ЕС и защитаваща националния си интерес, заяви Корнелия Нинова. Според нея доказателство за това е успехът с Истанбулската конвенция. Въпрос, който БСП поставя с „Визия за България\", е връщането на ролята на държавата в икономиката, образованието, здравеопазването, инфраструктурата, в подготовката на кадри, заяви Нинова. Трябва да се спре моделът, в който държавата се отказва от ключови сектори и ги предава на корпоративни интереси, допълни тя. Според нея не може да се говори за „национализация\" и „връщане назад\". „Имаме общи неща, които ни обединяват, ще има и различия, така че ще има хора в БСП, които няма да са съгласни с тези идеи\" - така Нинова коментира неразбирателствата в партията.", "date": "2018.07.28", "title": "Корнелия Нинова настоява да сменя модела на управление в България"}
{"url": "http://standartnews.com/balgariya/tsvetanov__kategorichen_che_koalitsiyata_e_obedinena_i_izpalnyava_programata_si-374141.html", "text": "Една дълга връзка винаги е съпътствана от много страст. Така председателят на парламентарната група на ГЕРБ Цветан Цветанов коментира в предаването \"Панорама\" по БНТ трусовете в управляващата коалиция през последната седмица. Най-важното е, че всички се обединихме около изпълнението на коалиционната програма. Думите му са по повод равносметката на последния политически сезон, чийто край депутатите сложиха днес и страстите, които се разгоряха в последните дни. По думите му няма разминавания в коалиционното споразумение и управленската програма. „Дрязгите за съжаление съпътстват политическия живот години наред. Но трябва всеки един да направи своя извод\", обясни той. Цветанов коментира и скандала с промените в закона за приватизация и обвиненията, че те са лобистки. „Когато се развихри скандалът, всичко отиде към председателя на Конфедерацията на работодателите и индустриалците в България и мисля, че това персонализиране не беше необходимо. Един ден преди да излезе ветото, ние вече бяхме готови със законопроект, който да отмени тези текстове\", обясни Цветанов. „Аз смятам, че към бизнеса трябва да се отнасяме с уважение\", смята Цветанов. По думите му всички са подкрепили мотивите, но проблемът е, че БСП са се възползвали ненужно от дебата в пленарна зала. Това, което е заложено като бюждет, работи добре, смята още Цветанов. „Аз съм убеден, че приходните агенции ще бъдат с по-добра отчетност и ще можем да имам БВП 5 милиарда лева\", смята той, като допълни, че се надява управленският мандат да приключи с по-високи заплати. Заиграването със страховете на хората заради чумата по козите и овцете е безотговорно поведение, категоричен е депутатът от ГЕРБ. Някой трябва да носи отговорност за действията си, когато саботира действията на българските институции, допълни още Цветанов по повод разразилите се страсти около чумата по дребните преживни животни. „Искам да попитам представителите на БСП, ако се разрасне (бел. ред. чумата), БСП ще поеме ли отговорността\", попита Цветанов. Според него целта на опозицията е една. „Целта е една – влизане във властта през задния вход и дестабилизиране на страната\", категоричен бе председателят на ПГ на ГЕРБ. Относно отхвърлената от Конституционния съд Истанбулска конвенция той коментира, че това е решението, което трябва да стане задължително за политиците. По думите му в никакъв случай не трябва да се спира борбата с насилието срещу жените.", "date": "2018.07.28", "title": "Цветанов  категоричен, че коалицията е обединена и изпълнява програмата си"}
{"url": "http://standartnews.com/balgariya/dnes_e_traditsionniyat_sabor_na_bsp_na_buzludzha-374146.html", "text": "Днес се провежда традиционният събор на БСП на историческата поляна на Бузлуджа, който Канал 3 ще излъчи НА ЖИВО! Специално за събитието ще свири световноизвестният музикант Горан Брегович. Формален домакин на събора, който се провежда от лятото на 1991 година, е областното ръководство на БСП-Габрово. Общинската организация на БСП-Габрово организира транспорт, във връзка с провеждането на тържествата по случай 127 години от основаването на БСП. На 28 юли (събота), 8:00ч. от площад „Възраждане\" ще тръгват автобуси от Габрово за Бузлуджа. Билетите за пътуването могат да бъдат заявени в офиса на БСП – Габрово на ул. „Чардафон\" 19. Телефон за връзка 066/80-77-47.", "date": "2018.07.28", "title": "Днес е традиционният събор на БСП на Бузлуджа"}
{"url": "http://standartnews.com/balgariya/temperaturite_se_vdigat_no_dazhdovnoto_vreme_ostava-374144.html", "text": "Днес преди обяд, над повечето райони, ще има разкъсана облачност, в отделни райони до слънчево. След обяд и до полунощ отново ще се развива купесто-дъждовна облачност и на много места ще има краткотрайни, в отделни райони интензивни валежи, придружени от гръмотевици и временни усилвания на вятъра. Остават условията за градушки. Температурите слабо ще се повишат, но ще останат по-ниски от обичайните за Горещниците - максималните ще бъдат между 28° и 33°. Атмосферното налягане е по-ниско от средното за юли - слабо ще се понижи. Над Черноморието преди обяд ще има временни разкъсвания на облачността. Около и след обяд облачността, купеста и купесто-дъждовна, ще е значителна. На много места ще превали и прегърми. Максимални температури на въздуха: 27°-30°. Температурата на морската вода е 25°-27°. Вълнението на морето ще бъде 1-2 бала. Над планините преди обяд ще има временни разкъсвания на облачността. Около и след обяд облачността, купеста и купесто-дъждовна, ще е значителна. На много места ще превали и прегърми. Има условия за локални интензивни валежи. Ще духа слаб вятър от запад-северозапад. Максимална температура на височина 1200 метра полунощ, ще има краткотрайни, в отделни райони интензивни валежи, придружени и с гръмотевици, възможни са и градушки. Вероятността за значителни количества намалява, но все пак на изолирани места са възможни такива. Преди обяд ще има и слънчеви часове. Температурите ще останат малко по-ниски от обичайните за периода - преобладаващите максимални ще са между 27° и 32°.", "date": "2018.07.28", "title": "Температурите се вдигат, но дъждовното време остава"}
{"url": "http://standartnews.com/balgariya/mustafa_karadaya_darzhavnostta_lipsva_napadki_izmestvat_argumentite-374143.html", "text": "Тази формула на управление не е добра за страната, а това означава, че не е добре и за ДПС. Виждаме как лични нападки изместват аргументите - при това положение, държавността липсва. Това го казвам с болка, заяви в \"Панорама\" по БНТ председателят на ДПС Мустафа Карадайъ. Карадайъ коментира и промените в закона за приватизация, за които имаше обвинения, че са лобистки. По думите му, обикновено реформите и законопроектите се внасят от МС, а в последната година наблюдаваме модел на проби и грешки, без управляващиите да полагат усилия да ги разяснят на гражданите. В публичното пространство нямаше дебат по този законопроект, много се бързаше, категоричен е Карадайъ. Той посочи като конкретен пример за грешка в управлението на страната предложените промени в закона за приватизацията, внесени от депутати от \"Обединени патриоти\". Президентът Румен Радев им наложи вето, което беше подкрепено единодушно както от вносителите, така и от коалиционните им партньори от ГЕРБ. \"Виждаме скандали, превишаване на власт и изземване на функциите. Май държавата и държавността липсват. Ситуацията е много тревожна. Държавността е в криза и се нуждае от реанимация\", каза още Карадайъ, като посочи, че реформи по принцип се предлагат от Министерския съвет, а не от депутати. Той добави, че медийният законопроект на депутата от ДПС Делян Пеевски се обсъжда от няколко месеца и не вижда в него нищо тенденциозно. На въпрос дали той не е лобистки, след като самият Пеевски притежава медии Карадайъ отговори: \"Ето от това обществото трябва да се отърве – някой да твърди нещо без да има възможност за проверка. На обществото се ръсят внушения и клюки и някой трябва да се оправдава\".", "date": "2018.07.28", "title": "Мустафа Карадайъ: Държавността липсва, нападки изместват аргументите"}
