{"url": "http://standartnews.com/kultura/svetovno_soprano_s_balgarski_debyut_v_dzhokonda_na_opera_v_letniya_teatar__varna_2018-374462.html", "text": "След триумфа на Габриела Георгиева като Яна в „Янините девет братя\" в Болшой театър, посрещаме с радост солистката на Националната опера за главната роля в първата варненска постановка на операта „Джоконда\" от Амилкаре Понкиели. Да, спектакълът в Болшой театър през тази година беше едно дългоочаквано и наистина незабравимо преживяване, което донесе огромно удовлетворение на целия екип на постановката на Маестро Пламен Карталов „Янините девет братя\" от Любомир Пипков.  Радвам се, че сега ще изпълня и ролята на Джоконда във Варна, където не съм пяла от доста години. Последния път бях поканена за ролята на Турандот в Летния театър. Да, точно така беше. Джоконда е интересен образ, едно прелестно създание, певица и танцьорка, улична артистка. Много чист, много истински човек. И тя остава такъв човек, въпреки всички препятствия и предизвикателства, които се изпречват пред нея. Когато Джоконда разбира, че любовта й към Енцо Грималди не е споделена, защото той е влюбен в Лаура, тя взема съдбоносно решение, което й придава ореола на високоморален и достоен човек. В един момент Джоконда се поддава на изкушението да се саморазправи, като убие съперницата Лаура, обаче в следващия момент надделява здравият разум. Точно това ме вълнува в Джоконда, тя успява да запази чистотата и човечността си до края. Въпреки всичко, което се случва, тя остава добър човек. И не само това, тя принася себе си в жертва. Джоконда е изключително светъл, красив, трогателен и същевременно труден образ за пресъздаване, актьорски и психологически. Да, не всеки образ подлежи на такова развитие и е толкова многопластов като Джоконда. Да пресъздаде такъв образ, е прекрасно творческо предизвикателство за артиста. Както при всяка една от моите героини, с всяка репетиция и с течение на времето образът става все по-плътен. За съжаление сега нямам много време за репетиции, но Джоконда продължава да живее в мен. Изпълнявала съм тази роля в чужбина, а сега в България ще я изпея за пръв път. Надявам се да стане хубава премиера. А ако се върна на въпроса за моите героини, мога да допълня, че нямам специална рецепта за тяхното изграждане. Всяка роля във времето се развива и ако се придържаш към това, което е написал композиторът, то е абсолютно достатъчно, за да изградиш образа вокално. А изграждайки образа вокално, той минава през сърцето, през емоцията и логично става част от теб. Изграждайки образа вокално, го осмисляш психологически, това е естествен процес. Искам да усети нейната безкрайна чистота, тази любов, всеотдайност и жертвоготовност, на които е способна само една влюбена жена. Аз обичам всичките си роли. Когато работиш нещо, то ти става най-близко, най-любимо, най-желано, най-много те вълнува. Затова не мога да отлича някоя роля като повече или по-малко любима. Ако работя Анджекика, Анджелика ми е любима, ако работя Яна, влизам в дълбочина в този образ и тя за мен е най-хубавото нещо. В случая с Джоконда мога да кажа, че сега наново я преоткривам . Усещам колко красива и същевременно колко трудна и изискваща е тази музика. Осъзнавам израстването на героинята, нейния катарзис, който трябва да предам. Певицата трябва да мине през всички тези интересени и трудни моменти, за да поднесе на публиката една истинска Джоконда. Животът не ме е сблъсквал с такива драматични обрати, каквито обикновено преживяват моите оперни героини и никога не съм имала усещането, че в мен се проявява някоя от тях. Но ето какво ми се случи сравнително скоро. За първи път ме поканиха да участвам в телевизионен сериал, в един от епизодите на „Откраднат живот\". Там нямах пеене, само изтананиках Тоска на едно място. Моята героиня е оперна певица, която отхвърля богат и предвзет мъж, защото осъзнава, че през цялото време е била влюбена в своя асистент, скромен и тих човек. Минаха снимките, аз обаче не можех да се освободя от чувството, че си чувам непрекъснато гласа, все едно казвам някакви чужди и същевременно свои реплики. Седмици наред ми се струваше, че когато говоря с хората, сякаш се гледам отстрани, все едно някаква камера е насочена към мен и аз казвам реплики на някаква героиня, не мои. Интересно и странно усещане... Тук съм в добра компания. С повечето от колегите вече съм излизала на оперната сцена. Пяла съм с Пламен Димитров, Бойка Василева, с Евгений Станимиров, с когото сме състуденти, завършили сме заедно Музикалната академия. Да, мисля, че само с Валерий Георгиев ще пея за пръв път. Морето. Когато го наблюдавам, то ме привлича и релаксира. През деня обичам да влизам в морето, но вечер се плаша от него. Никой не може да ме накара вечер да вляза в морето. Много противоречиво чувство... Харесвам морето и изпитвам страх от него.", "date": "2018.08.06", "title": "Световно сопрано с български дебют в „Джоконда“ на Опера в Летния театър – Варна 2018"}
{"url": "http://standartnews.com/lyubopitno/provede_se_ezhegodnoto_12chasovo_sastezanie_s_kosachki_za_treva-374450.html", "text": "В Англия се състезаваха 12 часа с моторни косачки. Състезанието започна в събота и приключи в неделя. Надпреварата има дълга история - провежда се вече 45 години. Идеята се родила в кръчма южно от Лондон. Фенове на моторните спортове решили да се надпреварват с косачки, понеже нямали пари за състезателни автомобили. За да бъдат допуснати до състезанието земеделските машини трябва да отговарят на голям набор от изисквания.", "date": "2018.08.06", "title": "Проведе се ежегодното 12-часово състезание с косачки за трева"}
{"url": "http://standartnews.com/mneniya/kriminalen_shum_za_partiyni_pari-374481.html", "text": "Задържането на Димитър Желязков-Митьо Очите и спътниците му в Истанбул получи силен политически резонанс. Най-вече заради ролята на Бенчо Бенчев като виден деец на БСП и същевременно ортак на криминалния авторитет. Видя се обаче, че прокуратурата трудно ще формулира каквито и обвинения към него и другия придружител на Очите -бившия депутат от ДПС и екскмет на Руен Нехрин Узун. И двамата вече бяха освободени, макар да се обсъждат публично вероятни обвинения за укривателство. Освен това ще трябва да се чака решението на турския съд за екстрадиция на Желязков, което може да дойде чак след 60 дни. До тогава случаят ще поотшуми, като ще имаме и все по-голямо фокусиране върху доказване на виновността на Желязков, а не на спътниците му. Той вече е бил в затвора и има една от най-цветните криминални биографии - беше убита съпругата му, брат й, след това го стреляха в Слънчев бряг и т.н. Факт е, обаче, че всичко случило се, включително присъствието на Бенчо Бенчев и Несрин Узун в свитата на Митьо Очите добре илюстрира оплетеността на криминалния контингент с политическото представителство не само на местно ниво, но и на национално. Това със сигурност ще бъде използвано в политическите битки, особено за местните избори, но те са твърде далеч. Парламентът също е във ваканция, което означава, че вместо спорове и обвинения по горещата в момента тема, на сесията през септември най-вероятно ще имаме само няколко напомняния. А и не знаем дали няма да се случи нещо по-шокиращо в близко време Този тип операции на прокуратурата са като природните бедствия. Те се случват неочаквано, циклично, много са шумни, много са цветни и имат значение с оглед на информационния поток до следващото природно бедствие, когато ще бъде изместени от друга картинка и други разсъждения, свързани я с климата, я с вулканите, я със земетресения и прочие. Иначе местната власт често се забърква в скандали заради съпричастност с криминалния контингент. Имаше доста случаи и с кметове, и с общински съветници. Отделно често местните управи влизат във фокуса на медиите с разточителство. Едни си купуват автомобили за 20 000 лв, при положение, че нямат и 20 000  жители в общината и т.н. В сегашния случай най-много въпроси има към Бенчев, за когото негови съпартийци казват, че е дарил 20-30 хиляди лева на БСП. В същото време в нито един регистър не е отчетено такова дарение. Открит остава въпросът как така се случва, че всички знаят, че някой дарява нещо, а пък следи от това няма Това разбира се, показва и вградената слабост в закона за контрола върху партийните финанси, които в края на краищата се следят от Сметната палата формално и само като счетоводен баланс. Би следвало в самия парламент, партиите, Комисията по бюджет и финанси, някаква работна и каквато и да е група, да е наясно за какво се харчат тези пари, които се получават. Да има материална отчетност, защото иначе сега имаме формална в Сметната палата. Там се изпращат едни екселски таблици и прикачени документи. И това е всичко. Естествено, че този ред е изключително удобен за политиците. Всеки иска да има колкото се може повече, грубо казано, джобни, безотчетни или формално отчетни пари. За да се спре това трябва да се промени изцяло реда, както и начина, по който законът се прилага.", "date": "2018.08.06", "title": "Криминален шум за партийни пари"}
{"url": "http://standartnews.com/biznes/i_sled_5_g_biznesat_shte_ima_nuzhda_ot_visokokvalifitsirani_kadri-374479.html", "text": "И след 5 години работодателите в България ще имат нужда от висококвалифицирани кадри. Това сочат резултатите от първото проучване на потребностите от работна сила, реализирано от Агенцията по заетостта през февруари 2018 г. В него са се включили на доброволен принцип 5012 различни по вид, икономическа дейност и големина фирми и организации от публичния, частния и неправителствения сектор. Резултатите от проучването са показали, че в краткосрочен (през следващите 6 месеца) и средносрочен план (след 3-5 години) българските работодатели ще продължат да търсят средно и висококвалифициран персонал, в т.ч. икономисти, инженери, машинни оператори, продавачи, готвачи и др. От началото на август 2018 г. Агенцията по заетостта започва второто за тази година проучване сред работодателите за потребностите им от работна сила, съобщават от агенцията. Проучването се прави съгласно Закона за насърчаване на заетостта два пъти в годината със съдействието на Комисиите по заетост към Областните съвети за развитие в 28-те административни области в страната. В периода до 17 септември 2018 г. работодателите отново могат директно в on-line анкетен формуляр да посочат обхвата, професиите, компетенциите, знанията и уменията на търсените от тях кадри. Целенасочено анкетиране ще се състои сред статистическа извадка работодатели с различни характеристики за териториален обхват, икономическа дейност, големина и вид на предприятието и др. Целта е да се получи информация за търсените от бизнеса през следващите 12 месеца професии, компетентности и умения на работната сила. Работодателите могат да посочат и очакванията си за необходимите след 3 години кадри, професионални направления или области на висшето и средното образование. Агенцията по заетостта очаква работодателите да се включат активно в проучването, което ще даде полезна информация на всички участници в трудовия пазар, както и насоки за развитието на работната сила. Анкетният формуляр може да се намери и да се попълни на сайта на Агенцията по заетостта, в рубриката \"Проучване за потребностите от работа сила\".", "date": "2018.08.06", "title": "И след 5 г. бизнесът ще има нужда от висококвалифицирани кадри"}
{"url": "http://standartnews.com/biznes/aktsiite_na_gradus_poskapnaha_leko_prez_parvite_chasove_na_bfb-374468.html", "text": "Акциите на \"Градус\" леко поскъпнаха през първите часове на Българската фондова борса /БФБ/. От днес старозагорското дружество се търгува на сегмент \"Standard\" на основния пазар с борсов код \"GR6\". Стартът на търговията беше даден от изпълнителния директор Ангел Ангелов, финансовия - Георги Бабев, и Иван Такев – шеф на БФБ. Търговията започна при цена от 1.8 лв. за акция и към 11 ч. цената вече беше 1.84 лв. за брой. При тази цена компанията се оценява на 438 млн. лв. Фрий-флоут пазарната капитализация на \"Градус\" е близо 83 млн. лв., която я поставя също сред водещите компании на БФБ. Над 370 хил. акции на компанията минаха на пода само в първия час от началото на вторичната търговия с книжата на дружеството на БФБ. „Листването на „Градус\" е положителен знак към всички останали компании, че капиталовият пазар може да служи като реална алтернатива за финансиране на частния бизнес. Компанията е доказателство, че добре планираното и прецизно изпълнено първично предлагане може да бъде голям успех дори и в условия на ниска инвестиционна активност. Присъединяването на още едно дружество с дейност, разпозната както в България, така и в Европа, с над 1300 служители, е силен фактор за повишаването на репутацията на българския капиталов пазар\", каза Иван Такев. Регистрираните акции за търговия са 243 608 710 броя с номинална стойност 1 лев, които включват 45 217 420 броя, закупени от инвеститори по време на IPO-то на цена от 1.80 лева на акция. Мениджър на емисията е Първа финансова брокерска къща. „Радваме се, че успяхме да реализираме едно от най-големите IPO в България за последните години. Това ще даде енергия както на търговията с акции в страната, така и на инвестициите на компанията, от което ще спечелят и потребителите, и акционерите на \"Градус\", отбеляза Ангел Ангелов. Пред Investor.bg той каза, че очаква компанията да стане част от основния индекс SOFIX още през следващата година. Набраният капитал при IPO-то, което се проведе на 18 и 19 юли, надхвърли 81 млн. лв. и ще се използва от „Градус\" за развитието на съществуващи и нови бизнес линии, свързани с производството на висококачествени хранителни продукти. \"IPO-то на \"Градус\" АД вероятно ще остане най-голямото на БФБ за 2018 г. Със сигурност обаче то няма да бъде последното за годината\", коментира Иван Такев пред Bloomberg TV Bulgaria.", "date": "2018.08.06", "title": "Акциите на \"Градус\" поскъпнаха леко през първите часове на БФБ"}
{"url": "http://standartnews.com/biznes/nova_sistema_za_klientsko_obsluzhvane_v_aliants_bank-374471.html", "text": "В края на юли 2018 г. Алианц Банк България приключи стратегическия проект по внедряване на основната ИТ банкова система Oracle Flex Cube 12.3. Целите на обновената банкова платформа са оптимизация на процесите във финансовата институция, намаляване времето за обслужване, предоставяне на индивидуални банкови продукти и услуги според индивидуалните потребности на клиентите, както и допълнителна защита и сигурност при съхраняване и обработване на информация. Така клиентите ще се възползват от съвременен модел на дигитално обслужване с фокус към бързината, качеството и индивидуалния подход при предоставянето на точните финансови решения. На практика модернизирането на основните системи е важна стъпка за улесняване на процесите, ефективност при вземането на решения, автоматизация на основни процедури и постигане на висока клиентска удовлетвореност. „За нас е от изключително значение да отговорим на нуждите на клиентите, които са все по-информирани, изискващи персонално отношение, ползващи дигитални услуги в своето всекидневие\", казва Христина Марценкова, Изпълнителен директор в Алианц Банк България. \"Горди сме с въвеждането на новата система, която ще направи работата на екипа ни по-ефективна, а комуникацията с нашите клиенти – още по-успешна\", допълва тя.", "date": "2018.08.06", "title": "Нова система за клиентско обслужване в Алианц Банк"}
{"url": "http://standartnews.com/sport/antani_ivanov_zavarshi_osmi_vav_finala_na_200_m_baterflay-374445.html", "text": "Българинът Антъни Иванов завърши осми във финала на 200 метра бътерфлай на Европейското първенство по плуване в Глазгоу. Най-добрият български плувец финишира за време 1:57.88 минути и не успя да се пребори за призовите места. Иванов стартира много добре и се движеше трети, но не разчете добре последното обръщане и завърши последен във финала. Европейски шампион в дисциплината стана унгарецът Кристоф Милак с време 1:52.79 минути. Милак водеше през цялата дистанция и спечели с убедителна преднина пред останалите. Втори е друг унгарец - Тамаш Кендереши с 1:54.36, а трети е италианецът Федерико Бурдисо с 1:55.97 минути.", "date": "2018.08.06", "title": "Антъни Иванов завърши осми във финала на 200 м бътерфлай"}
{"url": "http://standartnews.com/biznes/ruski_vestnik_turski_potok_neizbezhno_shte_stane_balgarski-374464.html", "text": "Проектите за газови хъбове в Европа никнат като гъби след дъжд, констатира руският в. \"Независимая газета\" и прогнозира в заглавие: \"Турски поток\" неизбежно ще стане български\". България е готова да приеме втората тръба от \"Турски поток\" и брои дните до момента, когато ще се нареди сред газовите хъбове на Европа. Страната откри нова отсечка от транзитния газопровод, разчитайки на газ от Турция, Азербайджан и Русия. Представители на Европейската комисия подкрепиха на думи плановете на София, посочва вестникът. Изданието коментира откритото на 3 август разширение на транзитния газопровод за Турция с 20-километрова отсечка от компресорната станция \"Лозенец\" до село Недялско. С изграждането му България вече може да получава газ от Турция, Азербайджан, Русия \"и от всички от Южния газов коридор. С нея ще пренасяме 16 милиарда кубични метра газ в двете посоки. Останали са 11 километра, но сме готови и за тяхното изграждане след подписването на договора\", заяви тогава премиерът Бойко Борисов. Според експерти, цитирани в \"Независимая газета\", Русия изобщо не е имала друг вариант, освен да обърне втората тръба от \"Турски поток\" към България. „Ако говорим, че \"Турски поток\" ще влезе в съществуващата вече газотранспортна система на България просто в реверсен режим, това е неизбежност\", твърди аналитикът Сергей Правосудов. „Ако пък говорим, че трябва да има някакъв допълнителен маршрут, който да влезе през морето директно в България, засега изобщо не става дума за това\", уточнява той. \"Поначало неизбежен вариант\" е било според него да се натоварят в реверсен режим газотранспортните мощности, които няма да се използват, щом \"през Украйна ще се помпа по-малко газ\". За целта трябва само да се изгради свързващо звено между България и Сърбия, казва Правосудов. Щом вече има работеща инфраструктура, която се нуждае само от малко допълнение, няма смисъл да строиш до нея от нулата нова тръба - нещо икономически нецелесъобразно, посочва експертът. Според него този вариант не носи и политически рискове. \"Политически рискове има винаги, щом се строят нови мощности, ако пък се задействат старите, вече няма такива\", заявява той. Ако се разгледат различните варианти за маршрути, България е най-слабата брънка - точно заради политическите рискове, смята обаче бизнес анализаторката Ирина Капитанова. Има риск България рязко да смени позицията си при евентуална обща смяна на нагласите в ЕС, напомня тя. Рисковете за всички европейски проекти са общи - \"това са антируските санкции и натискът върху Европа от страна на САЩ\", коментира икономистът Никита Исаев. \"Президентът на САЩ Доналд Тръмп също се стреми да заеме мястото си на европейския газов пазар и го прави доста агресивно - обяснява той. - И ако напрежението нарасне, властите на ЕС може да жертват интересите на България в името на европейските\", смята руският наблюдател.", "date": "2018.08.06", "title": "Руски вестник: Турски поток неизбежно ще стане български"}
{"url": "http://standartnews.com/biznes/119_proekta_kandidati_za_kampaniya_na_rayfayzenbank-374472.html", "text": "Рекордните 119 организации кандидатстваха в 10-тото издание на дарителската кампания на Райфайзенбанк „Избери, за да помогнеш\". Тя подкрепя общественозначими проекти в сферите здравеопазване, социални дейности, култура и образование, опазване на околната среда. От създаването на кампанията до момента са подкрепени общо 233 проекта с над 2.7 млн. лв., осигурени чрез дарения от служителите на Райфайзен и добавени средства от банката. Кампанията дава възможност за дарение на всеки, който желае да подкрепи една или повече каузи по избор. През тази година най-голям е броят на предложенията за инициативи в социалната сфера (42) и в областта на културата и образованието (40), докато 20 организации търсят финансиране за проекти в здравеопазването, а 17 – за опазване на околната среда. Идеите на организациите ще бъдат селектирани от Комисията по спонсорства и дарения на Райфайзенбанк България. Избраните проекти ще бъдат оценявани за устойчивост от експертите на Българския Дарителски Форум и финално одобрени от управителния съвет на банката. Селектираните проекти ще бъдат обявени в началото на ноември.", "date": "2018.08.06", "title": "119 проекта кандидати за кампания на \"Райфайзенбанк\""}
{"url": "http://standartnews.com/biznes/19_kandidati_v_targove_za_1_mlrd-374474.html", "text": "19 оферти са подадени за трите позиции по проекта за модернизация на жп линията между Елин Пелин и Костенец. Това съобщиха от Национална компания „Железопътна инфраструктура\" (НКЖИ). Един от най-скъпите търгове събра румънски, полски, гръцки, италиански и турски компании. Сред тях са италианската \"Асталди\", гръцките \"Терна\" и \"Актор\", полската \"Тракция\", които участват самостоятелно. Българските компании кандидатстват масово в консорциуми. Сред тях са \"Главболгарстрой\", \"Калистратов груп\", \"Трейс\", участваща в две обединения, в едното от които с \"Чайна Комюникейшън Кънстракшън Къмпани\" ЛТД, \"ПСТ груп. В консорциум с \"Щрабаг\" участва и \"Джи Пи груп\", която в момента прави големите улични ремонти в София. Отсечката е част от жп линията София – Пловдив. Проектът на стойност 1,024 млрд. лева е по оперативна програма \"Транспорт\" и за него отговаря НКЖИ. Участъкът е с дължина 51 км, като включва 20 км тунели и 23 моста и виадукти с обща дължина 3 км. Предвижда се обновяване на пет жп гари по пътя, ще бъдат премахнати и всички пресичания на едно ниво между жп транспорта, автомобилното движение и пешеходците. Проектната скорост на трасето е до 160 км/ч. Поръчката е разделена на три. Най-скъп е лот 1 – 554.1 млн. лв. Индикативната стойност на лот 2 е 116.1 млн. лв., а лот 3 – 354 млн. лв. Най-много оферти – 9, събра лот 1, за лот 2 кандидатите са 6, а за лот 3 офертите са 4 на брой. Търгът беше обявен през лятото на миналата година, но обжалвания забавиха процедурата с около осем месеца. По време на отварянето на офертите зам.-министърът на транспорта Велик Занчев  посочи, че  това е най-мащабният жп проект в този програмен период на ОП „Транспорт\". По думите му, заради обжалвания, продължили 10 месеца, проектът е поставен под риск и по тази причина ще бъдат предприети мерки за ускоряване на работата на комисиите и на фирмите изпълнители. Срокът за разглеждане на офертите е 4 месеца и се очаква да приключи в края на ноември. Велик Занчев обясни, че съгласно измененията в ЗОП, компаниите имат задължение да доказват правен интерес при обжалване на конкретен проект и мярка „временно спиране\" се налага чак след образуване на производство от Комисията за защита на конкуренцията.", "date": "2018.08.06", "title": "19 кандидати в търгове за 1 млрд."}
{"url": "http://standartnews.com/biznes/gliganat_kray_shabla_ne_bil_zarazen_s_chuma-374475.html", "text": "Лабораторните изследвания отхвърлят наличието на африканска чума за глигана край Шабла, съобщиха от Българската агенция за безопасност на храните /БАБХ/. Резултатите на пробите, взети от умрялото диво прасе, открито миналата седмица, категорично отхвърлят наличие на вирус, съобщи директорът на Националната референтна лаборатория за класическа и африканска чума по свинете (КЧС) и (АЧС) д-р Емилия  Иванова. По-рано вчера Георги Чобанов, зам. изпълнителен директор на БАБХ съобщи пред БНР, че чумата по свинете в Румъния вече е в област Мангалия, само на 20 км от границата с България. Това сочат последните данни от Европейската комисия. „Болестта в северната ни съседка засяга основно малките частните дворове, затова съветите ни към българските стопани са превантивно да заколят животните си, тъй като ако възникне огнище, те задължително ще бъдат унищожени\", посочи Чабанов. От 500-те огнища в Румъния, само две са в големи индустриални свинеферми, поясни експертът. БАБХ има готовност да купи още една машина за референтната лаборатория в София, за да може да се поемат всички проби.", "date": "2018.08.06", "title": "Глиганът край Шабла не бил заразен с чума"}
{"url": "http://standartnews.com/biznes/s_30_pomalko_rezervatsii_moreto-374476.html", "text": "Бизнесът отчита с 30% по-малко резервации по Черноморието в сравнение с миналото лято. Отливът се усеща най-вече в малките курорти, съобщи \"Нова телевизия\". Представители на туроператори коментират, че склонни да се откажат от резервацията си са предимно туристи от близките пазари – румънци, сърби, македонци, както и българите. Най-големите курорти – Златни пясъци, Албена и Слънчев бряг, остават максимално запълнени, отчитат хотелиери. Това важи особено за хотелите от първа и втора линия, където резервациите са направени още миналото лято предимно от чужди туристи. От германския и британския пазар няма откази. Хотелиерите във вътрешността на страната също се оплакват от отлив на туристи. Спадът е с около 20-25% и по планинските курорти. Туроператорите отчитат и по-малко чужди туристи у нас, които пристигат по чартърни програми – с около 30% отлив. В някои от хотелите вече свалят цените на нощувките, за да привличат туристи. Очакванията на хотелиери и туроператори са за силен септември, който да компенсира по-слабия месец юли. По данни на Института за анализ и оценка на туризма, над 3 млн. българи са планирали лятната си почивка през август. А очакванията са морските ни курорти през най-натоварения месец да бъдат посетени от над 2 милиона чужди туристи.", "date": "2018.08.06", "title": "С 30% по-малко резервации морето"}
{"url": "http://standartnews.com/biznes/germantsi_vlagat_7_mln_v_zavoda_na_na_great_wall-374478.html", "text": "7 млн. евро ще бъде инвестицията в нови машини и оборудване, които германският гигант VOSS Automotive ще направи в завода в с. Баховица, Ловешко. Това стана ясно от срещата на кмета на град Ловеч Корнелия Маринова и представители на компанията. През миналата седмица германското дружество подписа дългосрочен договор за наем на площ от 12 225 кв. м. в \"Баховица Индустрален парк\". Именно там се помещаваше завода на \"Литекс моторс\", който произвеждаше китайските автомобили Great Wall. От септември до януари ще се правят архитектурни промени в халето, след това ще се инсталират новите, което ще продължи около два месеца. От шест седмици се провеждат интервюта за персонал, като от следващата седмица първият тим от служители ще замине на обучение в Германия, стана ясно по време на срещата. През май следващата година производството ще започне, като постепенно ще се разширява. Пълният капацитет на завода ще се развие през 2020 г., като тогава 200 служители ще са инженерите и специалистите, а 800 ще са заети в самото производство. VOSS Automotivе предлага системи и решения за автомобилната индустрия на редица международно утвърдени марки.", "date": "2018.08.06", "title": "Германци влагат 7 млн. в завода на на Great Wall"}
{"url": "http://standartnews.com/sport/tsska_pobedi_dunav_s_30_pak_e_vodach_v_parva_liga-374444.html", "text": "ЦСКА си върна лидерската позиция в Първа лига след рутинна победа с 3:0 над Дунав. \"Червените\" имат пълен актив от 9 точки след третия кръг и са начело в таблицата с 2 точки повече от Левски. Отборът на Нестор Ел Маестро изигра силен мач и спечели с лекота. \"Армейците\" изпуснаха няколко положения до почивката, като особено фрапантен бе пропускът на Мауридес, който получи пас от Едвин Джеси, но от границата на малкото наказателно поле прати топката в аут. ЦСКА реши мача в края на първата част. В 39-а минута Борис Секулич центрира в наказателното поле, където непокритият Мауридес с глава прати топката в мрежата. В добавеното време на първата част вратарят на Дунав излезе напред да пресече пас към Едвин Джеси, но изби топката в тялото на Мартин Ковачев, който си вкара автогол. Осем минути след почивката ЦСКА имаше възможност за трети гол, като най-напред вратарят Антонов спаси удар на Джеси, а при добавката Кристиан Малинов нацели левия страничен стълб. В 56-а минута Кирил Десподов проби от дясно в наказателното поле, финтира защитник на Дунав и с удар отблизо насочи топката в мрежата за 3:0. Новото попълнение на ЦСКА Евандро направи дебют, като влезе 20 минути преди края на мястото на Кирил Десподов. Бразилецът можеше и да се разпише малко по-късно, но ударът му не намери очертанията на вратата. До края \"червените\" свалиха темпото и съхраниха сили за предстоящия първи мач от третия квалификационен кръг на Лига Европа срещу Копенхаген в четвъртък.", "date": "2018.08.06", "title": "ЦСКА победи Дунав с 3:0, пак е водач в Първа лига"}
{"url": "http://standartnews.com/svyat/yapontsite_pochetoha_zhertvite_ot_atomnata_bomba_nad_hiroshima-374447.html", "text": "Япония отбеляза днес 73-а годишнина от американската атомна бомбардировка през 1945 г. над Хирошима, предаде ДПА. Десетки хиляди хора присъстваха на годишната възпоменателна церемония. Премиерът Шиндзо Абе, оцелели от бомбардировката, представители на 85 държави и хората в цяла Япония почетоха с минута мълчание в 8.15 ч. местно време (23.15 ч. по Гринуич в неделя) жертвите от нападението с атомна бомба, хвърлена от американски бомбардировач Б-29. 140 000 души загинаха в атомната бомбардировка над Хирошима, на 700 км западно от Токио. Още 70 000 жертви взе атомната бомбардировка над японския град Нагасаки три дни по-късно. Япония капитулира пред съюзническите сили на 15 август 1945 г., с което настъпи краят на войната, напомня ДПА. \"Ако човешкият род забрави историята, можем отново да допуснем ужасяваща грешка\", каза кметът на Хирошима Казуми Мацуи на церемонията. Той напомни, че днес в света все още има 14 000 ядрени бойни глави и призова японското правителство да води международната общност към \"диалог и сътрудничество, за свят без ядрени оръжия\". Възпоменанието се състоя на фона на надежди за отказ на Северна Корея от ядрените оръжия, за което тя пое ангажимент на срещата между Ким Чен-ун и президента на САЩ Доналд Тръмп в Сингапур през юни, посочва Асошиейтед прес.", "date": "2018.08.06", "title": "Японците почетоха жертвите от атомната бомба над Хирошима"}
{"url": "http://standartnews.com/svyat/cheshki_turist_e_ubit_ot_akula_v_egipetski_kurort-374459.html", "text": "Чешки турист е убит от акула в Египет край курорт на Червено море, съобщи представител на местните власти, цитиран от Франс прес. Това е станало в четвъртък на 20 км северно от Марса Алам в популярна за гмуркачи зона, където обаче има и акули, заяви за АФП председателят на общинския съвет на града. Местни медии съобщиха по-рано, че тленните останки са намерени на един от плажовете на Марса Алам. Чешкото посолство в Египет и египетският министър на здравеопазването работят заедно по предаването на тялото, добави източникът. Подобни нещастни случаи са голяма рядкост. През 2015 г. германски турист бе убит от акула в същата зона в Червено море. През 2010 г. германка загина, а четирима туристи бяха тежко ранени при нападение на акули край плаж в курорта Шарм ел Шейх.", "date": "2018.08.06", "title": "Чешки турист е убит от акула в египетски курорт"}
{"url": "http://standartnews.com/svyat/zhertvite_na_silniya_trus_v_indoneziya_narasnaha-374451.html", "text": "Най-малко 82 души са загинали и стотици са ранени при земетресението с магнитуд 7, което разтърси вчера индонезийския туристически остров Ломбок, предаде Франс прес, като се позова на властите. Земетресението повреди хиляди постройки, съобщи говорител на индонезийската агенция за управление при бедствия. Той добави, че вероятно броят на жертвите ще расте. Трусът е бил усетен и на съседния остров Бали. Издаденото предупреждение за цунами е предизвикало паника и хората са се втурнали да търсят безопасно място. Повечето жертви са в северната част на Ломбок, далеч от любимите на туристите места на юг и на запад. Главният град на острова - Матарам, е силно засегнат от земетресението. Много сгради са повредени. В редица райони на града електричеството е прекъснато и пациентите са евакуирани от най-голямата болница. Вчерашното земетресение удари точно седмица след като по-лек трус предизвика смъртта на 16 души на остров Ломбок, напомня ДПА.", "date": "2018.08.06", "title": "Жертвите на силния трус в Индонезия нараснаха"}
{"url": "http://standartnews.com/svyat/otkriha_11_iztoshteni_ot_glad_detsa_v_kashta_sred_pustinyata_v_shtata_nyu_meksiko-374453.html", "text": "Американската полиция откри 11 изтощени от глад деца в къща в пустинята на щата Ню Мексико. Децата на възраст от 1 до 15 години били държани при мизерни условия, облечени в дрипи и без обувки. В къщата са открити и трима възрастни, двама от които тежко въоръжени. Мъжете са арестувани. Задържани са и три жени, за които се предполага, че са майки на децата. По-късно те са освободени. В къщата не е имало течаща вода, нито електричество и е намерена съвсем малко храна. Децата са изведени и са поставени под закрилата на социалните служби.", "date": "2018.08.06", "title": "Откриха 11 изтощени от глад деца в къща сред пустинята в щата Ню Мексико"}
{"url": "http://standartnews.com/svyat/zhegata_v_evropa_prodalzhava_nyama_padnali_temperaturni_rekordi-374454.html", "text": "Въпреки горещото време в Европа температурните рекорди не бяха подобрени. Жегата продължава, но вече се наблюдава леко понижение на температурите. Живакът продължава да показва около 45 градуса в Португалия, като в южната част на страната бушува горски пожар. Най-горещо в Испания през уикенда е било в южната област Естремадура с температури до 42 градуса при близо 44 градуса, измерени в Кордоба в петък. Горещините във Франция се очаква да продължат до четвъртък, като пикът им ще бъде във вторник. Четири ядрени реактора временно са преустановили работа заради жегата. Властите предупредиха хората да не излизат в следобедните часове и да поемат повече течности.", "date": "2018.08.06", "title": "Жегата в Европа продължава, няма паднали температурни рекорди"}
{"url": "http://standartnews.com/svyat/pesni_i_tantsi_sblizhiha_mineralni_bani_s_rusiya-374456.html", "text": "Община Минерални бани посрещна снощи на Лятната си сцена концертната програма „От Русия и любов\". Тя бе изнесена от Елена Маленкая, Екатерина Лимарова и Татяна Баланчук, които изпълниха любими и популярни песни от Русия и България. Преди тях на сцената се качат местни самодейни състави от НЧ „Заря 1957\" с. Минерални бани, НЧ „Будилник 1903\" с. Сусам и НЧ „Кирил и Методий 1952\" с. Караманци. Първи на сцената се качиха самодейците от мъжката фолклорна група и смесената фолклорна група при читалището в с. Сусам, които след две седмици ще трябва да защитават титлите си от Световния шампионат по фолклор в Несебър. След тях застанаха децата от фолклорна група „Дъга\" от с. Караманци, която вече наброява 30 души. Народната певица Калинка Ванчева за пореден път взриви публиката с колоритните си изпълнения. Женската група за автентичен фолклор при НЧ „Заря 1957\" също допринесе за настроението на публиката. Децата от Детска вокална група „Изворче\", които са носители на специалната награда на Благотворителен фонд „Д-р Желязко Христов\" бяха живата връзка между българския фолклор и изпълненията на руските артисти. Елена Маленкая, Екатерина Лимарова и Татяна Баланчук пренесоха най-горещите и топли приятелски чувства от огромната руска шир със завладяващи изпълнения на руски песни. Преди концерта ние слушахме песни от българския фолклор, а сега ще ви изпълним няколко песни, които са близки до неговото звучене, сподели пред публиката Татяна Баланчук. Най-важното бе това, че по време на концерта руските изпълнителки поддържаха непрекъснат диалог с публиката. Струва ми се, че всички песни на България и всички песни на Русия са за любов, затова тази вечер ще пеем много за любовта, каза Екатерина Лимарова. След това те редуваха незабравими песни на Алла Пугачова и Булат Окуджава с песни за великата отечествена война, както и песни на български език. Искаме да ви кажем, че Русия обича много България, нас ни сближава обща история и култура. Преди много векове България ни подари азбуката на Кирил и Методий и това е неразбиваемата връзка между двата народа. Това, което се случва на политическата сцена е манипулация и ние всички го знаем. Народите ни са свързани взаимно и това не трябва да се забравя. В края на 120-минутната концертна програма Таня Баланчук покани на сцената кмета на община Минерални бани, г-н Мюмюн Искендер и му подари пейзаж, нарисуван със 50 скъпоценни камъка от Урал, където се намира град Екатерининбург. Няма как от тази сцена да не ви споделя, че ние вече имаме покана за побратимяване с Московския район Чертаново, и това в най-скоро време ще бъде факт, каза Мюмюн Искендер. Отправени бяха и специални поздравления към кмета на град Първомай - Ангел Папазов, който също присъства на концерта и всъщност бе главният виновник за неговото осъществяване. Освен в Минерални бани руските артисти гостуваха в Първомай, Чирпан, Садово и Асеновград.", "date": "2018.08.06", "title": "Песни и танци сближиха Минерални бани с Русия"}
{"url": "http://standartnews.com/balgariya/antimonopolnata_komisiya_odobrila_mediyniya_zakonoproekt_na_delyan_peevski-374473.html", "text": "Комисията за защита на конкуренцията (КЗК) обяви, че подкрепя приетия на първо четене от Народното събрание проект за промени в Закона за задължителното депозиране на печатни и други произведения, внесен от депутати от ДПС, между които е и издателят Делян Пеевски. Сезирана от Народното събрание, комисията го \"съгласува без забележки\", съобщава Дневник. КЗК е на мнение, че предложението за разширяване на обхвата на данните за действителния собственик и финансирането на доставчиците на медийни услуги в публичен регистър, както и за създаването от Министерството на културата на публичен регистър на лицата, разпространяващи и/или продаващи печатни издания, би подпомогнало работата на КЗК при проучвания по производства пред Комисията с оглед изясняване на всички релевантни данни и информация, свързани с дейността на предприятията от медийния сектор, се казва в становището. Регулаторът държи да подчертае, че икономическите анализи по конкретни производства пред КЗК отчитат и други фактори, освен пазарния дял и данните за собствеността и финансирането на медиите и разпространителите/собствениците на печатни издания, които е предвидено да бъдат направени публични, съгласно разпоредбите на законопроекта. Едновременно с това КЗК подчертава, че гарантирането на свободата на словото и медийния плурализъм като основни ценности на демократичното общество излизат извън обхвата на нейните правомощия. Тя предлага на Народното събрание \"да прецени дали и кой специализиран орган би могъл да следи за спазването на принципите на свободата на словото и да гарантира плурализма в медиите, както и с какви инструменти би разполагал този медиен регулатор\". В КЗК са постъпили становища по темата от Конфедерацията на работодателите и индустриалците (КРИБ), търговско.-промишлената палата (БТПП), Съюза на журналистите и от професора по медийно право Нели Огнянова. Съюзът на журналистите смята, че е нужен цялостен единен закон за прозрачността и собствеността на медиите в България, докато сегашната редакция е ограничено временно решение. От КРИБ са на мнение, че законопроектът \"има потенциала да утвърди международната практика за публично изразяване на мнение за личните виждания и убеждения на съответния редакционен колектив при спазване на най-високите утвърдени журналистически стандарти за посочване на поне два източника на информация и коментари\". БТПП отбелязва, че проектът не предвижда санкции за лицата, които нарушават ограниченията върху монопола в разпространението на печатни издания. Проф. Огнянова е на мнение, че предлаганите мерки имат ограничена конюнктурна цел. Според нея разделянето на финансирането на \"пазарно\" и \"непазарно\" от авторите на законопроекта има за цел да води не просто до частично осветяване, а до селективно осветяване - подход, който законодателят според нея не трябва да толерира, защото превръща законодателството в инструмент за постигане на конюнктурни цели. Проверка на антикорупционната комисия не откри конфликт на интереси у депутата - издател като вносител на законопроекта, тъй като законът има за цел оповестяване на публична информация - каква е собствеността на медиите, а депутатът нямал лична цел за облага.", "date": "2018.08.06", "title": "Антимонополната комисия одобрила медийния законопроект на Делян Пеевски"}
{"url": "http://standartnews.com/balgariya/holandiya_svali_taksite_i_privleche_mnogo_bg_studenti-374480.html", "text": "Университетите на Острова си остават най-предпочитани от българите, казва Силвия Стоянова, координатор висше образование в консултантска агенция ЕДЛАНТА - През всички години, въпреки Брекзит, най-предпочитана дестинация си остава Великобритания и то по-конкретно Англия. Мисля, че след като потвърдиха, че ще има студентски заеми за тези, които започват през есента на 2019 година, доста наши младежи избраха Англия. Не е тайна, че много българи кандидатстват за повече от една страна. Следващата популярна дестинация, която нашумя през последната една година, е Холандия. Причината е може би, че тази година там намалиха таксата за първокурсниците за бакалавър с 50%. Това е в сила за студентите, които започват образованието си през 2018-та година. Така таксата им ще бъде едва 1300 евро. На трето място бих класирала Германия, която обаче дели тази позиция по популярност с Австрия. Все повече студенти избират да учат в тези страни, а и много наши абитуриенти знаят немски. - Компютърните науки и инженерните специалности стават още по-популярни от преди. Може би защото има търсене на пазара за тях. Винаги има интерес към бизнес специалностите. По-нова е тенденцията за засилен интерес към филмовото изкуство. От ЕДЛАНТА направихме една статистика, че доста студенти искат да се занимават с режисура, изработване на филми, фотография. Другата интересна специалност сред студентите тази година е и всякакъв вид дизайн – интериорен, графичен, индустриален, продуктов, студентите залагат и на специалността архитектура. Аз лично дори се радвам, че много студенти се ориентират към специалности с културна насоченост. Българските кандидат-студенти са много талантливи. За разлика от тази, миналата година много студенти се ориентираха към бизнес, медии, комуникации, маркетинг, човешки ресурси. - Безспорно имаше много голямо притеснение. Ето тук, ние като консултантска агенция, бяхме много полезни. Благодарение на намесата ни, децата имаха насоки и съвети за кандидатстване в повече от една страна. Като цяло българските кандидати имаха притеснения, но сега осъзнаха, че вратите на Великобритания остават отворени за европейски кандидат-студенти. - Със сигурност в челната тройка са  University of Southampton, University of Surry и University of Creative Arts. Първият университет предлага страхотни програми с креативна насоченост. University of Southampton и University of Surry държат топ ниво в повечето сфери като инженерство, бизнес, право и т.н. и предлагат отлична база. Студентите се съобразят в избора си от локациите на университетите. В Саутхемптън, например, са на брега, близо са до Лондон. Съри е на 30 минути от центъра на британската столица и не е толкова скъпо.", "date": "2018.08.06", "title": "Холандия свали таксите и привлече много БГ студенти"}
{"url": "http://standartnews.com/balgariya/razbita_e_kriminalna_shema_za_falshivi_shofyorski_knizhki_v_burgas-374470.html", "text": "Престъпна схема за придобиване на свидетелства за правоуправление на моторни превозни средства (МПС) от курсанти, неявяващи се лично на изпити за правоспособност, е неутрализирана от служители от сектор \"Икономическа полиция\" при Областната дирекция на МВР - Бургас. Това съобщиха от пресслужбата на дирекцията в морския град. Организатор на схемата е Красимир Н. от Бургас - инструктор с частна школа, който използвал трети лица за да се явяват вместо негови курсанти на теоретичните и практически изпити за придобиване на правоспособност за управление на МПС от категория \"В\". Констатирано е, че само за няколко месеца през настоящата година, инструкторът Красимир Н. организирал няколко човека, които се явявали вместо двама негови \"курсанти\", обучавани по данни от \"Автомобилна администрация\" в неговата частна школа. Установени и задържани са лица, явявали се вместо курсантите на организатора на схемата, както и лицата, поръчали на Красимир Н. въпросната \"услуга\". Разбиването на престъпната схема е осъществено след няколкомесечно наблюдение от страна на полицейските служители след проведена специализирана полицейска операция, организирана от сектор \"Икономическа полиция\" при ОД на МВР - Бургас и обхващаща територията на няколко областни дирекции - Бургас, Стара Загора, Шумен и Сливен. При нея организаторът на схемата - Красимир Н. е задържан, извършено е претърсване на жилището му и ползвания от него автомобил - \"Ауди\", с бургаска регистрация. Установено е, че явяването на фалшивите курсанти е организирано чрез използването на фалшиви лични карти, в които са посочени реалните данни на лицата, желаещи да придобият свидетелство за правоуправление, но с подменени снимка на третите лица, които се явяват вместо тях. Организаторът на схемата е задържан за 72 часа с постановление на Районна прокуратура - Бургас. Бургаският районен съд е наложил на Красимир Н. мярка за неотклонение \"постоянно задържане под стража\" по искане на районната прокуратура в морския град.", "date": "2018.08.06", "title": "Разбита е криминална схема за фалшиви шофьорски книжки в Бургас"}
{"url": "http://standartnews.com/balgariya/ekoministarat_spodeli_opita_ot_evropredsedatelstvoto_s_rumanskiya_si_kolega-374469.html", "text": "Опитът от изминалото Българско председателство на Съвета на Европейския съюз и напредъка по темите в областта на околната среда сподели министърът на околната среда и водите Нено Димов с румънския заместник-министър председател и министър на околната среда Грациела Гаврилеску на среща в Букурещ днес. Работното посещение беше по покана на Гаврилеску във връзка с предстоящото през първата половина на 2019 г. Румънско председателство на Съвета на ЕС. В рамките на конструктивния диалог, министър Димов увери румънския си колега, че може да разчита на пълната подкрепа и натрупана експертиза от българска страна в процеса на подготовката на Румънското председателство. „България успешно изпълни заложените цели в областта на околната среда и климата в рамките на първото си председателство на Съвета на ЕС, като постави акцент върху прехода към кръгова икономика и екоиновациите, в т.ч. и повторната употреба и рециклирането на пластмасите. Другият ключов приоритет беше качеството на атмосферния въздух, като заслуга на Българското председателство е, че за първи път през последните 10 години постави въпроса на най-високо ниво в Съвета на ЕС\", посочи министър Димов. Двамата разговаряха и за „двойните стандарти\", широко обсъждани през последните месеци в различни формати на Съвета на ЕС. Според министър Димов тази тема не изчерпва своето значение единствено с качеството на храните, а намира отражение и в други области, имащи пряко отношение към здравето на хората и околната среда. Коментирани бяха въведените неотдавна забрани на дизелови автомобили в някои западноевропейски градове, заради което нараства вноса им към страни с по-ниски доходи, в т.ч. България и Румъния. „Прагматичният подход изисква онзи, който изкривява пазара, да поеме отговорността, а това означава държавите, които въвеждат подобни забрани да не могат да „изнасят\" коли, които не отговарят на определени стандарти\", заяви министър Димов. Според него тази отговорност трябва да бъде регламентирана на ниво ЕС. Същевременно, държавите членки трябва да имат възможност да приемат специфични за условията си национални мерки, така че да могат да изпълнят плановете за намаляване на емисиите от транспорта и да развиват нисковъглеродна мобилност, подчерта министър Димов.", "date": "2018.08.06", "title": "Екоминистърът сподели опита от европредседателството с румънския си колега"}
{"url": "http://standartnews.com/biznes/spetsialist_biohranite_na_balgarskiya_pazar_sa_s_mnogo_dobro_kachestvo-374460.html", "text": "Биохраните на българския пазар са с много добро качество, увери в интервю за БНР д-р Стоилко Апостолов от Фондацията за биологично земеделие „Биоселена\". Той посочи, че от десетина години се наблюдава бум на биопроизводителите. По думите му това налага държавата да адаптира звената, които отговарят за контрола, съответно с биопроизводителите. Според него секторът се подценява и даде пример: „През 2003-2004 г. имаше не повече от 200 биопроизводители в България. Тогава се създаде един отдел „Биологично земеделие\" към МЗХ, тогава работиха 4-5 човека. В момента има 7000 биопроизводители и във въпросния отдел работят пак може би 4-ма души. Това е една илюстрация за отношението. Ние години наред предлагаме този отдел да бъде подсилен според броя на производителите, да стане дирекция, да има по-голям персонал, хора, които са с опит, които наистина да отговорят на новите предизвикателства. Това в момента е огромен бизнес. Поне 100 млн. лв. е оборотът от биопродуктите на година, допълнително има и субсидии. Това е огромен бизнес и не може с лека ръка да се оставя да се администрира от един отдел в министерството, който трябва да свърши цялата работа\". Според Апостолов няма нищо трагично в констатациите на одитния доклад на Сметната палата. Според доклада контролът върху биохраните не защитава добре интересите на потребителите. Апостолов подчерта, че не са част от Комисията по биологично земеделие към министъра, тя си е вътрешноведомствена. Според него цялата система би работила по-добре, ако всички заинтересовани страни са в нея. Апостолов отбеляза, че новият европейски регламент въвежда принципни неща при производството. Биопроизводителите трябва да са подготвени за новите правила, защото иначе 7000 производители ще се окажат в много тежка ситуация, предупреди той.", "date": "2018.08.06", "title": "Специалист: Биохраните на българския пазар са с много добро качество"}
{"url": "http://standartnews.com/balgariya/benchev_ubeden_che_aktsiyata_sreshtu_nego_e_sin_balon_-374477.html", "text": "„Ще видите, че от този син балон нищо няма да остане. Така се случи, че с Димитър Желязков се озовахме заедно в един хотел. Но когато него го арестуваха, аз не бях там. Бях на бизнес вечеря. Отидох там по-късно. И го видях с белезници. Казах: Какво става тук? И като се обадих така, те ни прибраха и нас... Аз резервации не съм правил. Стаите ги запази Несрин Узун...\" Това заяви бизнесменът и общински съветник от БСП в Бургас Бенчо Бенчев, цитиран от Дарик. Той бе арестуван в хотел в Истанбул, заедно с бившия депутат Несрин Узун и още петима души при акция на турските власти за задържането на Димитър Желязков – Митьо Очите, издирван от Интерпол за участие в организирана престъпна група. Очите бе открит в стая в хотел „Рамада\", регистрирана на името на Бенчев. „Бях в неподходящото време, на неподходящото място. Всичко стана съвсем случайно. Поредица от случайности - не в моя полза...\", поясни Бенчо Бенчев. И подчерта: \"Резервациите ги прави Несрин Узун. Аз пътувах, имах с мен други хора. Той ми се обади и каза: Запазих три стаи на твое име. Той ми ги запази. На Бенчо Бенчев на името. Сега излизат някакви теории, че съм укривал Димитър Желязков. Хотелът не е мой, че да го укривам. Да питат собственика на хотела, какво се занимават с мен...\". Предприемачът и все още съветник от БСП направи изявление в 16.00 часа днес - 12 часа след като бе пуснат от ареста в Бургас, където бе откаран след предаването му от турските власти на полицията у нас, заедно с Несрин Узун и приближените им. Ексдепутатът бе пуснат тихомълком още към 17.00 часа вчера, а Бенчев излезе на свобода към два часа след полунощ, без да му бъдат повдигнати обвинения. Междувременно на сайта на МВР беше разпространено видео от акцията на специализираната прокуратура за претърсването на дома му в комплекс „Меден рудник\" в Бургас, където са били намерени оръжия и парични суми. „Ще кажа, че това, което се тиражира, не е вярно. Истината е съвсем различна. Нито имам незаконни оръжия, нито имам незаконни пари. Всичко е законно...\". За финал обобщи: Сега видях кои са истинските ми приятели и кои не\".", "date": "2018.08.06", "title": "Бенчев убеден, че акцията срещу него е „син балон“"}
{"url": "http://standartnews.com/balgariya/slab_kontrol_varhu_bioproduktite_koito_se_prodavat_onlayn_i_v_zavedeniyata-374455.html", "text": "Слаб контрол върху производителите на биохрани и качеството на предлаганите от тях продукти, са установили от Сметната палата. В предаването „Тази сутрин\" председателят на институцията Цветан Цветков заяви, че нарасналото потребление на такъв тип храна налага да бъдат проверявани Министерството на земеделието и храните и Българската агенция по безопасност на храните. Цветанов обясни, че са констатирани редица пропуски и са издадени разпоредби за тяхното отстраняване. По думите му един от основните проблеми е, че БАБХ контролира само храните, които се намират в магазините, а нямат законова възможност да одитират онлайн търговията и заведенията за обществено хранене. „Констатирахме слабости при издаването на разрешения при контролиращите фирми, контролът в търговската мрежа не е ефективен. Производители без лиценз продават продукти с етикети за биохрана\", посочи Цветанов и посъветва потребителите да следят за отличаващите знаци върху етикетите, които гарантират, че един продукт е био. Резултатите показват още, че системата не защитава достатъчно потребителите, защото има фирми, които не отговарят напълно на изискванията. Според председателят на Сметната палата трябва да има повече информационни кампании за биохраните.", "date": "2018.08.06", "title": "Слаб контрол върху биопродуктите, които се продават онлайн и в заведенията"}
{"url": "http://standartnews.com/balgariya/bencho_benchev_i_deputatat_nesrin_uzun_byaha_pusnati_ot_aresta-374461.html", "text": "Общинският съветник от БСП в Бургас Бенчо Бенчев и бившият депутат от ДПС Несрин Узун засега остават без обвинения за участие в организирана престъпна група. Това съобщи бТВ, като се позова на информация от Специализираната прокуратура. Те и другите четирима, които бяха задържани в Истанбул заедно с Димитър Желязков – Митьо Очите, са освободени от ареста на бургаската полиция. Специализираната прокуратура в София е събрала достатъчно доказателства за това престъпление, но то е от компетентността на районните прокурори в Бургас. Така че те трябва да решат дали Бенчо Бенев и останалите ще бъдат обвинени. Димитър Желязков беше задържан в истанбулски хотел, а по-рано през седмицата 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение. Снощи на летището в София е задържан един от тримата, които бяха обвинени задочно за участие в организираната престъпна група веднага след акцията. Той е пристигнал в страната с полет от Испания. Общинският съветник втори мандат в Несебър Пейо Янков все още е в неизвестност.", "date": "2018.08.06", "title": "Бенчо Бенчев и депутатът Несрин Узун бяха пуснати от ареста"}
{"url": "http://standartnews.com/balgariya/tarsyat_kravodariteli_za_pirogov_v_pomosht_na_lekarkata_koyato_padna_ot_7iya_etazh-374452.html", "text": "Спешната болница Пирогов организира кръводарителска акция. Поводът е наскоро настъпилият злополучен инцидент с млада лекарка, която постъпи в изключително тежко състояние след падане от висок етаж в София. Всеки, който желае, може да се присъедини към пироговските медици и да дари кръв на 06.08.2018г., понеделник, от 17 до 19 часа в зала \"проф. Емил Таков\" (рапортна зала на травматологичния комплекс), 2-ри етаж в УМБАЛСМ \"Н. И. Пирогов\". Кръводарителите трябва да са клинично здрави, да не са приели лекарства в деня на кръводаряване, да не са дарявали кръв през последните 3 месеца и задължително да носят в себе си документ за самоличност.", "date": "2018.08.06", "title": "Търсят кръводарители за Пирогов в помощ на лекарката, която падна от 7-ия етаж"}
{"url": "http://standartnews.com/balgariya/goreshto_s_temperaturi_mezhdu_30_i_35_gradusa-374443.html", "text": "Атмосферното налягане през деня слабо ще се понижи и ще бъде близко до средното за месеца. Днес отново ще бъде слънчево, в следобедните часове с временни увеличения на облачността. Ще е горещо с максимални температури между 30° и 35°, в София - около 30°. Такава е прогнозата за времето на Националния институт по метеорология и хидрология (НИМХ) при БАН. Над Черноморието също ще бъде слънчево. Ще духа бриз. Максималните температури ще са 29°-31°. Температурата на морската вода е 26°-27°. Вълнението на морето ще бъде 1-2 бала. Над планините ще бъде слънчево, след обяд с временни увеличения на облачността, но валеж е малко вероятен. Ще духа слаб вятър, предимно от североизток. Максималната температура на височина 1200 метра ще е около 24°, на 2000 метра – около 16°.", "date": "2018.08.06", "title": "Горещо с температури между 30 и 35 градуса"}
{"url": "http://standartnews.com/balgariya/shefat_na_chervenite_obshtinari_v_burgas_bsp_mozhe_bez_bencho_benchev-374446.html", "text": "БСП може без Бенчо Бенчев и ще бъдем без него оттук нататък, категорично заяви в интервю за БНР Евгений Мосинов, председател на групата общински съветници на БСП в Общинския съвет в Бургас. Зам.-председателят на Общинския съвет в Бургас от БСП Бенчо Бенчев беше задържан в Истанбул заедно с Димитър Желязков – Митьо Очите. Очаква се Специализираната прокуратура да реши дали срещу него да се образува отделно дело за лично укривателство. В дома на Бенчев криминалистите открили бележки колко пари да се дават на Желязков. Вероятно Бенчев ще бъде разследван и за пране на пари. „Една толкова годишна партия надали ще е в състояние да е зависима от един човек, бил той и Бенчо Бенчев\", коментира Мосинов. Според него Бенчев ще послуша партията и ще си подаде оставката като общински съветник и зам.-председател. По думите му реакцията както на националното ръководство на БСП, така и на местната структура е изключително бърза, навременна, остра и категорична. Той посочи, че както местната структура на партията, така и бургаската общественост са изненадани от случилото се: „Бенчев е характеризиран като голям данъкоплатец, бизнесмен със социални ангажименти, в една изцяло позитивна светлина\". Евгений Мосинов отбеляза, че сегашната обвързаност на Бенчев с „Аркус Секюрити\" започва след 2011 г., когато е включен в листа на БСП от гражданската квота. Той подчерта още, че на последните местни избори Бенчев е избран с преференции: „Винаги е укоримо един политик да има дейност, близка до организираната престъпност или да е свързана пряко с нея. Въпросът е кога политически структури узнават за тази дейност. Ето когато узнаваме, ние реагираме веднага\". „Ще изчакаме и неговата версия, както и становището на прокуратурата. Но озоваването му там с Митьо Очите е абсолютно неприемливо от политическа гледна точка\", коментира Мосинов. Той не изключи версията случилото се да е сценарий. Евгений Мосинов смята, че този случай ще предизвика начало на дискусия в БСП за хората от гражданската квота – за критериите, за стандарта на отношение на тези предлагани хора. Това е повод гражданската квота да се прецизира и като механизъм на определяне, и като конкретни имена, добави той.", "date": "2018.08.06", "title": "Шефът на червените общинари в Бургас: БСП може без Бенчо Бенчев"}
{"url": "http://standartnews.com/balgariya/mityo_ochite_da_bade_osaden_na_pone_8_godini_zatvor_ochakva_bivsh_vatreshen_ministar-374448.html", "text": "„Не виждам какъвто и да било сценарий, всичко е прекалено очевидно\", заяви пред БНР бившият вътрешен министър Емануил Йорданов относно задържането в Истанбул на Димитър Желязков – Митьо Очите заедно с общинския съветник от Бургас Бенчо Бенчев. Според Йорданов екстрадицията на Митьо Очите ще стане по лекия начин. В тези производства в началото обвиненото лице има възможност да изяви желание да се бъде върнато, без да се провеждат целите процедури и да се проверява дали са налице основания за екстрадиция, обясни той. Бившият вътрешен министър е категоричен, че скоро няма да стигнем до развръзка по този случай. Въпреки това той прогнозира, че този път Митьо Очите ще бъде осъден по общия ред и присъдата му ще бъде по-висока – поне 8 години затвор ефективно. „За съжаление, българинът е склонен да гласува за мутри и то за какви ли не длъжности – като започнем от селски кмет и стигнем до най-високите длъжности в управление на държавата. Не бих се учудил, ако някой ден осъмнем и с президент – мутра\", коментира Йорданов по отношение на общинския съветник от Бургас Бенчо Бенчев. „Хора с този профил имат добри контакти във всички партии. Не мислете, че той се е ограничил с БСП и ДПС\", добави той. Бившият вътрешен министър припомни, че преди време Митьо Очите е сключил споразумение със съда: „Изтърпяването на неговото наказание очевидно не е имало абсолютно никакъв ефект. По принцип изтърпяването на наказанието има за цел да превъзпита осъдения. Тук става въпрос и за ефективност на изпълнение на наказанията за лишаване от свобода, и за ефективност на работа на правоохранителните органи, след като едно лице напусне местата за лишаване от свобода. Не може един човек да е излязъл от затвора, след като се е признал за лидер на престъпна групировка, и ти да го оставиш да си развява байрака по Черноморието и да се разхожда в компанията на кой ли не. Къде е държавата през това време?\". „Цветан Василев е едно дългосрочно страдание за българската прокуратура\", каза още Емануил Йорданов.", "date": "2018.08.06", "title": "Митьо Очите да бъде осъден на поне 8 години затвор, очаква бивш вътрешен министър"}
{"url": "http://standartnews.com/balgariya/zov_za_pomosht_lekari_daryavat_krav_i_sredstva_za_spasyavaneto_na_mlada_kolezhka-374449.html", "text": "Лекари от няколко столични болници помагат на своя колежка в тежко състояние. 35-годишната жена се бори за живота си след падане от 7 етаж. Освен кръводарителски акции, медиците събират средства за скъпоструващото й лечение. Инцидентът с д-р Ирена Иванова предизвика вълна от съпричастност не само в социалните мрежи. Десетки хора - познати и непознати, дариха кръв, за да я спасят. Сред първите, които откликват, са колегите й от Спешното отделение на Александровска болница. Сега медиците от лечебното заведение отправят зов за помощ. Болницата започна дарителска кампания, тъй като лечението на младата лекарка има своята цена. \"НЗОК не поема скъпоструващите консумативи. Ние ще договорим преференциални цени, но все пак и те имат цена\", обясняват лекарите. Ръка на колежката си от Александровската болница подават и медиците от \"Пирогов\", където д-р Иванова е настанена. В понеделник персоналът на спешния институт организира кръводарителска акция. Вратите на \"Пирогов\" остават отворени за всеки, който иска да помогне. Кръводарителската акция за служителите на \"Пирогов\" ще бъде в понеделник, от 17 до 19 часа. А всеки, който иска да се включи в нея, може да отиде в удобно за него време. Столичната колегия на Лекарския съюз също ще подкрепи д-р Иванова. От специално учредения си фонд организацията ще дари 5000 лева за терапията й. В случай на нужда, колегията е готова да отдели още средства за възстановяването на младата лекарка. Ако искате да помогнете, може да го направите като дарите средства по сметката на Фондация \"Направи добро – Александровска\" в Сосиете Женерал Експрес Банк, BG18TTBB94001527624447, за д-р Ирена Иванова.", "date": "2018.08.06", "title": "Зов за помощ: Лекари даряват кръв и средства за спасяването на млада колежка"}
{"url": "http://standartnews.com/balgariya/v_chuzhbina_shte_nosim_nomera_na_denonoshtnata_dezhurna_liniya_na_vanshno_-374467.html", "text": "Всеки български гражданин, притежаващ СИМ-карта на български мобилен оператор, при влизане на територията на чужда държава ще получава от утре – 7 август кратко текстово съобщение с информация за номера на денонощната дежурна телефонна линия в МВнР (+359 2 948 24 04), на която може да потърси помощ в случай на извънредна ситуация. Това съобщиха от пресцентъра на Министерството на външните работи. Съобщението ще бъде получавано, веднага щом абонатът попадне в роуминг. Така телефонът за спешни случаи на МВнР ще е подръка в паметта на телефона на всеки гражданин зад граница. Към тази инициатива на Министерството на външните работи с готовност се присъединиха трите национални мобилни оператора - А1, VIVACOM и Telenor, в знак на подкрепа към усилията ни за подобряване на административното обслужване и по-ефективна защита на българските граждани в чужбина. Мобилните оператори предоставят получаването на съобщението безплатно за гражданите, като услугата не е свързана с разходи от държавния бюджет. При повикване на денонощната дежурна телефонна линия в МВнР (+359 2 948 24 04), разговорът ще бъде таксуван според тарифния план на абоната. Заместник министър-председателят по правосъдната реформа и министър на външните работи Екатерина Захариева благодари на мобилните оператори, които се включиха в реализацията на този проект, свързан с грижата за информираността и сигурността на българските граждани, пътуващи в чужбина. Тя подчерта, че Министерството на външните работи продължава работа по още проекти, които ще улеснят досега с администрацията на нашите сънародници в чужбина. Заплахите за сигурността в съвременния свят, свързани с природни бедствия, възникване на военни конфликти, терористични актове, политически размирици, безредици, бунтове и други, които често засягат и български граждани, изискват оказването на специализирана помощ и често незабавна реакция от страна на българските институции. В зависимост от характера на кризата, Министерството на външните работи координира усилията за оказване на помощ на български граждани с различни национални и чужди институции и ведомства.", "date": "2018.08.06", "title": "В чужбина ще носим номера на денонощната дежурна линия на външно"}
{"url": "http://standartnews.com/balgariya/kolko_naytoplo_shte_e_u_nas_i_shte_ima_li_iznenadi_ot_vremeto_prez_avgust-374457.html", "text": "Горещини, подобни на тези, които завладяха Западна Европа през уикенда, в България не се очакват. Най-високите температури у нас ще достигат 35-37 градуса. Това заяви за NOVA Анастасия Стойчева от Института по метеорология и хидрология. Хубавата новина е, че през следващите дни и до края на седмицата сериозно разваляне на времето, много ниски температури и обилни дъждове не се очакват. свежо лято Във вторник, обаче, по-късно през деня в Североизточна България и планинските райони заради понижението на температурите облачността ще се увеличи, ще има превалявания, но това ще са краткотрайни интензивни валежи, придружени с гръмотевици. В сряда и в други райони на страната, главно в планинските райони и Източна България ще има също краткотрайни превалявания и временно понижение на температурите. След това предстои период на по-стабилно време. Около средата на второто десетдневие на август има възможност за по-високи температури, но те едва ли ще надхвърлят 32-37 градуса. Повече динамика и краткотрайни валежи, понижение на температурите се очакват през последното десетдневие на август. лято плаж жена", "date": "2018.08.06", "title": "Колко най-топло ще е у нас и ще има ли изненади от времето през август?"}
{"url": "http://standartnews.com/balgariya/kevr_proveryava_loshoto_kachestvo_na_toka_v_kazichene_i_krivina_-374463.html", "text": "Във връзка с публикувани информации в национални медии за влошено качество на доставяната електрическа енергия на потребители в с.Казичене и с. Кривина, КЕВР назначи проверка за изясняване на случая, съобщиха от регулатора. Според жителите на населеното място „ЧЕЗ Разпределение България\" предоставя некачествена услуга като електрозахранването в населените места е било преустановявано многократно, а подаваните от абонатите жалби са оставали без резултат. В писмо на председателя на КЕВР до ръководството на „ЧЕЗ Разпределение България\", на чиято обслужвана територия е населеното място, на основание на чл. 54 от Наредба №3/21.03.2013 г. за лицензиране на дейностите в енергетиката, регулаторът изисква дружеството да предостави анализ на причините за нарушеното електроснабдяване и в краткосрочен план да предприеме конкретни мерки за тяхното отстраняване.  Копия на писмото са изпратени до кметовете на с. Казичене и с. Кривина - Антон Владимиров  и Венцислав Игнатов. За целите на започналата проверка електроразпределителното дружество трябва да монтира сертифицирани уреди за измерване качеството на доставяната електрическа енергия в точките на присъединяване на клиентите в с.Казичене и в с. Кривина за период не по-кратък от седем денонощия. На регулатора следва да бъде предоставена информация и за схемите на електрозахранването на имотите – подстанции, електропроводи средно напрежение, трафопостове и прилежащите им изводи от мрежа ниско напрежение. Справката трябва да включва и данни за всички ръчни и автоматични изключвания на съоръженията за едногодишен период, изготвена и проследима по данни от диспечерските дневници и дневниците за работа по съоръженията. КЕВР изисква „ЧЕЗ Разпределение България\" да предостави и копия на всички жалби и сигнали срещу чести изключвания на напрежението и/или изгорели електрически уреди за двугодишен период, предшестващ проверката, както и отговорите на тези жалби. В доклада на дружеството до КЕВР трябва да бъде направена оценка на моментното състояние на съоръженията за електрозахранване на имотите и доказателства за изпълнени мероприятия за едногодишен период, предшестващ проверката, както и за дейностите по тяхното поддържане - копия на документи от обходи, огледи, становища, предписания, протоколи за извършени ремонти, просеки и др., доказващи спазването на приложимата нормативна уредба при тяхната експлоатация. След получаване на цялостната документация от „ЧЕЗ Разпределение България\", КЕВР ще извърши анализ и при необходимост, в изпълнение на контролните си функции, ще назначи проверка на място, с цел да бъде установено изпълнението на лицензионните задължения на дружеството за осигуряване на качество на предоставяните услуги. При всички постъпващи сигнали на граждани за влошено качество на електрозахранването, в изпълнение на своята контролна дейност КЕВР и занапред ще използва в пълна степен законовите си правомощия за защита на правата на потребителите. Енергийният регулатор категорично смята, че нарушеното електроснабдяване накърнява техните права, нарушава нормалния им ритъм на живот и може до доведе до материални щети за тях, както и до неприемливи социални и здравни рискове. В тази връзка Комисията ще изисква енергийните дружества да изпълняват стриктно задълженията си по техните Общи условия за предоставяне на надеждна, непрекъсваема и качествена енергийна услуга на техните абонати.", "date": "2018.08.06", "title": "КЕВР проверява лошото качество на тока в Казичене и Кривина"}
{"url": "http://standartnews.com/balgariya/bencho_benchev_i_nesrin_uzun_pomagali_na_ochite_da_izbegne_nakazatelno_presledvane-374466.html", "text": "Бенчо Бенчев, Несрин Узун и Йовчо Домусчиев са помагали на Димитър Желязков да избегне наказателно преследване, обяви за Агенция Фокус говорителят на главния прокурор Румяна Арнаудова. „Установено е в разследването на Специализираната прокуратура, че на 3 август Димитър Желязков е преминал гръцко-турската граница, като се е придвижвал с микробус „Мерцедес\", собственост на дружество, управлявано и собственост на Бенчо Бенчев. В този микробус са били освен Димитър Желязков, самият Бенчо Бенчев и Йовчо Домусчиев. След като са навлезли на територията на страната, са се настанили в хотел „Рамада\" в Турция. Резервациите на стаите са били направени от Несрин Узун, а трите стаи, които са били наети в турския хотел, са на имената на Йовчо Домусчиев и Бенчо Бенчев. Няма регистрирана стая на Димитър Желязков, а тези две лица, за които говоря, включително и третото, реално са осъществили действия по спомагане на извършил престъпление човек, да избегне наказателно преследване. Тези материали са отделени от разследването на Специализираната прокуратура и са изпратени на Районна прокуратура – Бургас. Тя се явява компетентна прокуратура\", каза говорителят на гл. прокурор и поясни, че за престъпление, извършено в чужбина, компетентна е тази по местоживеене на извършителите на деянието. „Междувременно окръжният прокурор на Бургас е създал необходимата организация и екип от прокурори от Районната прокуратура ще провеждат досъдебното производство, заедно с екип от следователи от окръжния следствен отдел на Окръжната прокуратура, тъй като престъплението е извършено в чужбина\", каза още Арнаудова. Предметът разследването на Спецпрокуратурата се разширява в посока на организирана престъпна група за пране на пари и данъчни престъпления, обясни още Румяна Арнаудова. „Към настоящия момент всички седем лица, които бяха предадени от турските власти на органите на МВР са освободени, поради изтичане на максималния срок на тяхното задържане по реда на Закона за МВР, а именно 24 часа. Същевременно Специализираната прокуратура отдели материали от своето разследване за организирана престъпна група за насилствени действия и изпрати материали на Районна прокуратура-Бургас. В рамките на 24 часа по време на задържането на 7-те лица са събрани доказателства, че част от тях са съпричастни към укриването на Димитър Желязков и в Република Турция, и в Република Гърция\", коментира Арнаудова.", "date": "2018.08.06", "title": "Бенчо Бенчев и Несрин Узун помагали на Очите да избегне наказателно преследване"}
{"url": "http://standartnews.com/balgariya/maykata_na_pometenoto_ot_kolelo_dete_chasovete_v_bolnitsata_byaha_naykoshmarnite-374458.html", "text": "„Момичето караше много бързо и когато я видяхме, тя вече беше върху детето. Баща й беше на разстояние три крачки, но колелото направо връхлетя\", разказа за \"Здравей, България\" Цветелина, майка на 1-годишното момиченце, което беше блъснато от велосипедистка в парк в Монтана. След инцидента малката Ралица е е със счупен череп и хематон. Момичето, причинило инцидента, е пълнолетно. Тя живее в дом за временно настаняване в Монтана. Майката споделя, че е било невъзможно да предпази детето си, защото колелото се е движило твърде бързо. Тя допълни, че велосипедистката е гледала назад, когато е блъснала дъщеря й. „След като удари детето ми, спря и каза: \"Извинявам се, не исках да стане така, аз нямам спирачки\", коментира още майката. И споделя, че часовете в болницата са били най-кошмарните в живота на семейството. За да не се стига да подобни инциденти в парковете на града, Цветелина е подала подписка за повече велоалеи и санкции за нарушителите. Майката иска част от градската градина да бъде преградена, за да не влизат велосипедисти там, където играят малки деца. „Мястото на велоалеите не е на детските площадки\", коментира още тя. По думите й към момента дъщеричката й е добре, но има опасност от заболявания, които могат да се отключат вследствие на удара.", "date": "2018.08.06", "title": "Майката на пометеното от колело дете: Часовете в болницата бяха най-кошмарните"}
{"url": "http://standartnews.com/balgariya/ombudsmanat_prekratete_unizitelnoto_otnoshenie_kam_zadarzhanite-374465.html", "text": "Основен акцент в препоръките на дирекция към омбудсмана, която осъществява наблюдение в местата за задържане и лишаване от свобода, е министърът на правосъдието да предприеме незабавни, ефективни административни мерки по преустановяване на изтезанията или на жестоко, нечовешко и унизително отнасяне или наказание в лечебни заведения при конвой и извеждане на лица от спални помещения за престой на открито и при посещения във вътрешни и външни лечебни заведения. Препоръките са част от доклада на Националния превантивен механизъм към омбудсмана след проверки в арестите на бул. „Г.М. Димитров\" и  ул. „М-р Г. Векилски\", както и в софийския затвор в периода 19–22 юни 2018 г.  Това съобщават от пресцентъра на институцията на обществения защитник. Конвоирането миналата седмица на задържаната за подкуп бивша кметица на столичния район \"Младост\" Десислава Иванчева за преглед в лечебно заведение предизвика дискусии в медиите и социалните мрежи. В доклада на Националния правен механизъм след проверките миналия месец категорично се посочва, че е констатирано системно нарушаване на Конвенцията против изтезанията и други форми на жестоко, нечовешко и унизително отнасяне или наказание, която в чл. 2 казва, че „никакви изключителни обстоятелства, от какъвто и да е характер, било то състояние на война, или заплаха от война, вътрешна политическа нестабилност, или каквото и да е друго извънредно положение, не могат да служат като оправдание за изтезание\". НПМ е категоричен, че инструкциите, издавани от началниците в местата за лишаване от свобода, с които се регламентира употребата на сила и помощни средства (белезници, прангове и т.н.) при „вътрешен\" и „външен\" конвой са в противоречие с  чл. 114  от  Закона за изпълнение на наказанията и задържането под стража. Там се указва, че употребата им се допуска само в изчерпателно изброени крайни случаи, като например освобождаване на заложници или за прекратяване на буйство или друг вид агресивно поведение. В доклада до министъра на правосъдието и до началника на затвора в  София изрично се посочва, въпреки че в  две поредни години (2016 г. и 2017 г.) НПМ настоява в своите препоръки да се прекрати всяка необоснована употреба на помощни средства, която се разглежда като подлагане на изтезания, на жестоко, нечовешко или унизително отнасяне, няма предприети действия. „Ежедневно в двата ареста, само при извеждане на разходка, на над 300 души се поставят белезници. В едногодишния период от предходната препоръка на НПМ, случаите на подобно унизително отнасяне надвишават 100 000 случая\", пише в доклада на НПМ. Конвоирането на отстранения кмет на столичния кв. „Младост\" Десислава Иванчевa с белезници на краката до Ендокринологията, според доклада на НПМ, е показателен относно нарушаване правата на човека в местата за лишаване от свобода, поради грубо погазване на закона и дългогодишно неизпълнение на препоръки на омбудсмана.", "date": "2018.08.06", "title": "Омбудсманът: Прекратете унизителното отношение към задържаните"}
