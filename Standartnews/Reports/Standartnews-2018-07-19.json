{"url": "http://standartnews.com/biznes/bg_markata_dika_s_magazini_vav_frantsiya-373838.html", "text": "Българската марка за дрехи Dika ще отвори магазини в Южна Франция - в Сент Етиен, Монпелие, Гренобъл и Тулуза. Това съобщи нейният собственик Едоардо Миролио, цитиран от money.bg. Миролио придоби Dika през 2017 г. чрез фирмата си E.Mirolio, като компанията вече разполага със 7 магазина на стария собственик и три нови. Дрехите на бранда ще се произвежда в две фабрики в Сърбия - в Димитровград и Пирот, които също са били придобити от Миролио през миналата година срещу 3 млн. евро. В момента там работят общо 450 души, като персоналът ще бъде увеличен до 1000 души. Дизайнът на дрехите се прави в България. Обекти на Dika има в София, Пловдив, Велико Търново и Сливен, като ще бъдат отворени нови в Бургас и Варна. Извън България марката присъства в Румъния и Грузия. \"Ние придобихме този бранд при ликвидация, като част от активите й бяха купени от собственика, а друга част - от банки кредитори\", обясни Миролио. За избора да изнесат производството в западната ни съседка Миролио коментира, че основната причина за това е недостигът на работна ръка у нас.", "date": "2018.07.18", "title": "БГ марката Dika с магазини във Франция"}
{"url": "http://standartnews.com/biznes/davat_5_mln_lv_poveche_na_turisticheskoto_ministerstvo_za_reklama_prez_2018_g-373820.html", "text": "До края на 2018 г. Министерството на туризма ще може да поема допълнителни ангажименти за разходи за реклама в размер до над 4,77 млн. лв., реши кабинетът по време на редовното си заседание. Приети са промени в утвърдените максимални размери на ангажиментите за разходи на ведомството, които могат да бъдат поети през 2018 г. Увеличението ще бъде за сметка на намаление на равни части от полагащите се ангажименти за разходи за периода 2019-2021 г., с което ще бъде запазен одобреният разходен таван на бюджета на министерството. Предвижда се да бъде продължена успешно реализацията на дейностите в сектор \"Туризъм\" за осъществяване на интегрирана комуникационна кампания на целеви пазари. Целта е през тази година да се поемат ангажименти за комуникационен микс от телевизионна, външна, печатна, радио- и онлайн реклама, както и чрез организиране на В2В събития, медийни срещи и пресконференции, с които да се стимулира изборът на България като туристическа дестинация. Реализираните досега кампании, както и представянето на България на международните пазари, доведоха до много добрите резултати през 2017 година, както официалната статистика показа, съобщават от правителствената пресслужба. България е посетена от близо 9 млн. чуждестранни туристи, което е увеличение със 7.6% спрямо същия период на миналата година. Увеличеният брой туристи повишава значително и приходите от международен туризъм - те възлизат на над 6.895 млрд. лв. за 2017 г. Ръстът спрямо рекордната досега в историята на българския туризъм 2016 г. е 9.3%, като тогава приходите са били 6.311 млрд. лв.", "date": "2018.07.18", "title": "Дават 5 млн. лв. повече на туристическото министерство за реклама през 2018 г."}
{"url": "http://standartnews.com/biznes/dnes_podavame_pismo_za_blizko_satrudnichestvo_s_etsb_zaradi_evrozonata-373813.html", "text": "Министерският съвет даде днес мандат на финансовия министър да подаде официално заявление за осъществяване на близко сътрудничество с Европейската централна банка (ЕЦБ) в съответствие с регламент 1024 на Европейския съюз от 2013 година относно функциите на Европейската Централна банка по макропруденциалния надзор над банките в общността. Това каза пред журналисти в МС министърът на финансите Владислав Горанов. Това формално решение от днес е в резултат на дългогодишна комуникация между българските власти и страните от Еврозоната, Европейската комисия и ЕЦБ като част от пътната карта за присъединяване на България към Еврозоната и на българския лев към механизма ERM-2, каза още финансовият министър. До няколко часа писмото ще бъде изпратено, допълни той. „От страна на държавите-членки на еврозоната и Дания, която е в механизма ERM, беше подкрепена позицията, че всички държави-членки които имат желание да се присъединят към еврозоната и европейския валутен механизъм, трябва да осъществят близко сътрудничество с Европейската централна банка по отношение на банковия надзор. В резултат на нашата официална заявка започва да тече проучване от страна на Европейската централна банка доколко нашето законодателство ще бъде адаптирано така, че надзорните решения на Европейската централна банка да имат правна сила и да са директно приложими за тези български банки, за които тя прецени, че иска директно да изпълнява надзорни функции\", каза още Горанов. Финансовият министър посочи, че съгласно правилата, подобно проучване трае от 6 до 12 месеца, като много зависи от това, доколко българските власти успеят да адаптират националното законодателство, за да гарантират стабилността на актовете на Европейската централна банка. „Това, което ще изпратим днес, освен официалното заявление за близко сътрудничество с Европейската централна банка по отношение на банковия надзор, е и проект за изменения на българското законодателство, така че да отговаря на изискванията на регламента. Ако в срока, който е по регламент, всичко върви добре, страните-членки на еврозоната заявиха, че в момента, в който тя даде положителна оценка, ще подкрепят присъединяването на българския лев към ERM 2, което е изминаване на по-голямата част от пътя към еврозоната\", обясни Горанов. Снимка: Блумбърг", "date": "2018.07.18", "title": "Днес подаваме писмо за близко сътрудничество с ЕЦБ заради Еврозоната"}
{"url": "http://standartnews.com/svyat/boing_poluchi_porachka_za_2_novi_samoleta_za_beliya_dom-373806.html", "text": "Американската самолетостроителна компания „Боинг\" получи договор на стойност 3,9 милиарда долара за два нови самолета 747-8, които ще бъдат използвани като \"Еър форс 1\" от американския президент, предадоха Ройтерс и Франс прес. Самолетите трябва да бъдат доставени до декември 2024 г. Те ще бъдат в цветовете на американски флаг - червено, бяло и синьо, вместо в небесно синьо и бяло - комбинация, въведена от президента Джон Кенеди. Доналд Тръмп заяви, че новите президентски самолети ще са \"невероятни\", \"най-красивите и най-добрите в света\". Решението беше огласено от Пентагона. Контрактът следва очертанията на неофициална сделка между \"Боинг\" и Белия дом от февруари. До това споразумение се стигна, след като Тръмп възрази срещу цената от над 4 милиарда долара, залегнала в предишна сделка за \"Еър форс 1\". Президентът се оплака в Twitter, че \"цените са извън контрол\" и обяви, че отменя поръчката. В края на февруари Белият дом съобщи, че се е споразумял с „Боинг\" за фиксирана цена от 3,9 млрд. долара. \"Боинг ни даде добра цена и успях да икономисам 1,5 млрд. и да поръчам нов модел за страната\", изрази задоволство Тръмп в интервю, заснето от телевизия Си Би Ес. Сделката обхваща два по-големи, по-модерни, по-бързи и по-икономични самолета от сегашните 30-годишни 747-200 , които струват 180 000 долара на час.", "date": "2018.07.18", "title": "„Боинг“ получи поръчка за 2 нови самолета за Белия дом"}
{"url": "http://standartnews.com/sport/levski_natiri_rosi_izbira_trenyor_do_sedmitsa-373842.html", "text": "\"Левски\" натири треньора Делио Роси след историческия резил срещу лихтенщайнския „Вадуц\" в Лига Европа. Раздялата беше неизбежна не само заради трагичната игра на тима, но и заради бурното недоволство на агитката, която се опита да линчува отбора. След мача с \"Вадуц\" бившият треньор на \"Лацио\" и \"Фиорентина\" упорстваше, че няма намерение да подава оставка. По думите му това е признак, че \"човек се предава, а аз никога не се предавам\". Роси изведе \"Левски\" вчера за сутрешната възстановителна тренировка. Заниманието обаче се проведе при засилена полицейска охрана, която пазеше тима от недоволните запалянковци. Веднага след заниманието италианецът и целият треньорски щаб бяха привикани при собственика на клуба Спас Русев. След срещата стана ясно, че \"Левски\" и Роси са се споразумели за раздяла по взаимно съгласие. Не стана ясно обаче дали треньорът ще получи някакви компенсации. Роси изкара по-малко от 12 месеца начело на „сините\", след като пристигна на \"Герена\" на 4 август 2017 година. Под негово ръководство 26-кратните шампиони завършиха на трето място в Първа лига, изоставайки на 24 точки от шампиона \"Лудогорец\" и на 17 от ЦСКА. Те се провалиха и във финала за Купата на България, който бе загубен след дузпи от „Славия\". Тимът от „Герена\" успя да се класира за Лига Европа, след като игра бараж с „Черно море\", а във вторник отпадна безславно след общ резултат 3:3 с „Вадуц\" и правилото за повече голове на чужд терен. За 41 мача начело на \"Левски\" Роси записа 22 победи, десет равенства и девет загуби. От ръководството на \"сините\" декларираха, че искат до седмица да намерят нов треньор, който да изведе отбора за първия мач от новия сезон срещу „Ботев\" тази събота. Според публикации вече са проведени спешни разговори с бившите наставници на тима Стойчо Стоев и Ясен Петров. По-големи шансове да наследи Роси има \"пловдивския Джанини\". 50-годишният Ясен Петров има два периода начело на \"сините\", в които води отбора в общо 51 мача във всички турнири. В тях той записа 35 победи, 8 равенства и 8 загуби. Той постигна най-големите си успехи като треньор в Китай, където в продължение на 4 години водеше тимовете на \"Шъдзяджуан\", \"Бейджинг Ентърпрайес\" и \"Хенан\". Възможен вариант за наставник е и 65-годишният сърбин Славолюб Муслин, който минава за един от любимците на \"синята\" публика.", "date": "2018.07.18", "title": "\"Левски\" натири Роси, избира треньор до седмица"}
{"url": "http://standartnews.com/biznes/vdigat_aktsiza_za_bezdimnite_tsigari_ot_oktomvri_shte_ima_i_banderol_za_nalivna_bira-373809.html", "text": "Повишаване на акциза на т.нар. бездимни цигари, одобриха на първо четене депутатите с промени в Закона за акцизите и данъчните складове. Вносител е председателят на бюджетната комисия Менда Стоянова. ГЕРБ, Обединени патриоти и \"Воля\" - общо 101 депутати, подкрепиха законопроекта, против текстовете бяха БСП и ДПС - 63-ма народни избраници. Сред основните аргументи на опонентите са, че се нарушава законът за публичните финанси, защото не може да се променят данъчни ставки в средата на годината, както и, че няма доказателство за по-малката вреда на електронните цигари. Вносителите подчертаха, че в бюджета ще има повече постъпления, които ще дадат възможност да се отделят пари за хората с увреждания и други социални дейности. Одобреното предложение на първо четене е да се въведе акцизна ставка за нагреваемо тютюнево изделие, т.нар. бездимни цигари, като тя се изравнява със ставката на конвенционалните цигари. Какъв в крайна сметка ще е размерът ще стане ясно между двете четения. В началото на месеца премиерът Борисов поиска от депутатите си да изтеглят законопроекта, те отговориха, че са склонни първоначално на по-малък акциз - 40 на сто от този за конвенционалните цигари. В сила от 1 януари 2018 г. в закона за акцизите за \"нагреваемо тютюнево изделие\" беше определяна акцизна ставка в размер на 152 лв. за килограм. В този случай налогът за една кутия от тях (20 бр. и цена 5,50 лв.) е 0, 93 лв. Ако за тези нагреваеми тютюневи изделия се прилага акцизната ставка за цигарите, то размерът на акциза ще бъде 3,54 лв. за кутия, в тази връзка с промяната се цели гарантиране приходите на бюджета от акциз, предвид увеличаването на пазарния дял на нагреваемите тютюневи изделия, пишат в обосновката си вносителите. До предложението довел и неочакваният ръст на броя пушачи, преминали към електронни цигари - делът им вече е 1, 6 на сто или 50 процента повече само за година. Загубите от акциз се изчисляват малко над 30 млн. лв., посочиха от ГЕРБ. Стоянова добави, че според сметките за една година при разлика 2,60 лв. на кутия се губят милиони левове. В дебата с левицата тя обяви БСП за рекламни агенти на бездимните цигари, защото оспорват увеличаването на акциза за тях. Левицата поиска диференциран подход и следване на практиките на ЕС. Ще гласувам \"против\", както препоръча и премиерът Борисов, обяви Румен Гечев. Според него мотивите не дават разчети какво ще е въздействието върху приходите и какви ще са промените в разходната част. Законодателят е предвидил промяна в данъчните ставки да се прави от началото на годината, подкрепи колегата си от БСП Йордан Цонев от ДПС. Нямало и как да се иска преференция за този продукт, само защото е по-малко вреден. По думите му, не е сериозно да се изтъкват фискални аргументи в средата на годината или такива за по-малка или по-голяма вреда. Искрен Веселинов, ОП, посочи, че  минималното увеличение ще бъде поето на практика от производителите, а на база на това как ще се повлияе пазарът, по-нататък ще вземе и решение как да се промени тази акцизна ставка. В законопроекта се предвижда още задължителен бандерол за бирата в опаковки над 5 литра. Целта е оптимизиране на контрола по продажбите на бира. Според левицата това ще доведе до поскъпване на една от любимите напитки на българите. Предлага се промяната в акцизната ставка за нагреваеми тютюневи изделия да влезе в сила от 1 октомври 2018 година, а за бирата, бутилирана в опаковки над 5 литра, от 1 януари 2019 година.", "date": "2018.07.18", "title": "Вдигат акциза за бездимните цигари от октомври, ще има и бандерол за наливна бира"}
{"url": "http://standartnews.com/biznes/api_tolsistemata_mozhe_da_bade_vavedena_porano-373821.html", "text": "Тол-системата може да бъде въведена преди август 2019 г., ако изпълнителите си свършат работата по-рано. Това каза пред журналисти инж. Светослав Глосов, председател на УС на Агенция „Пътна инфраструктура\" (АПИ) цитиран от Агенция Фокус. Във връзка с изпълнението на тол-системата, Глосов обясни, че от 1 януари 2019 г. ще бъде въведена електронната винетка. „От август месец трябва да бъде въведена и тол- сисетмата\", каза Глосов. На въпрос дали може да се въведе тол-системата по-рано от август 2019 г., инж. Глосов отговори: „Стига да се свършат работата по-рано изпълнителите. В момента работят по графика, който е в договора\", каза той. Във връзка със свръхтонажните камиони, инж. Глосов обясни, че те и сега плащат други тарифи. „Тази класификация на автомобилите няма да отпадне\", каза още инж. Глосов. Системата може да бъде разширена така, че да обхваща и общински пътища, обяви още шефът на АПИ. „Републиканската пътна мрежа, която минава през общини и населени места, в момента за нея не се плаща нито винетна такса, нито ще се плаща и тол-такса. Тези участъци ще бъдат с нулева ставка в тол-системата. Не е проблем те да бъдат платени, тъй като така или иначе ние поддържаме пътното платно, а общините поддържат тротоари и осветление. Тол-системата може да бъде разширена така, че да обхваща и общинските пътища\", каза инж. Глосов. Законът за пътищата трябва да бъде приет по най-бързия начин. Това каза Дончо Атанасов, член на УС на Агенция „Пътна инфраструктура\" (АПИ) по време на заседанието на Регионална комисия във връзка с тол-системата и промените в Закона за пътищата. По думите на Атанасов създаването на тол-системата е тежко занимание. „Адски трудно е да изградим тол-система и то най-съвременната в Европа. Затова всякакви обструкции могат да се правят\", каза инж. Атанасов. По думите му идеята е тол-системата да е най-съвременна, да има ниски разходи, да обхване всички трафици, по които се движат тежкотоварните автомобили и правоприлагането да бъде ефективно. „Този, който чупи най-много републиканската пътна мрежа, той трябва да плаща най-много\", каза Атанасов. Според него, за да бъде ефективна системата, трябва да има тежък контрол. „Да, АПИ в момента има с около 20 млн. лв. събирания повече от 2017 г. и с 40 млн. лв. повече от 2016 г. Това, което можем да правим като контрол с МВР, го правим. Превишаваме си даже правата на служителите, за да има някакъв контрол, особено по трафика, който преминава през България\", каза инж. Атанасов. Според него този законопроект трябва да бъде приет до края на юли и да бъдат качени до 1 август 2018 г. всички наредби, които касаят закона. „Огромната ми молба е да ни помогнете максимално, без значение кой от коя политическа сила сте\", посочи още той.", "date": "2018.07.18", "title": "АПИ: Тол-системата може да бъде въведена по-рано"}
{"url": "http://standartnews.com/biznes/sindikatite_shte_iskat_nad_1_mlrd_lv_dopalnitelno_za_zaplati_v_byudzhetnata_sfera-373823.html", "text": "\"Нашите цели, които сме заявили и преследваме всяка година, са след четири години - през 2022, България да е достигнала 60 процентния праг от средноевропейските доходи без паритетна покупателна способност. Ще настояваме за над 1 милиард лева допълнително за заплати в бюджетната сфера през следващата година\", обяви на пресконференция в Благоевград лидерът на КНСБ Пламен Димитров, цитиран от БТА. Финансовият министър твърди, че над една трета от тези средства са осигурени за средното образование. Останалите средства са за области, направления, каквито са здравеопазването, агенциите по заетостта и за социалното подпомагане, НАП, НОИ, които имат важни за държавата функции, за хората, които работят там и са наши  синдикални членове, подчерта Димитров. Според него, това означава увеличаване на заплатите с 10-12, а някъде и с 20 процента. Ако следваме това и властта чуе и продължи стъпката от тази година, 60-те процента, за които говорим са постижими. Кога можем да влезем в еврозоната? Неписаният закон е, когато стигнем тези нива, заяви Димитров. \"Дори да ни допуснат в чакалнята на еврозоната догодина, както се твърди в момента, ще ни държат там, докато стигнем и минем 60-те процента както в БВП, така и на доходите. По отношение на БВП в момента сме на 51 процента, а по доходи - 46 процента\". По думите на Пламен Димитров, КНСБ е един от малкото последователни противници от момента на лансирането, въвеждането и приложението на плоския данък в България. Винаги против с едно предложение за следващата година - въвеждане на необлагаем минимум и увеличение на максималния осигурителен доход до размера на 3 000 лева. Според него необлагаемият минимум в размер на минималната работа заплата означава, че няма да се плащат данъци, а ще се плаща само лична осигуровка. Този, който получава 1000 лева работна заплата, няма да плаща 100 лева данък, а ще плаща 50 лева, тези 500 лева ще му бъдат приспаднати. Това се отнася за всички работещи. Колко ще струва това на бюджета - между 800 милиона и 1 милиард лева. Толкова държавата ще остави в джоба на българите. А това означава пряко увеличение на доходите на хората. Този милиард няма да остане в банковите сметки, а ще влезе обратно в потреблението. Според нас това е възможно на фона на допълнителните приходи, които се събират всяка година, каза още Димитров.", "date": "2018.07.18", "title": "Синдикатите ще искат над 1 млрд. лв. допълнително за заплати в бюджетната сфера"}
{"url": "http://standartnews.com/biznes/kupuvame_podobra_tehnika_za_pomalko_pari-373828.html", "text": "Телевизор, който през първата половина на 2017 г. струваше 1 500 лв., сега може да бъде купен за 1 000 лв. Хладилник, който сега е около 500 лева, година по-рано беше 650 лв. Това е основната тенденция в новото издание на класацията „Топ 10 на изплащане\" на БНП Париба Лични Финанси за първата половина на 2018 г. То показва, че благодарение на бързото развитие на технологиите, производителите свалят цените и хората имат възможност да си купят продукти от по-висок клас за по-малко пари. Тази тенденция се наблюдава при смартфони, телевизори, перални, хладилници, готварски печки, климатици и обзавеждане за спалня. Друг интересен тренд е, че месец преди старта на Световното първенство по футбол в Русия, бяха подадени около 30% от всички заявления за финансиране на покупка на изплащане на телевизори. Българите искат да гледат първенството на по-големи устройства, с по-добри картина и звук. В резултат на това, новият победител в класацията е с диагонал на екрана от 49 инча и предлага HD картина. Хората търсят и комфорт, когато гледат мачове, и това обяснява напредъка на диваните до 4-а позиция в класацията, от която изместиха лаптопите. 1.\tСмартфони: 470-500 лв. 2.\tТелевизори: 980-1 050 лв.; 3.\tПерални: 500-550 лв.; 4.\tДивани: 900-950 лв.; 5.\tЛаптопи: 570-620 лв.; 6.\tОбзавеждане за спалня: 600-650 лв.; 7.\tМатраци: 350-400 лв.; 8.\tХладилници: 480-530 лв.; 9.\tГотварска печка: 540-590 лв.; 10.\tКлиматици: 850-900 лв. --------------------------------------------- 1.      Смартфони: 440-480 лв. 2.\tТелевизори: 1 000-1 050 лв.; 3.\tПерални: 660-700 лв.; 4.\tЛаптопи: 1 050-1 100 лв.; 5.\tДивани: 850-900 лв.; 6.\tОбзавеждане за спалня: 560-600 лв.; 7.\tМатраци: 200-250 лв.; 8.\tХладилници: 450-500 лв.; 9.\tГотварска печка: 740-790 лв.; 10.\tКлиматици: 1 050-1 100 лв.", "date": "2018.07.18", "title": "Купуваме по-добра техника за по-малко пари"}
{"url": "http://standartnews.com/biznes/erp_sever_obnovyava_saorazheniya_v_oblast_veliko_tarnovo-373830.html", "text": "Електроразпределение Север реализира проект за рехабилитация на електроразпределителната мрежа във Велико Търново и част от околните села. Вложените от компанията средства по проекта възлизат на 115 000 лева и включват подмяна на въздушни електропроводи, подземни кабели, монтиране на нови стълбове, профилактика на електрически компоненти. В рамките на планираната инвестиция специалистите на ЕРП Север подмениха 4700 метра въздушни електропроводи с нови, по-устойчиви на неблагоприятните климатични условия, каквито са характерни за по-студените сезони в област Велико Търново. Проводниците са от усукан изолиран тип, надеждни против кражби и с повишена издръжливост при навявания и обледявания. Допълнително в подземната мрежа средно напрежение във Велико Търново е положен 1500 метра нов кабел, който свързва централни трафопостове в града. В резултат на дейностите по рехабилитация на мрежата в района е подобрено електрозахранването на 2200 домакинства в няколко населени места в областта.", "date": "2018.07.18", "title": "ЕРП Север обновява съоръжения в област Велико Търново"}
{"url": "http://standartnews.com/biznes/balgariya_v_top_5_za_plana_yunker-373832.html", "text": "България е в топ 5 по привлечени инвестиции спрямо БВП по Плана \"Юнкер\". Страната ни е на 4-то място след Гърция, Естония и Литва и преди Финландия. От юли 2015 г. Европейският фонд за стратегически инвестиции (ЕФСИ), познат и като Плана „Юнкер\", е привлякъл 335 млрд. евро допълнителни инвестиции в ЕС. Това е повече от първоначалната цел от 315 млрд. евро, определена през 2015 г., когато ЕФСИ предостави съдействие за преодоляване на недостига на инвестиции заради на финансовата и икономическата криза, посочват от Еврокомисията. Очаква се 700 000 малки и средни дружества да се възползват от достъп до финансиране. Заради успеха на ЕФСИ, Европейският съвет и Европейският парламент се споразумяха за удължаване на неговото действие, както и за увеличаване на мащаба му на 500 млрд. евро до края на 2020 г. По оценка на икономическия отдел на ЕИБ, дейностите по ЕФСИ вече са подкрепили над 750 000 работни места. Изчисленията показват, че благодарение на плана БВП на ЕС вече се е увеличил с 0,6 %, като се очаква до 2020 г. увеличението да бъде 1,3 на сто. Две трети от привлечените 335 милиарда евро са частни средства. Измерено спрямо размера на икономиката, най-голямо е въздействието в държавите, които бяха тежко засегнати от кризата - Кипър, Гърция, Ирландия, Италия, Португалия и Испания.", "date": "2018.07.18", "title": "България в топ 5 за Плана \"Юнкер\""}
{"url": "http://standartnews.com/biznes/letishteto_pod_tepetata_ostava_za_plovdivchani-373826.html", "text": "Одобреният за концесионер на летище Пловдив китайско-български консорциум, съставен от китайската компания \"Хайнан\" и българската „Пловдив еърпорт инвест\", не се яви до изтичането на работния ден вчера за подписването на договора. Това съобщиха за \"Стандарт\" източници от транспортното министерство, като припомниха, че последният възможен срок изтече в сряда вечерта. В средата на юни китайската част от избрания концесионер поиска едномесечна отсрочка за подписване на договора по административни причини - за приемане на решения от управителни органи на китайската корпорация HNA Group, в която влиза и \"Хайнан\". Въпреки уверенията, най-вероятно китайците са загубили интерес към сделката след внезапната смърт на съпредседателя на HNA Group - 57-годишният бизнесмен Уан Джиан, който загина при падане от 15-метрова стена във френската провинция, докато семейството му го снимаше. Освен това, както \"Стандарт\" вече неведнъж писа, HNA Group изпитва сериозни финансови затруднения, поради които от началото на годината разпродаде част от бизнеса си, за да покрие задълженията си от над 100 млрд. долара. Процедурата за отдаване на концесия на летище Пловдив ще продължи, като започват преговори с класирания на второ място \"Консорциум Летище Пловдив\", обясниха снощи за \"Стандарт\" експерти от транспортното министерство. В консорциума влизат \"Тракия икономическа зона\" и най-голямата компания за товарни автомобилни превози у нас - пловдивската ПИМК. ПИМК оперира над 1400 тежкотоварни автомобила, а от 16 март 2016 г. дъщерното й дружество \"ПИМК Рейл\" получи лиценз за железопътен превозвач. Компанията вече спечели и концесията на интермодалния терминал край града на тепетата.", "date": "2018.07.18", "title": "Летището под тепетата остава за пловдивчани"}
{"url": "http://standartnews.com/biznes/rayfayzenbank_balgariya_se_otpravi_po_patya_kam_evroto-373833.html", "text": "Райфайзенбанк (България) ЕАД публикува редовния си месечен икономически обзор с коментар на данните за паричния и банков сектор, налични към юли, както и с фокус върху очакваното присъединяване на България към банковия съюз и „чакалнята\" на еврозоната. Анализаторите на банката отчитат готовността от европейските партньори да подкрепят приемане на България в Банковия съюз и „чакалнята\" на еврозоната (ERM II). „Влизането на България в еврозоната е положително, тъй като сега не се възползваме от предимствата на единната валутна зона, а де факто левът е тясно обвързан с еврото в режима на валутен борд. Със стартиране на механизма за тясно сътрудничество отново се намери значима национална политическа цел, която има потенциала да обедини усилията на институциите, необходима след приключване на председателството на Съвета на ЕС.\", коментира икономическият анализатор на Райфайзенбанк Емил Калчев. В месечния икономически обзор на Райфайзенбанк анализаторите коментират и последните данни за ръста на кредитите и депозитите. Според публикуваната от БНБ парична статистика новоотпуснатите кредити отчитат годишен ръст от 5.1%  (последните данни са към май), като това е двадесети пореден месечен ръст. Подобно на кредитите, депозитите отново нараснаха – с 9.2% на годишна база. Депозитите на фирмите растат по-бързо от тези на домакинствата, като този солиден повтарящ се ръст е индикатор за относително затруднен инвестиционен процес в стопанските предприятия. Относителният дял на лошите и преструктурирани кредити (без овърдрафт) понижи нивото си с 3.1 пр.п. до 16.2%. „Очакваме леко понижаване на дела на лошите и преструктурирани кредити в следващите месеци, тъй като банките продължават да „чистят\" стари лоши портфейли. От друга страна, кредитният портфейл расте, като качеството на новия бизнес е отлично.\", допълва Калчев.", "date": "2018.07.18", "title": "Райфайзенбанк: България се отправи по пътя към еврото"}
{"url": "http://standartnews.com/biznes/bdzh_obyavyava_targ_za_novi_vlakove_do_dni-373827.html", "text": "В близките 10 до 15 дни ще обявим процедурата за избор на доставчик на нови мотрисни влакове за \"БДЖ-Пътнически превози\". Това съобщи специално за \"Стандарт\" изпълнителният директор на \"Холдинг БДЖ\" Владимир Владимиров. Вчера кабинетът одобри отпускането на 100 млн. лева целево финансиране за \"БДЖ-Пътнически превози\" именно за закупуване на нови влакове. Процедурата ще бъде обявена в \"Официален вестник\" на ЕС, но вече всички производители на мотрисни влакове в Европа са уведомени, че ще има такъв конкурс и ще се подготвят. Процедурата ще е за доставка на 41 мотриси на обща стойност до 420 млн. лв., като останалите 320 млн. лв. ще дойдат от капиталовия трансфер от държавата за БДЖ, който сега е 35 млн. лв. годишно, но може да бъде увеличен, припомни Владимиров. Очаквам процедурата да приключи и да подпишем договора най-късно до края на юни догодина, обясни шефът на жп холдинга. След доставката им, новите 41 мотриси ще обслужват 36% от влаковете и ще подобрят значително услугата, подчерта Владимир Владимиров.", "date": "2018.07.18", "title": "БДЖ обявява търг за нови влакове до дни"}
{"url": "http://standartnews.com/mneniya/merkite_sreshtu_chumata_sa_kato_patnite_znatsi-373787.html", "text": "- Рискът винаги клони към нула, но никога не стига до нула... - До минимум този риск може да се сведе като се погледнат нормативните документи, по които трябва да се води борбата с това заболяване. Компетентните ветеринарни власти на място трябва да извършат необходимите процедури по отношение на ограничаване на заболяването и вземането на мерки в т.нар. предпазна или надзорна зона и в ефективната зона с ограничителни мерки, с карантина, с биосигурност - така могат да доведат до прекратяване на опасността. - Не. В европейското законодателство много ясно е разписано, че това заболяване за първи път влиза в ЕС и евтаназията се прилага, когато то е в началото на инфекцията с оглед бързо потушаване на огнищата и с по-малко щети. Основната цел е с по-малко усложнения държавата да се върне към свободния си статус и да не се възпрепятстват производството и търговията. - И те са разписани и не могат да бъдат коментирани. Те са нещо като движението по пътищата с пътните знаци. Вие ги спазвате и не ги коментирате, нали. На оня, ромбовидния, спирате и имате \"Стоп\". И не го коментирате. Така и тук. - Става въпрос, че тези точно мерки, които са разписани за тази 10-километрова зона, не бива да се коментират, а да се спазват стриктно. Животните трябва да се оглеждат оборно, да стоят поне 14 дни затворени във фермата, да не ходят навън, да се хранят на ясла, да се ограничат до минимум контактите на едни животни с други дори за водопой, да се спрат всякакви изложби и базари на животни. - Не гледам с добро око на тези атаки. Като потомствен ветеринарен лекар, нашето семейство е дало над 150 години трудов стаж на ветеринарната медицина, на тази бяла, благородна професия и няма как да ми е безразлично да ни хулят. Ветеринарният лекар трябва да бъде на пиедестал, с подобаващо реноме в обществото. - Не мога да гарантирам за знанието на всички ветеринарни лекари в страната. Но аз и моите колеги преподаваме на нашите студенти това, което е най-модерното и най-новото в света. Самият аз съм от този бранш, работил съм дълго време в лабораторията по екзотични болести, особено опасни инфекции, преминал съм обучение точно за тази чума по дребните преживни животни в Монпелие, където сега е референтната лаборатория на общността. Тя беше в Англия, но след решението за Брекзит я преместиха във Франция. Мисля, че нашите ветеринари има откъде д прочетат за чумата  - в сайта на БАБХ, има и в наръчника за борба с болестта. Има го и в нашето становище - на Центъра за оценка на риска. Даже в Гугъл, ако се чукне: \"чума по дребните преживни животни\", и на български, и на английски, ще излезе литература толкова много, че може да напишете дисертация. - Не. Това заболяване не е зооантропоноза и не ходи по хората. Но ако животното е болно, то може да има и достатъчно други бацили в него, които да се възбудят. Да кажем една пневмония може да се придружава от бруцелоза, един ентерит може да бъде придружен и усложнен със салмонела. Така че, по принцип животните, които са болни, са опасни. Такива животни не бива да се консумират. Тук става дума вече за другата половинка на ветеринарната професия - хигиената на храните. Ние стоим на пътя между обора и масата, лекарят е между полето и вилицата. - Пограничните райони, първо, са изложени непрекъснато на такива набези на инфекциозни болести. България като външна граница на Европейския съюз е подложена на същия натиск, както с мигрантската криза. Острите инфекции от екзотичен характер променят ареала на своето разпространение - дали защото климатът се променя, дали защото има глобални процеси в света, или самите болести еволюират и се разпространяват. Но, така или иначе, би трябвало с особено внимание и на национално, и на европейско равнище да се погледне на тази югоизточна граница. Това важи и за Гърция, не само за България. И те страдат, и те преди години избиха 26 хиляди овце и 100 хиляди крави, когато избухна шапната епидемия. - Аз си спомням след шапната епидемия от 2011 година, от един сравнително малък тръст -  Доверителен фонд на европейската комисия за борба с шапа, около година, година и половина се даваха месечни бонуси на нашите колеги от регионалните лечебници в Средец, Елхово,  Тополовград, Хасково - в застрашените райони - за извършване на клинични прегледи. Бяха около 400 лева месечно. - За този период може и да е била добра сума, сега може да се пазарят и за повече, зависи как ще се спазарят. Ако има кой да ги даде, разбира се. - Разбира се. Но това е въпрос на диалог с дирекция САНТЕ на Европейската комисия и на разговори между нашата страна и ЕК. Има и  програми за надзор, които се финансират от европейския бюджет. Те се представят пред комисията като разработки, както се правят научни или други проекти, Европейската комисия ги разглежда, след това ги финансира и ги включва в следващия бюджетен цикъл. Има и различни програми за надзор на някои болести и всяка година може да се разширява обхватът им. Някои държави имат и за инфекции, които още ги няма, но ги застрашават. Примерно за африканската чума по свинете Австрия не е заразена, но вече има програма за превенция, предварителни мерки и разходи, които тя ще направи. Въпрос на бърза ориентация и реакция. - Аз не съм специалист в тази финансова област, но виждам, че МЗХГ се опитва да направи всичко възможно - изтупва и остъргва чувала, за да събере повече средства с цел да даде максимално възможно на този етап обезщетение на хората. Има и други начини за кампенсация, примерно ако си застраховал животните. Трябва да се помисли за следващия период как да се извърши цялостно финансиране и дотиране на земеделието чрез еврофондовете и националните субсидии. Но там вече се занимават финансисти, аз не съм специалист. - Това не е толкова значимо количество животни, които са загубени. И на фона на общото поголовие на овце и кози в държавата, които са над милион и половина, едва ли би се отразило пагубно върху тоталното производство. По-важното е по-бързо да се приключи и да се премине към времето, в което ще изтече карантинният период, в който не може да се населяват фермите, за да се премине към отпадане на забраните. Т. е. да се спазят онези последващи действия, които са разписани в европейското законодателство. И  след проверка от Европейския съюз, на нас отново да ни бъде върнато разрешението - дали регионално или по-обширно - животни да бъ - Откровено се забавлявам като ги слушам политиците, тъй като аз, като учен, трябва да съм безпристрастен. Страстта е науката, ние трябва да дадем истината, само истината и нищо друго, освен истината. Както при гинеколога - човек отива, казва истината, истината и нищо друго, освен истината, за да получи диагноза, нали. За да бъдеш безпристрастен, не би трябвало да слагаш ухо на политиците, защото те винаги могат да заемат едната или другата страна в зависимост от това коя им е по-изгодна. - Могат, както се казва, вместо да изпишат вежди, да избодат очи - да попречат. Сега трябва да оставят колегите ветеринари професионално да си свършат работата, след което трябва да се направи анализ. Анализът трябва да го направи ветеринарната служба, защото тя се води компетентният орган. И от него да се изведат поуките. Ако някъде се намери, че има т. нар. тесни места или някъде не са действали съвсем адекватно, да ги избегнат. След всяка история човек се учи.", "date": "2018.07.18", "title": "Мерките срещу чумата са като пътните знаци"}
{"url": "http://standartnews.com/mneniya/pet_prichini_darpat_nadolu_siviya_sektor-373836.html", "text": "а. Кабинетът предложи, а депутатите промениха куп данъчни закони, регистрационни и лицензионни режими. В последните години има съществена промяна в бизнес климата и в общите условя за правене на бизнес, което несъмнено води до изсветляване. Съществен елемент е и факта, че периодът 2015 г - 2017 г е на икономически растеж, т.е. самият икономически цикъл е в период на подем. Обикновено, когато икономиката расте, нараства и светлата икономика, а когато икономиката е в период на криза, идва и бум на сивата икономика. Причина за изсветляването е и относително стабилната политическа обстановка в страната, както и отсъствието на финансови и банкови кризи. Европейският фактор също не е без значение. Европейската икономика расте на фона на световната. Така че, ако се провокира някаква нова икономическа или световна криза, този темп на растеж или ще намалее, или  ще обърне посоката си.  Той показва, че там се влошава ситуацията,  т.е. все повече се наблюдават случаи на работа без трудов договор, или работа без фиксиран трудов договор, което за периода на ръст на икономиката и липса на работна ръка, е обичайно събитие. Странното е, че този под индекс показва, че икономиката създава повече работни места, отколкото е възможно да бъдат заетите от наличните безработни на пазара на труда. И това разминаване в обявените свободни места и наличните трудови ресурси на пазара на труда се дължи на факта, че обявените на пазара на труда изискват квалификация, която безработните нямат. Т.е. те трябва да бъдат допълнително преквалифицирани, за да могат да заемат тези работни места. Това е една от пречките за по-голям ръст на икономиката и съответно още по-голямо изсветляване. Често се случва, че работникът и работодателят се договарят за по-ниска от минималната работна заплата като възнаграждение, а законът и постановлението за определяне на минималната работна заплата налагат на двете страни да бъде плащана по-висока заплата. В такива случаи обикновено работникът и работодателят се договарят този работникът да работи в сивата част на икономиката -  или без договор или с договор, при който са записани едни цифри в договора, а се плащат съвсем други. Или пък работникът се наема на по-късо работно време, а той работи по-дълго време. Според нас там трябва да се намери механизъм за премахване на административното определяне на минималната работна заплата и замяната на това административното определяне на минималната работна заплата да бъде с договаряне на минимални работни заплати по сектори, между работодатели и синдикати. Това е доказана европейска практика. При варианта, в който Европа е на две скорости и ние сме в групата, която е по-слабо интегрирана в ЕС, това несъмнено ще се отрази на българската икономика и ще доведе до ръст на сивия сектор. Въпреки тези опасения, надявам се, следващите години изсветляването на икономиката да продължи с тези темпове и през 2023 г-2024 г би трябвало да имаме размер на сивата икономика между 15% и 17%, колкото е средноевропейският. Отчитаме усилията на политическата власт и промените, които са положителни. Размерът на ДДС, което се събира в България, е повече от средноевропейското ниво на събираемост. Поздравяваме ги за това. По отношение на акциза за цигари също стоим добре. В някои страни несъбраният акциз е до 25%, докато в България за последното тримесечие са отчетени 6,6%  несъбран акциз от цигарите. Заявката на господин Бойко Борисов този процент да падне под 6 за следващото тримесечие също дава повод за оптимизъм.", "date": "2018.07.18", "title": "Пет причини дърпат надолу сивия сектор"}
{"url": "http://standartnews.com/lyubopitno/floyd_meyuedar_i_dzhordzh_kluni_oglaviha_klasatsiyata_za_nayvisokoplateni_znamenitosti-373799.html", "text": "Списание \"Форбс\" публикува годишната си класация за най-високоплатени знаменитости. Първото място е за боксьора Флойд Мейуедър, следван от Джордж Клуни. Джордж Клуни е изкарал повече пари за една година, отколкото всеки друг актьор преди това. Списание \"Форбс\" оценява натрупаното му състояние за година, от юли 2017 г. до юни 2018 г., на 239 млн. преди облагане с данъци. Приходите на Клуни идват и от продажбата на компания за текила, която той съосновава. Тази печалба го поставя на второ място сред най-добре платените знаменитости - една позиция след боксьора Флойд Мейуедър. Трета по приходи е риалити звездата и модел Кайли Дженър. Сестрата на Ким Кардашиян е направила 166 млн. долара, която е на косъм от това да стане най-младият милиардер, изкарал парите си чрез социалните платформи като Инстаграм, където е събрала 110 млн. последователи. Четвърта е писателката Джуди Шейндлин със 147 млн., а след нея Дуейн Джонсън - Скалата със 124 млн. Във втората петица са ирландската рок група \"Ю ту\", следвана от \"Колдплей\" бандата, която изпълнява рок и алтърнатив. Te печелят за последната фискална година 115 млн., което ги нарежда на седмо място. Осмата позиция със 111 млн. заема най-високоплатеният футболист Лионел Меси с годишна заплата и бонуси от 80 млн., след сключения договор с Барселона. Към тази сума влизат и сключените доживотни споразумения с редица световни марки. Девети е изпълнителят на Shape of you Ед Шийрън, който през 2017 г. продава 3,1 млн. копия на албума си по целия свят. Този и други музикални успехи му носят печалба от 110 млн. за годината. Последен от десетката е голмайсторът Кристиано Роналдо със 108 млн. долара печалба от трансфера си в Ювентус. Много от тазгодишните знаменитости в класацията използват активно социалните мрежи, които им носят приходи и скорострелно ги изпращат в \"Топ 100\" на \"Форбс\".", "date": "2018.07.18", "title": "Флойд Мейуедър и Джордж Клуни оглавиха класацията за най-високоплатени знаменитости"}
{"url": "http://standartnews.com/sport/spas_rusev_reshava_za_rosi_dnes_po_obyad-373801.html", "text": "Спешна среща между ръководството на Левски и треньорския щаб на отбора ще се състои днес по обяд. Спас Русев е привикал Делио Роси заради срамното отпадане на \"сините' от Вадуц Лихтенщайн във първия квалификационен кръг на Лига Европа и мощните викове оставка от трибуните на \"Георги Аспарухов\" на вчерашния двубой.", "date": "2018.07.18", "title": "Спас Русев решава за Роси днес по обяд"}
{"url": "http://standartnews.com/sport/sportniyat_ministar_vrachi_pocheten_plaket_na_lekoatletkata_aleksandra_nacheva-373825.html", "text": "Министърът на младежта и спорта Красен Кралев връчи почетни плакети на Александра Начева и нейния треньор Стойко Цонов за спечелената титла в тройния скок от Световното първенство по лека атлетика до 20 години в Тампере (Фин) и сребърния медал от Европейското първенство до 18 г. в Дьор (Унг). Българската скачачка извоюва златото с отличните за възрастта й 14,18 м. Този резултат е европейски рекорд за девойки до 18 г. и най-добро постижение в света за сезона за девойки до 18 и до 20 г. Това е първа световна титла за България в тази възрастова група от 2006 г. насам. „Благодаря Ви за това, което направихте. Световна титла с толкова сериозен резултат е нещо фантастично и искрено Ви поздравявам за успеха. Прекрасно е, че Александра ще участва и на Европейското първенство за мъже и жени, защото там тя ще придобие безценен опит. Аз съм убеден, че Алекс ще премери успешно сили с най-големите, а след това очаквам да спечели квота и за Олимпийските игри в Токио\", каза министър Кралев. Освен на Европейското първенство за мъже и жени в Берлин през август, на Александра Начева предстои и участие в Летните младежки олимпийски игри в Буенос Айрес през октомври. По време на срещата, на която присъства и президентът на Българската федерация по лека атлетика Добромир Карамаринов беше обсъдена и мащабната програма за атлетическа инфраструктура, която стартира още по времето на първия министерски мандат на Красен Кралев. Най-сериозният проект беше реконструкцията на стойност 7 млн. лв. на „Асикс Арена\", която не беше използвана за лека атлетика от 2011 г. насам. Бяха извършени ремонти на пистите в Сандански и Хасково и бе газифицирана закритата писта в Сливен. В момента тече процедура за ремонт на стойност 139 000 лв. на закритата лекоатлетическа писта в Пловдив, на която води своята подготовка Александра Начева. През август ще бъде готова закритата писта на Локомотив (Пд), на която тренира Габриела Петрова, като стойността на реконструкцията е 515 000 лв. Предстои да бъде обявена обществена поръчка на стойност 365 000 лв. за ремонта на втората кръгла атлетическа писта в България – зала „Добротица\" в Добрич. Подготвя се обществена поръчка на стойност 388 000 лв. и за ремонт на закритата атлетическа писта в Кюстендил. Ремонтира се откритата писта на Националния стадион „Васил Левски\". Закупено е атлетическо оборудване за лека атлетика за високопланинската база „Белмекен\". През септември ще бъде обявена обществена поръчка за ремонт на стойност 4 млн. лв. за стадион „Академик\", който се намира в непосредствена близост до „Асикс Арена\", където ще се оформи център за леката атлетика. Добромир Карамаринов изтъкна, че когато всички проекти бъдат завършени нуждите на българските лекоатлети по отношение на спортната инфраструктура ще бъдат изцяло обезпечени.", "date": "2018.07.18", "title": "Спортният министър връчи почетен плакет на лекоатлетката Александра Начева"}
{"url": "http://standartnews.com/sport/gledat_prez_septemvri_proekta_za_nov_zakon_za_sporta-373840.html", "text": "Проектът за нов закон за физическото възпитание и спорта ще влезе за второ гласуване в пленарна зала през септември 2018 г. след края на лятната ваканция на Народното събрание. Приключи работата по него на работната група, съставена с решение на комисията по въпросите на децата, младежта и спорта, която отчете всички предложения за промени от страна на парламентарно представените политически сили.  Новият ЗФВС променя изцяло структурата и философията на съществуващия закон. В него има множество нови моменти, а някои от тях са доста смели. Още при заявките да направи нов закон през 2015 г. спортният министър Красен Кралев каза, че иска да промени изцяло действащия закон и да го осъвремени, като отчете и случаите от практиката, които са показали, че законовите разпоредби са непълни. Факт е, че проектът е много по-изчерпателен от сега действащия закон. Ако се приемат финално разпоредбите в частта спортни обекти, те ще спомогнат за привличането на инвестиции в спортна инфраструктура. За да се осъществят идеите на новия закон за физическото възпитание и спорта е необходим широк консенсус сред народните представители и спортните дейци, което е целта както на вносителя на законопроекта Министерството на младежта и спорта, така и на Комисията по въпросите на децата, младежта и спорта в 44-то НС. По тази при изработването му са отчетени множество становища на спортни и неправителствени организации, а при обсъждането му в комисии са внесени много нови предложения от народни представители от всички политически сили. Първият проект на нов закон за физическото възпитание и спорта е представен на медиите и за обществено обсъждане през пролетта на 2016 г. След процедура по отчитане на становищата е одобрен с Рeшение № 690 на Министерския съвет от 19 август 2016 г. и внесен в 43-то Народно събрание, където според правилника е разпределен за разглеждане в комисии. Поради оставката на правителството и разпускане на 43-то НС, законопроектът не успява да влезе за обсъждане в комисии и пленарна зала. На 11.08.2017 г. при следващото правителство Министерството на младежта и спорта започва повторна процедура за съгласуване на проекта с настоящия Министерски съвет, респ. включването му в законодателната програма на 44-то Народно събрание. След проведеното съгласуване и обществено обсъждане, предоставените коментари и предложения са отразени или обсъдени, и законопроектът е изпратен към МС. На свое заседание на 30.08.2017 г., Министерският съвет е разгледал повторно внесеното решения за одобряване на Проектозакона за физическото възпитание и спорта. В рамките на обсъждането са засегнати спорни теми от страна на някои министерства, като в тази връзка с протоколно решение е приет проекта на решение за одобряване на законопроекта с направените в него изменения, допълнения и уточнения. Вносителят т.е. Министерство на младежта и спорта трябва да подготви окончателния вариант на законопроекта и мотивите към него за внасяне в Народно събрание. След изчистване на спорните моменти, окончателният вариант на законопроекта е предоставен в Министерския съвет и е одобрен с Решение № 572 на Министерския съвет от 5 октомври 2017 г. Министерски съвет внася законопроекта в 44-то Народно събрание, където е разпределен за разглеждане по съответния ред. Проектът за нов ЗФВС е разпределен за разглеждане на 6 парламентарни комисии, като водеща е Комисията по въпросите на децата, младежта и спорта. След представянето му в комисии от министъра на младежта и спорта, той е подкрепен принципно от всяка от тях и на 13 декември 2017 г. законопроектът влиза за първо гласуване в пленарна зала. Със 105 гласа „За\" и 52 „Против\" законопроектът е приет на първо четене. По време на разискването всички политически сили се обединяват около необходимостта от създаването на нов закон, но имат принципни различия за някои от текстовете му. Председателят на Комисията по въпросите на децата, младежта и спорта Славчо Атанасов, който изнася водещия доклад съобщава, че на заседание на комисията е взето решение да бъде създадена работна група с участие и на 5-те парламентарно представени партии, която да работи по текстовете му между първо и второ четене. Парламентът взема и решение да увеличи срока за даване на предложения на максималния от 3 седмици. В срока за подаване на предложения са постъпили такива от всички парламентарни сили, като общият им брой е 130. Работната група е разгледала и отчела предложенията на всички парламентарно представени политически сили и становищата на всички спортни дейци и организации. Не може да пропуснем факта, че законът, който регулира обществените отношения в спорта е твърде сложна материя, тъй като в него се акумулират повече от 7 нормативни уредби, като се започне от всички закони за собственост, закон за задълженията и договорите, нормативната уредба на лицензионното право, закон за юридически лица с нестопанска цел, Търговски закон, закон за административни нарушения и наказания и АПК. Това налага особено внимание от страна на законодателните референти в Народното събрание, които вече приключват своята работа, тъй като всички текстове трябва да са прецизирани, обвързани и непротиворечащи от правно-техническа гледна точка. В заключение е важно да подчертаем, че обикновено изцяло нов закон отнема много повече технологично време от един закон за изменение и допълнение.", "date": "2018.07.18", "title": "Гледат през септември проекта за нов закон за спорта"}
{"url": "http://standartnews.com/sport/4000_leva_i_mnogo_nagradi_za_izprevari_lifta_2018-373841.html", "text": "Внушителният награден фонд от 4000 лева очаква участниците в поредното издание на атрактивното състезание \"Изпревари лифта\" 2018. Надпреварата от долна станция на лифта в Драгалевци до междинната \"Бай Кръстьо\" е на 29 юли. Масовият старт е в 10,00 ч, а този за джакпота в 10,30 ч. Записването е на страницата на maraton.bg до 25 юли с такса 10 лв и на място на 29 юли с такса 15 лв. Участниците имат избор да бягат по две трасета. Едното е с денивилация от 411 м (дължина 1,8 км), а другото с 425 м (2,3 км). Джакпот от 3000 лв. ще си разделят всички изпреварили лифта, като един участник може да получи до 1000 лв.  Отделно е предвиден джакпот от 1000 лв. за жени с постижение под 16:30 минути. Една участничка може да получи до 500 лв- от джакпота. Ако няма изпреварил лифта, организаторите ще раздадат поощрителни премии. За участниците в масовото бягане е организирана томбола на лотариен принцип с повече от 60 материални награди от Fibank, Salomon и Oland. Стартиралите за джакпота не участват в томболата. Всеки участник ще получи брандирана спортна тениска.", "date": "2018.07.18", "title": "4000 лева и много награди за \"Изпревари лифта\" 2018"}
{"url": "http://standartnews.com/mneniya/izravneni_zaplati__ikonomika_na_svetlo-373834.html", "text": "Изравняването на заплатите в обществения и частния сектор е ясен сигнал за бизнеса, че вече работи на светло и не крие данъци. Това е коментарът на заместник-министъра на икономиката Лъчезар Борисов по повод изсветляването на икономиката. Показател, по който с малки изключения, през целия преход държахме последното място в ЕС. Само преди 7 години, делът на сивия сектор се отброяваше в рамките на 36%, но негласно се знаеше, че процентите са повече от 40. Днес Асоциацията на индустриалния капитал в България отчита 25 на сто сива икономика и дава оптимистична прогноза, че ако трендът се запази, след 5 г. България ще доближи средноевропейските равнища. Данните на статистиката, които се ползват от икономическото министерство показват, че за последните 7 г. има почти постоянна тенденция в сближаването на заплатите за държавните служители и работещите в частните фирми. Именно доближаването на стойностите е белег за изсветляването на икономиката, защото се вадят „черните пари\", които се плащат по „втора каса\". Отчетлива е тенденцията, че при смяна на правителството и особено при действие на служебен кабинет има ясно разделяне на сумите за плащане при държавата и при частниците. За сведение, разликата в месечните доходи през 2014 г. е била 116 лева. Средно за първото тримесечие на тази година, изоставането на доходите в частните фирми спрямо тези, плащани от държавните структури, е едва 22 лева. За последния отчетен месец март доближаването е още по-плътно, средните възнаграждения в държавния сектор са 1115 лева, а в частния – 1005 година. Най-голямото нарастване на сивия сектор за последните 15 г. е имало точно в 2009-та, която е последната година на управлението на Тройната коалиция и идването на власт на първия кабинет на Бойко Борисов. Показателно е също, че има чувствително увеличаване на заплатите и в дейностите, които доскоро бяха емблематични за „черна икономика\", търговия с цигари, добив на подземни богатства и други, чиито незаконни дейности бяха инкриминирани с помощта на нови разпоредби, издадени от министерствата на икономиката и енергетиката. Според доклада на АИКБ има две важни прогнозни тенденции. Първата е, че след пет години сивата икономика в България ще спадне до 13%, колкото е средната величина в ЕС. И втората -ускорява се динамиката, с която стойността на индекса за изсветляване на икономиката расте в последните три години. Намалението през 2016 и 2017 г. е с 2,5-3 процентни пункта, докато предишни години намалението е с 1-1,5 процентни пункта, коментира проф. Стефан Петранов, ръководител на екипа, който изчислява индекс \"Икономика на светло\", поддържан от АИКБ. Само за миналата година индексът спада с 3,07 на сто и показва, че сивият сектор представлява 25,22% от българската икономика при дял от 28,29% през 2016 г и 36% през 2011 г. Предишното изследване на сдружението бе през 2011 година и данните от него бяха отчайващи. Експертите на АИКБ отчетоха, че между 10 и 15 млрд. лева остават в неформалния спектър на икономиката. Сивата част бе около 35-36 %, което тогава постави страната ни на „челната позиция\" сред останалите държави в ЕС. С приблизително същите проценти освен нас бяха три държави – Румъния, Гърция и Италия, а страните със сравнително нисък процент на сивата икономика  бяха Австрия, Германия и скандинавието. показваше, че ръста на сивата икономика е пропоционален на намаляването на дела на данъчните приходи в БВП и според него там има още много резерви. Тогава той посочи като голям проблем и масово явление криенето на данък печалба, като отбеляза, че голяма част от топ 50 компании по приходи почти нямат печалби, а част от тези фирми правят инвестиции. За намаляване на обема на сивата икономика той предложи законодателни мерки за опростяване на данъчната система и по-специално на начините за изчисляване и определяне на облагаемия доход, ускорено прилагане на новата европейска директива за въвеждане на нов стандарт за възстановяване на ДДС, както и осигуряване на възможност за извършване на разплащания чрез ПОС-терминали от всички първостепенни и второстепенни разпоредители с бюджетни средства. Според него сивата икономика е глътнала в номинално изражение над 22,6 млрд. лева за периода 2008-2016 г., което ако се екстраполира по сегашните параметри, може да се каже, че за 10 г. сивата икономика е лишила бюджета с повече от 25 млрд. лева. Това по днешните макроикономически резултатите означава 1/4 от БВП за година. Премиерът Бойко Борисов обяви във вторник, че кабинетът  полага огромни усилия и боят по контрабандата не само няма да спре, но ще продължи с ускорени темпове. Борисов коментира, че икономиката е изсветляла с 10% заради ГЕРБ, а управляващите от 10 000 лв до 7000 лв. Борисов каза още, че контрабандата на цигари трябва да падне под 6%. Той даде даде пример с намалелите приходи на митниците със 120 млн. лв по време на управлението на служебното правителство, излъчено от президента Радев. Индексът за изсветляване на икономика показва спад, когато на власт бяха БСП, каза още Борисов. В този контекст премиерът обясни, че ако социалистите се върнат на власт, контрабандата и сивата икономика ще се увеличат отново. Ако се запази тенденцията от периода 2010-2017 г. след една петилетка делът на сивия сектор в България ще достигне 13%. През 2022 г. композитният индекс \"Икономика на светло\" ще стигне до 87 пункта, което значи, че приблизително около 13% от БВП ще остават в сивата икономика\", прогнозира Васил Велев.  В момента приблизително толкова е делът на сивия сектор в ЕС – между 13 и 15%. Експертите са на мнение, че придвижването на България към еврозоната ще доведе до изсветляване на икономиката. Резервите са в съществуващите лоши практики в секторите туризъм, строителство, селско стопанство, търговия, услуги, където са отчетени значими стойности на сивия сектор за разлика от машиностроенето, енергетиката, електроника, електротехника и металургия\", отчете Велев. Той посочи, че неизрядни компании се възползват от некоректни търговски практики и нелоялно се конкурират с добросъвестните производители с неплащане на ДДС и възнаграждения в „плик\" за работниците, заради което не плащат оисигуровки и данъци върху доходите на заетите лица. Според него колкото е по-голямо предприятието, толкова е по-малка вероятността за сиви практики. Същото важи и за доходите – колкото един сектор е по-рентабилен и е с високи възнаграждения, по-рядко се срещат сиви практики. Велев обаче предупреди, че административно определяните минимална работна заплата и минимални осигурителни прагове позволяват на нискоквалифицираните работници да минават в сивия сектор и това също намалява тренда.", "date": "2018.07.18", "title": "Изравнени заплати = икономика на светло"}
{"url": "http://standartnews.com/biznes/vrashtat_pari_za_parnoto-373839.html", "text": "52,8% от клиентите на \"Техем\" в София са получили изравнителни сметки със суми за възстановяване от \"Топлофикация София\". Това съобщиха от фирмата за дялово разпределение. Причината за това е, че последният отоплителен сезон е бил със 17 дни по-кратък от предходния, а среднодневните температури - с 2.15 градуса - по-високи, отчитат от \"Техем\". През последната зима парното в София е работило 168 дни срещу 185 дни през миналата, сочат данните на компанията. Средната температура през последния есенно-зимен сезон е била 5.49 градуса при 3.34 градуса преди една година, пише още в отчета на \"Техем\". Въпреки тази сериозна разлика обаче 47,2% от клиентите на компанията ще трябва да доплащат на \"Топлофикация София\". Изравнителните сметки на 26 291 клиенти (близо 14%) пък са със суми за доплащане или възстановяване до 10 лв., което показва, че фактурираната им енергия за отопление и топла вода е била много близо до реалното им потребление, посочват от \"Техем\". По данни на дружеството средният разход за отопление и топла вода на гарсониера с площ до 50 кв. м е 367.44 лв., за двустайните апартаменти (51 и 70 кв. м) - 522.22 лв., а за тристайните (от 71 до 100 кв. м) - 707.42 лв. Сумите са за 365 дни използвана топла вода и 168 дни отопление, подчертават от \"Техем\".", "date": "2018.07.18", "title": "Връщат пари за парното"}
{"url": "http://standartnews.com/balgariya/mariya_gabriel_na_sreshta_sas_stazhanti_-373831.html", "text": "„Гордея се със стажантите, които съм имала – и преди в Европейския парламент, и сега в кабинета ми в Европейската комисия. Всеки от тях след това израсна по пътя на професионалното си развитие\". Това заяви европейският комисар по цифрова икономика и цифрово общество Мария Габриел, която се срещна със стажанти от компании-членове на Съвета на жените в бизнеса в България (СЖББ). Това бе втората от поредицата срещи young.LEADERS.talk в рамките на Националната стажантска инициатива на Съвета. Тяхната цел е да даде възможност на младите хора да се срещнат със своите модели за подражание – от политическите лидери и топ мениджърите на водещи компании до млади специалисти и предприемачи, и да почерпят опит от техните лични истории. Срещата с г-жа Габриел се проведе в арт пространството Къщата на София. Повече от час и половина българският еврокомисар разговаря с младите хора и отговаря на въпросите им за пътя й в европейската политика, за инициативите и работата й в Европейската комисия. „Трудът и упоритостта са водещи, когато се стремиш да постигнеш целите си. В трудностите се каляваме и показваме характер и потенциал\", насърчи младите хора българският еврокомисар. Тя им разказа за предизвикателствата пред себе си като студент в престижния институт по политически науки Sciences Po във Франция, а след това и като първия преподавател-чужденец в института. Фактът, че чужденците са имали ограничени възможности за стаж като студенти, мотивират комисар Мария Габриел да предоставя такъв шанс на възможно най-много млади хора по времето, когато беше член на Европейския парламент. Това бе потвърдено и от бивша стажантка на г-жа Габриел, която сподели, че от първия ден на стажа си е получила конкретни задачи. „Стажът е момент, в който не само осъществяваш пътя от университета към пазара на труда, но можеш да развиеш собствената си идея. Работата в европейските институции,  участието в създаването на европейските политики ти дава възможност да дадеш форма и видимост на идеите си и те да бъдат в полза на гражданите\", вдъхнови стажантите Мария Габриел. Тя призова младите хора, ако имат идея или искат да споделят нещо с нея, да не се колебаят да й пишат. Комисарят по цифровата икономика и общество сподели със стажантите и редица от темите, по които работи, и свързаните с тях предизвикателства. Председателят на УС на Съвета на жените в бизнеса в България  д-р инж. Боряна Манолова, главен изпълнителен директор на Siemens България, коментира, че присъстващите на събитието стажанти са от различни компании, но всяка дейност е свързана с цифровизацията. Това е голяма тема за българския бизнес, коментира г-жа Манолова и припомни, че СЖББ е организирал конференция именно по тази тема. Тя запита какви още цифрови умения са ни нужни, за да се адаптираме и какво ни очаква в бъдещето. „Говорим за четвърта индустриална революция, но всъщност наблюдаваме еволюция. Моята позиция е ясна - роботите и машините няма да заменят хората. В центъра на работата ми е подход, според който човекът остава управляващ машините, но за това са нужни цифрови умения. 163 милиона европейци са без основни цифрови умения и затова темата е мой приоритет\", каза в отговор Мария Габриел. Тя запозна стажантите с пилотния проект „Цифрова възможност\", който осигурява трансгранични стажове, заплащани от ЕК. За него могат да кандидатстват не само IT специалисти, но и младежи, изучаващи други специалности. Българският еврокомисар насърчи младите хора да се включат активно и в дейностите в рамките на Европейската седмица на програмирането през октомври, като нейната цел е до 2020 година тя да обхване 50% от училищата в ЕС. Отчитайки факта, че в изданието през 2017-та година 46% от участниците в специализираната седмица бяха момичета, комисарят заяви, че СЖББ е вдъхновение за младите момичета и жени да следват мечтите си и да бъдат успешни предприемачи. Комисар Габриел разказа детайлно и за нейната Стратегия за жените в цифровите технологии, базирана на три оси -  борба със стереотипите, шанс за момичетата за образование в СТЕМ специалности и развитието на предприемачеството сред жените. Киберсигурността, борбата с разпространението на дезинформация онлайн, суперкомпютрите и Западните Балкани бяха сред другите теми, които привлякоха интереса на стажантите. Събитията в рамките на Националната стажантска инициатива продължават през тази и следващата седмица.", "date": "2018.07.18", "title": "Мария Габриел на среща със стажанти"}
{"url": "http://standartnews.com/balgariya/pomoshtta_za_otoplenie_tazi_zima_stava_37415_leva-373818.html", "text": "Месечният размер на целевата помощ за отопление за предстоящия зимен сезон ще е 74,83 лв. Общият размер на помощта за целия отоплителен период 1 ноември 2018 г. – 31 март 2019 г. ще се увеличи на 374,15 лв. Сумата е с 9,05 лв. по-висока в сравнение с изплащаната през миналата зима. Новият размер на помощта е определена със заповед на министъра на труда и социалната политика Бисер Петков, съобщиха от ведомството. Съгласно нормативната уредба месечният размер на целевата помощ за отопление се определя на база левовата равностойност на 385 квтч електроенергия, от които 280 квтч дневна и 105 квтч нощна електроенергия, по осреднена крайна продажна цена на електроенергията за битов потребител към 31 октомври на текущата календарна година. Право на целева помощ за отопление имат лицата и семействата, чийто средномесечен доход за предходните 6 месеца преди месеца на подаване на заявлението-декларация е по-нисък или равен от диференциран минимален доход за отопление и отговарят на условията, регламентирани в Правилника за прилагане на Закона за социално подпомагане. Кандидатстващите за целева помощ могат да подават документи в дирекциите „Социално подпомагане\" до 31 октомври 2018 г. Заявленията се подават по настоящ адрес на кандидатите. Увеличението на пенсиите от 1 юли с 3.8 % няма да се отрази на правото на достъп до този вид помощ. За миналия отоплителен сезон 2017/2018 г. беше изплатена пусната енергийна помощ на 204 635 лица и семейства на обща стойност 74 323 833 лв. Заявление-декларация за отпускането на целева помощ за отопление може да се изтегли от уеб-страницата на Агенцията за социално подпомагане в раздела \"Административни услуги\" на следния линк http://www.asp.government.bg/web/guest/services.", "date": "2018.07.18", "title": "Помощта за отопление тази зима става 374,15 лева"}
{"url": "http://standartnews.com/balgariya/vlastite_zatyagat_kontrola_v_rayona_s_chuma_po_drebnite_prezhivni_zhivotni-373819.html", "text": "МВР затяга контрола в района с чума по животните, обяви вътрешният министър Валентин Радев след заседание на оперативния щаб, който беше сформиран за решаването на кризата. Всички ходове и изходи на населените места около Ямбол, в които има чума по дребните преживни животни, са под контрол. Същото важи за влаковете и границите. Всичко това са мерки от плана на БАБХ, за да не се разпространи заразата. Всички документи на БАБХ, издадени досега за всички мерки са законни, каза министърът. Затова от утре МВР започва работа по всички начертани мерки. Заместник-земеделският министър Атанас Добрев съобщи, че Националният епизоотичен щаб се събира за изчисляване на икономически щети. Започва полагането на бодлива тел по границата от Силистра до Дуранкулак, за да се предотврати влизане на свине с африканска чума от Румъния в България. Около Констанца е констатирано такова огнище. Шефът на БАБХ Дамян Илиев уточни, че в района на ямболските села има вече доста изследвания с отрицателни резултати. Днес се очаква още голяма група резултати. Не можем да отстъпим пред призива \"ние обичаме животните\", допълни той. Няма никакво закъснение на чуждестранните лаборатории, нито на европейско ниво, увери той. Не може да се каже дали огнищата намаляват, защото бяхме възпрепятствани да си свършим работата, каза вътрешният министър. Остават три активни огнища. Министър Радев е притеснен от изострянето на напрежението в региона. \"Няма друг начин за справяне със ситуацията. Полицията от утре ще е много строга\", обеща той и призова да не се събират повече протестиращи. По думите на Радев ще се започне от къщата на баба Дора, до чието стадо ветеринарите не успяват да стигнат няколко дни заради протестиращи. Радев призова всички граждани да не пречат на провеждането на акцията.", "date": "2018.07.18", "title": "Властите затягат контрола в района с чума по дребните преживни животни"}
{"url": "http://standartnews.com/balgariya/parlamentarna_komisiya_odobri_edinstveniya_kandidat_za_shef_na_nzok-373822.html", "text": "Единодушно, с 14 гласа „за\" парламентарната здравна комисия одобри д-р Дечо Дечев за управител на НЗОК, предаде Агенция Фокус. Предстои окончателното решение да бъде взето в пленарна зала. Преди това Д-р Дечев изложи пред депутатите от комисията концепцията си за управление на Касата. Той е и единственият кандидат за поста, предложен от ГЕРБ и „Обединени патриоти\". До избор на нов управител на Касата се стигна след като на 20 юни парламентът освободи предсрочно проф. Камен Плочев от поста. Очевидно е, че проблемите в някои пера на бюджета на НЗОК и в контрола стават хронични и постоянно се задълбочават. Това каза на заседанието на парламентарната здравна комисия д-р Дечо Дечев преди да бъде одобрен. „НЗОК не е лечебно заведение, а финансова институция, чието ръководство има задача да провежда политика за спазване на предварително заложените параметри на бюджета\", обяви той. „Политиката трябва да води до баланс между интересите на осигурените лица, индустрията и изпълнителите на медицински дейности. Там, където под влиянието на различни лобита във времето, е нарушаван този принцип, са най-големите проблеми в момента\", заяви д-р Дечев. „Цел в лекарствената политика, която трябва да се постави като главна- спазване на предварително заложените параметри в бюджета. В резултат на ежегодно повишаващият се ръст на разходите, главно за иновативните лекарства, се достигна до процентно отношение, между тях и разходите за болнична помощ, непознати за никоя цивилизована държава. За тази година се очаква те да се изравнят\", обясни той. „Обикновено тези разходи трябва да бъдат минимум 1 към 2. Тази година включвайки и разходите за лекарства, които се използват по клинични пътеки се очаква, те са се изравнят\", каза още Дечо Дечев. Предлагам на базата на международно признати критерии и ръководства за лечение да се остойностява лечението с най-висока ефикасност, което да стане референтно за дадената диагноза, каза още Дечев. „Предлагам стриктно спазване на принципа ефективност- ефикасност\", обяви той. „Ако имате трима пациенти с една и съща диагноза, при които се прилагат три различни терапии и при трите се постига еднакъв положителен резултат, казваме, че критерият ефективност е постигнат. Разходите за лечение обаче са различни, тоест имат различна ефикасност\", обясни д-р Дечев. „Предлагам създаване на реална конкурентна среда между изпълнителите на медицинска помощ. В момента НЗОК изплаща напълно онкомедикаментите, независимо от ефикасността им\", посочи той. „Друг принцип, който касае промяна в реда на скъпоструващи лекарства- намаляване на субективизма за изписване на лекарства по протоколи\", обяви Дечо Дечев. „В момента отпускането на препаратите много се забавя, което води до други проблеми\", каза още той. Дечо Дечев е завършил висше образование с образователно квалификационна стенен „Магистър\" в Медицинска академия-София и е с придобита медицинска специалност „Ушно-носно-гърлени болести\" През 2010 г. е придобил магистърска степен по специалност „Мениджмънт на здравните грижи\" Владее английски и руски език. Започва работа като завеждащ УНГ кабинет в общинската болница в град Ихтиман, продължава като лекар в Окръжна болница-София н в МВР болница. От 1995 г. до 1997 г. е работил в Министерството на здравеопазването като началник на Отдел „Лекарствена политика\". От 2004 г. до 2008 Р. е бил последователно заместник -директор на НЗОК и член на Управителния съвет на НЗОК. От м. август 2008 г. до настоящия момент е кратко прекъсване, е директор на УМБАЛ \"Св. Иван Рилски\" гр. София, която е една от държавните болници без просрочени задължения и с положителен финансов резултат. Доктор Дечев е преминал редица обучения в сферата на управление на болничната система и формиране на здравна политика.", "date": "2018.07.18", "title": "Парламентарна комисия одобри единствения кандидат за шеф на НЗОК"}
{"url": "http://standartnews.com/balgariya/asfaltirat_ulitsite_na_postradalata_ot_navodnenie_miziya-373824.html", "text": "„За една седмица ситуацията в Мизия е преодоляна, почистени са улиците и започна тяхното асфалтиране\", съобщи министърът на регионалното развитие и благоустройството Николай Нанков след като се запозна на място с възстановителните работи след наводнението в Мизия. Кметът на града Виолин Крушовенски и хората лично му благодариха за навременната помощ за преодоляване на щетите от поройните дъждове. Жителка на Мизия благодари на премиера Бойко Борисов, на министър Нанков и на кмета за това, че улицата, на която живее, ще бъде асфалтирана. Така детето й, което е инвалид, ще може да излиза от дома им. Още в деня на бедствието на 10 юли, по разпореждане на Николай Нанков АПИ и пътноподдържащи фирми изпратиха 24 тежки  машини за разчистване на калта. А на 11 юли министърът отиде до Мизия, за да подпомогне организацията по овладяване на кризисната ситуация. Дъждовният канал вече е закрит и предстои рехабилитация на канализацията за дъждовна вода със средства от Междуведомствена комисия за възстановяване и подпомагане към Министерския съвет, стана ясно при посещението на министъра. Николай Нанков обясни, че от другата седмица Министерството на икономиката започва работа по решаване на проблема с язовирите в община Борован. Предстои тяхното ремонтиране с държавния финансов ресурс, който получи икономическото ведомство. Целта е да се реши дългосрочно проблемът с язовирите по цялото поречие на р. Скът, по протежение на общините Борован, Хайредин, Мизия и Оряхово. На язовир Рогозен продължават аварийно-възстановителните дейности. По уверение на кмета на Хайредин, вече са започнали дейности по възлагане ремонта и на яз. Бързия. „Вършим си работата в максимално бързи срокове и с необходимото качество, за да осигурим нормалния живот на хората тук и резултатът се вижда - Мизия вече се връща към нормалния житейски ритъм\", каза министър Нанков. Около 2,4 млн.лв. са щетите по публичната инфраструктура в община Мизия. Другата седмица ще бъде свикано извънредно заседание на Междуведомствена комисия за възстановяване и подпомагане.", "date": "2018.07.18", "title": "Асфалтират улиците на пострадалата от наводнение Мизия"}
{"url": "http://standartnews.com/biznes/poskapvane_na_pochivkite_tova_lyato_nyamalo_da_ima-373795.html", "text": "Цените на природния газ и тока от началото на юли, както и на горивата от последните няколко месеца няма да оскъпят почивките през това лято, коментира пред Дарик Бранимир Миланов, член на управителния съвет на Българската хотелиерска и ресторантьорска асоциация. Според него увеличение в цената на една почивка със сигурност ще има през зимата и през следващото лято. Въпреки че Националният статистически институт отчете повишение на цените в българските хотели и ресторанти с 1.5 процента за юни спрямо май, цените на почивките през това лято няма да бъдат по-скъпи от вече договорените преди няколко месеца, обясни Бранимир Миланов от Националната хотелиерска и ресторантьорска асоциация. \"Това увеличение няма да се окаже важно и ако има такова, то ще бъде за сметка на хотелиерите. Ще окаже влияние на цените на доставките на стоки, на доставните цени, но в никакъв случай на крайната цена\", каза той. Поскъпването на почивките обаче предстои, предупреди Миланов. \"През предстоящия зимен сезон със сигурност ще се усети, както и в следващия летен сезон, разбира се, защото няма как едно увеличение на цените да не повлияе на туристическия пазар\", коментира той. На фона на продължаващия глад за кадри в курортите и насочването на работодателите по морето към работници от държави като Украйна и Молдова, Бранимир Миланов коментира, че вносът на кадри няма да реши проблема, и това решение трябва да бъде потърсено чрез промяна на условията, които се предлагат на българските квалифицирани кадри.", "date": "2018.07.18", "title": "Поскъпване на почивките това лято нямало да има"}
{"url": "http://standartnews.com/balgariya/granichni_politsai_zadarzhaha_dvama_kanaldzhii_i_26_chuzhdentsi_kray_dragoman-373808.html", "text": "Гранични полицаи от Драгоман задържаха двама каналджии и 26 чужденци при акция близо до българо-сръбската граница, информира МВР. Към 8.00 часа в землището на село Мало Малово на черен път граничните полицаи предприемат действия по спиране и проверка на два високопроходими джипа. Водачът на първия автомобил не се подчинява на разпорежданията на полицаите и се насочва към тях. Произведени са предупредителни изстрели, след които шофьорът включва на задна скорост, но се блъска във втория джип, който се е движел след него. В първия автомобил са установени 12 чужди граждани, във втория - 14. Двамата каналджии и чужденците са задържани. Уведомена е районната прокуратура в Сливница. Работата по случая продължава. Не се осъществява тайно транспортиране на нелегални емигранти от Европа към България\", заяви министърът на отбраната Красимир Каракачанов преди днешното правителствено заседание. Той посочи, че срещу България се води кампания от фалшиви новини. \"Още преди десетина дни се появи в определени сайтове лъжливата информация, че на българските военни летища кацат самолети, които превозват нелегални емигранти от Германия и от Европа. Без мое разрешение това не може да се случи. Проверил съм случая – такова нещо няма. Извън самолетите на България и някои самолети на наши съюзници, които изпълняват участие в учения, други самолети не са кацали на нито едно българско военно летище. Направих проверка през Агенцията за бежанците – капацитетът на лагерите за емигранти е запълнен едва с 11%. Нови хора не са постъпвали, за разлика от 2016 г., когато капацитетът е бил пълен до 103%\", каза още Каракачанов. Министърът на отбраната коментира, че правителството трябва да вземе отношение и да разпореди на компетентните органи да проучат кой организира и с каква цел подобна кампания, тъй като по думите му това е наказуемо и е опит да се създава смут.", "date": "2018.07.18", "title": "Гранични полицаи задържаха двама каналджии и 26 чужденци край Драгоман"}
{"url": "http://standartnews.com/biznes/borisov_polagame_ogromni_usiliya_v_borbata_sas_siviya_sektor-373789.html", "text": "Премиерът Бойко Борисов обяви Асоциацията на организациите на българските работодатели (АОБР) за победител в категорията \"За личност или организация, допринесла за ограничаване и превенция на неформалната икономика посредством активна позиция\" в конкурса за наградите \"Икономика на светло\" за 2017 г., връчени снощи от Асоциацията на индустриалния капитал в България (АИКБ). Премиерът честити на победителите и на всички номинирани. Никой не може двете асоциациите да ги обяви за близки на правителството, изтъкна премиерът и се позова на графиките на АИКБ за изсветляването на икономиката, според които делът на сивата икономика за миналата година е достигнал 25 на сто, спрямо по-големите й равнища по време на мандата на БСП. Само за два месеца и половина служебно правителство - 120 млн. по-малко в Митниците, допълни Борисов и заяви, че тази графика е вярна, ако това правителство е на власт. Когато някой се прави на по-почтен от папата, да погледне графиките, допълни той. Премиерът подчерта, че ще бъде спазен ангажиментът контрабандата на цигари да падне от 34 на сто на под 6 процента. Полагаме огромни усилия и в борбата със сивия сектор, и в борбата с жълти новини, допълни той. Председателят на УС на АИКБ Васил Велев каза по време на церемонията, че колкото е по-голяма икономиката на светло, толкова повече са приходите в бюджета, честните правила за бизнеса и честната конкуренция. Затова ограничаването на сивата икономика е сред приоритетите на асоциацията, допълни той и изтъкна, че по изчисления на работодателската организация за миналата година сивият сектор в страната е 25 на сто. По думите на Велев изсветляването на икономиката е в корелация с политическата и финансовата стабилност в страната. Велев обаче посочи, че \"агресивният административен ръст на минималния осигурителен доход и на минималната заплата не е ясно колко води до увеличаване на доходите, но със сигурност води до увеличаване на сивия сектор\". Вицепремиерът Валери Симеонов получи наградата в категория \"За нормативен акт или административна практика, които водят до ограничаване на сивата икономика и подобряване на бизнес средата\" в качеството му на председател на Националния съвет за тристранно сътрудничество за своя принос при изготвянето на промените в Закона за трудовата миграция и трудовата мобилност. Вицепремиерът подчерта активната роля на юридическите отдели на отделните министерства при работата по проектозакона и добави, че тази награда трябва да бъде споделена с тях.", "date": "2018.07.18", "title": "Борисов: Полагаме огромни усилия в борбата със сивия сектор"}
{"url": "http://standartnews.com/balgariya/gerb_davat_na_prokuror_elena_yoncheva_za_sadruzhie_s_tsvetan_vasilev-373810.html", "text": "Представители на ГЕРБ ще внесат днес сигнал до прокуратурата, Комисията за противодействие на корупцията и за отнемане на незаконно придобитото имущество (КПКОНПИ) и НАП срещу Елена Йончева. Това обявиха на брифинг в парламента Делян Добрев и Антон Тодоров. Те уточниха, че повод за сигнала е информация, с която разполагат, че фирмата на Елена Йончева \"Авторска телевизия\" ЕООД и \"Далий трейдинг лимитед\", офшорна фирма, регистрирана на Британските Вирджински острови, са съдружници в обща фирма - \"Офроуд\" ООД. Информацията е публична, налична е в Търговския регистър, каза Добрев. Според учредителния протокол на новата фирма \"Авторска телевизия\" ЕООД внася 5000 лв. капитал, а \"Далий трейдинг лимитед\" внася 315 000 лв. Според Добрев това е \"странно учредяване на фирма\" - двамата собственици имат 50 на 50 дял, но единият дава 5000 лв., а другият 315 000 лв. Добрев заяви, че според публикация в български вестник \"Далий трейдинг лимитед\" е собственост на Цветан Василев. В сигнала си от ГЕРБ ще питат институциите дали е спазено българското законодателство, има ли извършено престъпление, има ли пране на пари, има ли данни за други закононарушения. Дали става дума за източване на КТБ през тази обща фирма на Елена Йончева с офшорната фирма \"Далий трейдинг лимитед\", допълни Антон Тодоров. Делян Добрев припомни, че преди време на въпрос какви са отношенията на Елена Йончева с Цветан Василев тя е твърдяла, че няма такива. Тя излъга цялото общество, сега от тези документи се оказва, че не само че има отношения, а е съдружник, коментира още Добрев. Самата Йончева пък обяви, че ще заведе дело за клевета и набеждаване срещу Делян Добрев и Антон Тодоров от ГЕРБ. \"Ще заведа дело за клевета. Това е пореден опит за клевета срещу депутат и журналист\", заяви Йончева пред журналисти в парламента. Ще заведа дело за клевета, така както заведох дело за клевета срещу Бойко Методиев Борисов, дело, което спечелих, посочи тя. Направеното изявление от Делян Добрев и Антон Тодоров е престъпление, смята Йончева. \"Тази клевета и набеждаване няма да спре нашето разследване за къщата в Барселона, информация, за която вече се появи в медиите. Няма да ни спре тази заплаха, това набеждаване, тази клевета, да продължим нашето разследване за къщата в Барселона\", подчерта Йончева. Всичко останало ще чуете в съда, каза още тя.", "date": "2018.07.18", "title": "ГЕРБ дават на прокурор Елена Йончева за съдружие с Цветан Василев"}
{"url": "http://standartnews.com/balgariya/premierat_pokachestvenoto_obrazovanie_vodi_do_podobra_kvalifikatsiya_i_povisok_bvp-373811.html", "text": "Министър-председателят Бойко Борисов заяви в Министерския съвет, че по-качественото образование води до по-добра квалификация и оттам до по-висок БВП. Над 700 млн. лева се заделиха за образователна инфраструктура, с по 330 млн. лева сме поели ангажимент повече да даваме за учителите, допълни премиерът време на заседанието на координационното звено по Механизма за съвместна работа на институциите по обхващане и задържане в образователната система на деца и ученици в задължителна предучилищна и училищна възраст в Министерския съвет. Премиерът задължи ангажираните с темата министри да продължат с подкрепата по програмата за децата и отбеляза, че резултатите ще дойдат след десет и повече години, когато тези деца ще се включат в изграждането на държава. Борисов подчерта, че държавата ще спази поетите си финансови ангажименти. Вицепремиерът Томислав Дончев заяви, че е необходимо мобилизирането на целия държавен апарат в усилията за привличане и задържане на децата в училище. Задачата ни не е просто да върнем децата в клас, а да ги задържим там, каза той и посочи, че основният проблем е свързан борбата с неграмотността, защото тя ражда още неграмотност, бедност и безредици. Натрупахме едногодишен опит и резултатите са налице - 2200 деца са обратно в класните стаи, каза вицепремиерът и посочи, че целта е това да стане постоянно действаща политика.", "date": "2018.07.18", "title": "Премиерът: По-качественото образование води до по-добра квалификация и по-висок БВП"}
{"url": "http://standartnews.com/balgariya/othvarliha_predlozhenieto_na_bsp_za_spirane_na_kontsesiyata_na_letishte_sofiya_-373812.html", "text": "Народните представители отхвърлиха предложението на БСП за прекратяване на концесията на Летище „София\", съобщи Агенция Фокус. „За\" гласуваха 59 народни представители, 95 бяха „против\", а 7 се въздържаха. От опозицията настояха премиерът Бойко Борисов и министърът на транспорта Ивайло Московски да присъстват на обсъждането и гласуването на предложението за отмяна на концесията. В пленарна зала дойде само министър Московски. БСП се обяви против концесията на летището с мотив, че това е риск за националната сигурност. Според опозицията след концесията служителите на летището ще бъдат намалени поне с 1000. От БСП заявиха, че ще обжалват във Върховния административен съд отказа на правителството да предостави на парламента информация за условията за концесията. На 11 юли Комисията по транспорт изслуша министър Ивайло Московски и отхвърли предложението за отмяна на концесията. Европа е най-развитият пазар за участие на частния сектор в управлението на летищната инфраструктура, каза Московски по време на дебатите в парламента. Според него БСП отричат една нормална процедура. „Първо искам да благодаря на всички, които подкрепят процедурата за концесия на Летище „София\" и ще се опитам да убедя всички тези, които не я подкрепят, че това е правилното решение\", каза той. По думите му Европа е най-развитият пазар за участие на частния сектор в управлението на летищната инфраструктура и делът на частното участие е нараснало с 80 % от 2010 до 2016 г. \"От всички 28 държави в Европа 18 от столичните летища се управляват или през механизъм на концесия, или през приватизация\", каза Московски. По думите му такава е собствеността на летищата в Европа до 2016 г. Той отбеляза, че 10 летища на столиците, които не се управляват през този механизъм, са в държави, където липсва трафик или в такива, които са богати и за тях няма проблем да си поддържат летищата. „Ние не сме държава от този тип\", обърна внимание министърът. Ивайло Московски коментира още, че в годините назад от БСП са допуснали грешка. „Не е лошо, че в годините сте либерализирали пазарите в отделните сектори на транспорта и съобщенията, но когато сте го направили без да преструктурирате държавните оператори, сте ги поставяли в конкурента среда с частни компании\", допълни той. По думите му от БСП на практика са ги поставили в такава кондиция, че в бъдеще да изпитват затруднения. Министърът поясни, че анализите за концесията ще бъдат предоставени на БСП, но без финансово-икономическия, тъй като за него е използвана вътрешна методика. \"Изчакайте да приключи състезанието\", обърна се Московски към БСП. Той призова опозицията и да не спекулира с цифри.", "date": "2018.07.18", "title": "Отхвърлиха предложението на БСП за спиране на концесията на Летище София"}
{"url": "http://standartnews.com/balgariya/prouchvane_balgarite_smyatat_evropredsedatelstvoto_poskoro_za_uspeshno-373814.html", "text": "Българското председателство на Съвета на ЕС е по-скоро успешно според 46,2% от гражданите. Като напълно успешно го определят 24,3 на сто. Това сочат данните на Центъра за анализи и маркетинг (ЦАМ) на политическите нагласи след края на европредседателството, които представи на пресконференция директорът на Центъра Юлий Павлов. Националното представително проучване е направено в периода 3 юли-12 юли и в него са участвали 1021 пълнолетни граждани. Председателството е оценено като по-скоро неуспешно от 14,4 на сто от анкетираните, а като напълно неуспешно е определено от 6,5 на сто. Същевременно оценката за правителството на ГЕРБ и Обединените патриоти към юли 2018 г. е 3,4 по шестобалната система. Според изследването с най-висок рейтинг сред политиците остава президентът Румен Радев (61,3 процента доверие; 31,2% – недоверие). Той е следван от омбудсманът Мая Манолова, в която доверието е 58,2 на сто, а недоверието е 30,9 на сто. На трета позиция е кметът на столицата Йорданка Фандъкова. Доверието в нея е 42,5, а недоверието е 40,3 на сто. Четвърти е премиерът Бойко Борисов, доверието в когото е 41,6 процента, а недоверието - 51,8 на сто. На пета позиция е вицепрезидентът Илияна Йотова с доверие от 40,9 на сто и недоверие - 48,1 на сто. Веднага след първата петица е поставен и шоуменът Слави Трифонов, за когото Павлов посочи, че е включен в рейтинга заради непрекъснатите информации, че ще се включи в политиката. В него имат доверие 38 процента от анкетираните, а недоверието към него е 48,8 на сто. В дъното на рейтинговата скала са поставени представителите на \"Старата десница\" - Христо Иванов, Румен Христов, Божидар Лукарски и Атанас Атанасов. По думите на Юлий Павлов традиционно най-голямо недоверие събира лидерът на ДПС. Мустафа Карадайъ има недоверие от 75,2 процента (доверието в него е 12,3 на сто). На втора позиция в отрицателната класация е лидерът на \"Атака\" Волен Сидеров с недоверие от 72,9 на сто (доверието в него е 15,6%). На трета позиция отново е представител на Обединените патриоти - вицепремиерът и лидер на НФСБ Валери Симеонов, който е с недоверие от 69 процента, при доверие 15,5 на сто. Няма сериозни промени при политическите нагласи между юли и февруари, когато е било предходното изследване. Води ГЕРБ, следван от БСП и ДПС. Има лек спад от около два процента при ГЕРБ и БСП, но дистанцията между двете формации се запазва около четири процента. ДПС качва сериозно резултата си от 5,1 процента на 8,2 на сто, което се възприема като връщане на хората, които са били отклонени към партията на Лютви Местан. На въпрос от Центъра за изследване и маркетинг дали биха гласували за партия на Слави Трифонов положително са отговорили 11,7 на сто, по-скоро \"да\" са казали 21,8 на сто. Със сигурност не биха гласували 43,8 на сто от анкетираните, а по-скоро не биха гласували 16,6 на сто. Според Павлов това означава, че ако сега Трифонов влезе в политиката, може да разчита на около 250 - 300 хиляди гласа и да се бори за трета позиция в парламента с ДПС. Ниските доходи, здравеопазването и корупцията по високите етажи на властта продължават да са най-сериозните проблеми на българина. С една позиция от трета на четвърта отстъпва безработицата. Във външнополитически аспект хората клонят повече на запад, отколкото на изток към Русия, показват резултатите от проучването, каза Павлов. На въпрос кои са основните външнополитически партньори на България, 52,7 процента са отговорили Германия, а 50,6 на сто - Русия. Следват Франция, Великобритания и САЩ. При сериозна заплаха за националната сигурност най-много българи са посочили, че разчитат на НАТО (28,6%), докато 22,4 на сто са отбелязали, че биха разчитали на Русия. Общо гласовете за евро-атлантическите партньори НАТО, ЕС, Германия и САЩ са над 52 на сто, посочи Павлов.", "date": "2018.07.18", "title": "Проучване: Българите смятат европредседателството по-скоро за успешно"}
{"url": "http://standartnews.com/balgariya/sblasatsi_i_naprezhenie_na_protest_na_fermeri_pred_ministerskiya_savet-373815.html", "text": "Протестът на животновъдите от цялата страна пред Министерския съвет доведе до сблъсъци и напрежение. Движението по бул. „Дондуков\" в района беше блокирано. Група момчета опитаха със сила да влязат в сградата на правителството с обяснението, че искат да разговарят лично с премиера Бойко Борисов. Протестиращите фермери от Националната козевъдна и овцевъдна асоциация първоначално се събраха под прозорците на Министерския съвет, за да поискат оставката на правителството, на министъра на земеделието Румен Порожанов, както и на всички дирекции в министерството, свързани със сектор „Животновъдство\". Техните искания са и за повече пари за сектора, и за промяна на политиката, водена към тях до момента. Бяха излети около 100 литра овче мляко, запалена беше и овча вълна. Междувременно обаче се появи група от няколко момчета, които не бяха от самото начало на протеста. Те целенасочено се отправиха към централната част на полицейския кордон, който охранява протеста, и се стигна до напрежение и сблъсъци. Те опитаха със сила да влязат в сградата на Министерски съвет с обяснението, че искат да разговарят лично с премиера. На протеста се появиха и депутати от парламентарната група на БСП, както и лидерът на социалистите Корнелия Нинова, която също подкрепи протеста и заяви, че е необходимо да се промени държавната политика в сектор „Земеделие\". Тя заяви, че премиерът Бойко Борисов трябва да поеме лична отговорност за случващото се в Ямболско и Бургаско. Част от исканията на протестиращите пред МС днес земеделски производители са неизпълними, каза пред журналисти министърът на земеделието Румен Порожанов. Евтаназираните  животни са оценени високо, ще се покрият и разходи за почистване на техните обори и кошари, каза Порожанов. Министърът отново посочи, че се вземат всички мерки за ограничаване на чумата по дребните преживни животни. Имал съм няколко срещи с представители на организацията на овцевъди и козевъди, която протестира пред МС - тя представлява до 25-30 процента от сектора в страната. Всички останали не споделят тяхната позиция. Вече са оценени  умъртвените кози и овце, като цената покрива не само пазарната стойност, но и други разходи. Има овце, като тези под селекционен контрол, които са оценени на 327 лева, каза министърът. УС на ДФ  \"Земеделие\" гласува увеличение на средствата за земеделските стопани, отглеждащи овце майки и/или кози майки по помощта \"де минимис\". Тя е за компенсиране на допълнителните разходи заради болестта чума по дребните преживни животни. Сумата е допълнение към вече започналото от понеделник изплащане на компенсациите за евтаназираните животни. Увеличена е помощта \"де минимис\" за 7-те общини от областите Бургас и Ямбол с въведени ограничения заради чумата. Тя  се вдига от 25 на 40 лв. на овца или коза. Хората ще получат и още 7 лв. за животно, които вече бяха приети на 12 юли 2018 г. от УС на фонд \"Земеделие\" като подпомагане за овцевъдите и козевъдите в цялата страна. Така общата сума за стопаните от 7-те  общини с въведени ограничения става 47 лв. на овца или коза, съобщи министърът.", "date": "2018.07.18", "title": "Сблъсъци и напрежение на протест на фермери пред министерския съвет"}
{"url": "http://standartnews.com/balgariya/premierat_uvolni_zamministara_na_zemedelieto_tsvetan_dimitrov-373816.html", "text": "Заместник-министърът на земеделието Цветан Димитров е освободен със заповед на премиера Бойко Борисов. Решението дойде след срещата на земеделския министър Румен Порожанов с представители на протестиращите животновъди. Премиерът Борисов разпореди на министър Порожанов да освободи също така директорa на дирекция „Животновъдство\" Златка Възелова, директорa на Дирекция „Директни плащания и идентификация на земеделските парцели\" Георги Праматаров, както и съветника на министъра Бойко Синапов.", "date": "2018.07.18", "title": "Премиерът уволни зам.-министъра на земеделието Цветан Димитров"}
{"url": "http://standartnews.com/balgariya/prezidentat_otkri_pametnik_na_levski_v_ruen_izgraden_sas_sredstva_ot_mestni_hora-373817.html", "text": "Държавният глава Румен Радев откри паметник на Васил Левски в Руен, изграден с усилия и средства на местни жители, съобщи БТА. На церемонията бе и кметът на общината със смесено население Исмаил Осман. Паметникът е близо до сградата на общината. Идеята за него е от 9 години, а с реализирането й се е заел Инициативен комитет. Изграждането на паметника съвпада със 181-ата годишнина от рождението на Апостола. А изработката е на скулптора Иван Бахчеванов. За церемонията по официалното откриване на паметника днес пристигнаха лидерът на ДПС Мустафа Карадайъ, депутати от БСП и ДПС и общински съветници. В изказването си президентът Радев каза, че е получил поканата за откриването на паметника от кмета Исмаил Осман преди два месеца и приел веднага. Според справка, която той цитира, съществуват над 150 паметника на Апостола на свободата. Някои от тях са извън страната - от Аржентина до Япония. \"За мен вашият паметник има изключително голяма стойност. Първо, защото е издигнат с подкрепа и дарения на хората от общината, и най-вече, защото е издигнат от хора, независимо от техния етнос и вяра. Вие доказвате, че големите дела могат да бъдат постигнати с малки стъпки и задружни усилия. Така както Васил Левски учеше нашите предци\", каза още Радев. Президентът припомни, че материалното наследство на Васил Левски е скромно, но заветите му трябва да останат, думите му трябва да се препрочитат, тъй като написаното от Апостола задължава всеки да носи лична отговорност, каза президентът Радев.", "date": "2018.07.18", "title": "Президентът откри паметник на Левски в Руен, изграден със средства от местни хора"}
{"url": "http://standartnews.com/balgariya/spirat_vremenno_vodata_v_chasti_ot_sofiya_vizhte_kade-373805.html", "text": "На 19 юли 2018 г. (четвъртък), във връзка с извършване на строително-монтажни работи на ул. „Иван Вазов\" Център, се налага спиране на водоподаването от 09:00 до 21:00 часа на клиентите на „Софийска вода\", живеещи в района на: ул. „Иван Вазов\" от бул. „Васил Левски\" до ул. „6-ти септември\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Иван Вазов\" ъгъла с ул. „Цар Иван Шишман\". На 19 юли 2018 г. (четвъртък), във връзка с реконструкция на уличен водопровод на ул. „Първа Българска армия\" жк. „Военна рампа\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: ул. „Първа Българска армия\" от ул. „Емборе\" до рука Суходолска, ул. „Копринарска\" от ул. „Гено Киров\" до ул. „Нешо Бончев\", ул. „Нешо Бончев\" от ул. „Петър Борисов Величков\" до ул. „Планинско цвете\", ул. „Разлог\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Първа Българска армия\" ъгъла с ул. „Емборе\". На 19 юли 2018 г. (четвъртък), във връзка с пресвързване на уличен водопровод на ул. „Димитър Шишманов\" кв. „Горна баня\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: ул. „Димитър Шишманов\", ул.646, ул. 754, ул. „Дон\", ул. „Проф. Никола Милев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Димитър Шишманов \" пред №5. На 19 юли 2018 г. (четвъртък), във връзка с изграждане на сградно водопроводно отклонение на ул. „Студен кладенец\" местност „Гърдова глава\" , се налага спиране на водоподаването от 09:30 до 20:00 часа на клиентите на „Софийска вода\", живеещи в района на: ул. „Райска градина\" от ул. „Студен кладенец\" до ул. „Кипарис\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Студен кладенец\" ъгъла с ул. „Райска градина\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.07.18", "title": "Спират временно водата в части от София, вижте къде"}
{"url": "http://standartnews.com/balgariya/otbelyazvame_181_godini_ot_rozhdenieto_na_vasil_levski-373790.html", "text": "Днес се навършват 181 години от рождението на Апостола на българската свобода - Васил Левски. Събитието ще се отбележи с множество чествания в цялата страна. В родния град на Апостола – Карлово, събитията продължават през целия ден. Традиционно започват със света литургия, след което ще бъдат положени цветя на гроба на майката на Левски Гина Кунчева. По-късно тръгва литийно шествие до площада, където ритуално ще бъде издигнат националния флаг. Там ще бъдат посрещнати и участниците в националния туристически поход \"По стъпките на В. Левски\". Кулминацията е тържественият митинг- заря в 21 часа. Регионалният исторически музей във Велико Търново пък ще отвори за безплатни посещения експозициите си,  свързани с последните дни от живота на Апостола на свободата – музей „Възраждане и Учредително събрание\" и музей „Затвор\". През целия ден ще бъдат прожектирани филми, свързани с живота на Левски. Възпоменателни церемонии с поднасяне на венци и цветя се очакват в цялата страна. В село Руен ще бъде открит и негов паметник, като в церемонията ще се включи и президентът Румен Радев. Васил Иванов Кунчев е роден в град Карлово в много бедно семейство. От ранна възраст му се налага да стане глава на дома след смъртта на баща му. Много млад той прекрачва прага на манастира и става Дякон Игнатий, но след това го напуска. Стига в Белград, където Раковски подготвя млади мъже в Първата българска легия. Там Васил се откроява от всички с изключителните си физически и интелектуални умения. Васил Левски, Апостола на свободата, става един от идеолозите на българската национална революция. Велико негово дело е създаването на Вътрешната революционна организация. Историята и легендите разказват как той преминава през всяко българско селище, увлича много българи след себе си и почти във всяко кътче създава революционен комитет. Заловен е в Къкринското ханче до Ловеч. Съден е и обесен в София.", "date": "2018.07.18", "title": "Отбелязваме 181 години от рождението на Васил Левски"}
{"url": "http://standartnews.com/balgariya/voennoistoricheskiyat_muzey_pokazva_spasenite_boyni_znamena-373792.html", "text": "Тази вечер (18 юли) в Националния военноисторически музей ще бъде открита изложба „ Спасените бойни знамена на Българската армия\". В нея за първи  път посетителите ще могат да се докоснат до оригинали на бойните светини от Първата световна война. Изложбата е посветена на две значими годишнини – 140 години от създаването на Българската армия и 100 години от края на Първата световна война. За първи път посетителите ще могат да видят оригиналите на всички спасени бойни знамена на българските полкове, които се съхраняват в Националния военноисторически музей. Българските офицери и войници, останали в заложничество, свалят от дръжките знамената и за да не ги предадат във вражески ръце, с риск за живота си, те ги укриват и пренасят в България. Този акт на себеотрицание остава в историята като един от най-емблематичните примери за опазване честта и славата на Българската армия. Точно 100 години след тези събития Националният военноисторически музей ще припомни, че 140-годишната ни армия няма пленено знаме и въпреки тежките битки, които е водила, и пораженията, които е претърпявала, винаги е успявала да запази честта на родината. Освен бойните светини в изложбата ще бъдат показани и вещи на спасителите на знамената, възпоменателни гривни и ордени, които ще допълнят разказа за героизма и честта на българския войн. Изложбата може да бъде разгледана до 19 август.", "date": "2018.07.18", "title": "Военноисторическият музей показва спасените бойни знамена"}
{"url": "http://standartnews.com/balgariya/shte_prerazglezhdat_polovinata_izravnitelni_smetki_za_parno_v_sofiya-373796.html", "text": "Близо две трети от столичани ще има да получават или дават до 100 лева на \"Топлофикация София\". Това сочат данните от изравнителните сметки на фирмата за дялово разпределение \"Техем\". Около една пета пък ще доплатят или ще им бъдат върнати между 100 и 250 лева. За година средната сметка за парно и топла вода на жилище от около 70 квадратни метра е била близо 500 лева. През тази година топлоенергията е поскъпнала с 24 процента в сравнение с предходната, затова и сумите ще са по-големи. Практиката показва, че на близо половината от потребителите изравнителните им сметки ще бъдат преразгледани, тъй като част от съседите им не са осигурили достъп до жилищата си навреме, каза управителят на фирмата Милена Стоянова пред БНР: \"Трябва да обърна внимание на онези наши близо 5000 клиента, които все още не са осигурили достъп за отчет. Те имат тази възможност в рамките на три месеца. Около 30-и септември изтича този срок за всички сгради в София. Онези наши клиенти, които са отчетени, но имат възражения по изравнителните сметки, те имат възможност да направят рекламация в рамките на 30 дни след получаване на изравнителната сметка\". Милена Стоянова припомни още, че ако не бъде осигурен достъп до жилището, изравнителните сметки за парно и топла вода ще бъдат изчислени на максимална мощност. В този случай сумата на един човек само за вода може да достигне 800 лева.", "date": "2018.07.18", "title": "Ще преразглеждат половината изравнителни сметки за парно в София"}
{"url": "http://standartnews.com/balgariya/izslushvat_kandidata_za_nov_shef_na_zdravnata_kasa-373793.html", "text": "Здравната комисия в Народното събрание ще изслуша кандидата за управител на Националната здравноосигурителна каса д-р Дечо Дечев. Номинацията за поста беше направена от ГЕРБ и Обединени патриоти. До избор на нов управител се стига, след като Народното събрание освободи предсрочно проф. Камен Плочев. Кандидатът д-р Дечо Дечев заяви, че планира да премахне постоянните експертни съвети, заради които хиляди пациенти са принудени да пътуват до София за преглед, за да получат лекарства. Днес той ще запознае здравната комисия и с останалите си идеи. Дечев е бил заместник- управител на касата през 2001 година.", "date": "2018.07.18", "title": "Изслушват кандидата за нов шеф на Здравната каса"}
{"url": "http://standartnews.com/balgariya/zhivotnovadi_izlizat_na_protest_pred_ministerski_savet-373794.html", "text": "Овцевъди и козевъди излизат на протест срещу евтаназията на животни. Това потвърдиха от Националната овцевъдна и козевъдна асоциация. Той ще се проведе от 12:00 часа пред Министерски съвет, а впоследствие и пред сградата на Министерството на земеделието, храните и горите. Стачните действия са продължение на националните протести за спасяване на отрасъла, които започнаха на 13 юли т.г. край с. Шереметя до Велико Търново със символична блокада на главен път София-Варна. След липсата на реакция от институциите и последвалите действия по избиването на животни в странджанското село Шарково, овцевъдите и козевъдите ще протестират в столицата с искане за държавна помощ от най-малко 200 лева на животно, която да компенсира загубите в бранша по време на действието на отменената от съда Наредба 3 за директните плащания. От бранша настояват за обезщетения по пазарни цени за принудително умъртвените животни поради чумата, както и 300 лв. за овце майки, кози майки под селекционен контрол и 200 лв. за овце майки, кози майки извън селекционен контрол; 1000 лв. на коч под селекционен контрол и 700 лв. на брой за кочове извън селекционен контрол, както и допълнително заплащане по 6 лв. на кг живо тегло за агнета и ярета. Овцевъдите и козевъдите се обявиха и за оставките на длъжностните лица довели сектора им до тежката криза. Протестиращите ще настояват и за разработването на национална политика за справяне с болестите по животните в пограничните райони. Според тях създалата се ситуация през изминалите дни е показала, че такава генерална стратегия липсва, а вината за това е на ресорния заместник-министър в МЗХГ.", "date": "2018.07.18", "title": "Животновъди излизат на протест пред Министерски съвет"}
{"url": "http://standartnews.com/balgariya/maya_manolova_ne_moga_da_chakam_pokana_da_zashtitavam_grazhdanite_valeri_simeonov_da_prochete_zakona-373797.html", "text": "\"Аз не мога да си позволя да чакам да бъда канена - примерно ако КЕВР вдига цената на тока. Мое законово задължение е да съм там, където се обсъждат права на граждани. Законът е над правилника. Призовавам господин Валери Симеонов да прочете закона и да не го нарушава. Не е важно, че е отстранена Мая Манолова, а, че беше отстранен представителят, защитникът на гражданите\". Това заяви омбудсманът Мая Манолова пред \"Нова телевизия\" по повод недопускането ѝ вчера до заседанието на Националния съвет за тристранно сътрудничество. Мая Манолова пристигна на заседанието, тъй като се обсъжда неин законопроект. Председателят на Тристранката Валери Симеонов обаче я изгони, тъй като заседанията били закрити, а тя не била поканена. Той се допита до другите представители в Съвета, като срещу присъствието на Манолова се противопоставиха синдикатите. Вяна Григорова от КТ „Подкрепа\" дори обяви, че Мая Манолова искала да бъде батманът на държавата. \"Превъзбудени дами не коментирам\", отвърна омбудсманът. И дъпълни: \"Моите намерения вчера за НСТС бяха да си свърша работата. По никакъв начин не смятах, че това може да предизвика такава буря от емоции\". Тя обяви, че ще пренесе случая в европейските институции за защита на правата на човека. \"Представете си за каква държава говорим, след като институцията, която защитава правата на гражданите, е отстранена от място, където се обсъждат правата на гражданите. Няма да позволя да ми бъде пречено да си върша работата като защитник на гражданите\", каза още Мая Манолова. По темата за пенсионирането на миньорите – темата, заради която тя иискаше да присъства на Тристранката, тя обяви, че и двата синдиката \"имат какво да крият\" и това било сред причините тя да бъде изгонена от заседанието. \"Факт е, че депутатите са го гласували в края на миналата година. Минало е и през въпросната Тристранка, от която бяхме изгонени. Защо синдикатите не защитават работниците по темата с пенсионирането на миньорите\", запита тя. На въпрос дали може високият ѝ рейтинг и активността ѝ да са причина за раздразнение, дали в тези действия тя вижда обединение срещу нея, тъй като е много активна по всяка гореща тема и вероятно буди притеснение, че може да се готви за висок политически пост, тя отговори: \"Аз съм общественият защитник. Работя по различните теми не от вчера, работех и миналата седмица, и миналият месец, и преди това. Не си стоя на бюрото. Бях в рудник \"Бабино\" и рудник \"Бобов дол\", бях в палатките при майките, бях в Странджа, обръщам внимание и на всеки отделен случай, получавам сигнали всеки ден. Ако на синдикатите не им харесва, че стоя зад миньори и шивачки, това е техен проблем, който би дал нови теми за размисъл. Но това е моя мисия и няма да позволя някой да ми пречи да защитавам обществените интереси\", каза омбудсманът. \"Рейтингът ми е толкова висок, защото проблемите на хората в България са огромни - във всеки град, във всяка сфера\", заяви Манолова. \"По отношение на конкретното обвинение към мен по темата с миньорите - \"въртите далавери\", нека да ми обяснят какво имат предвид. Вероятно изнасяме заедно въглища и ги складираме в моето мазе. Господата да заповядат да им дам по две чувалчета кюмюр\", каза още Мая Манолова.", "date": "2018.07.18", "title": "Мая Манолова: Не мога да чакам покана да защитавам гражданите, Валери Симеонов да прочете закона"}
{"url": "http://standartnews.com/balgariya/6_godini_ot_atentata_v_sarafovo-373791.html", "text": "Навършват се 6 години от атентата на летище \"Бургас\". При терористичния атентат през 2012 година загинаха петима израелски и един български гражданин. На мястото на атентата е издигнат възпоменателен паметник, където всяка година се провежда церемония в памет на жертвите. На 18 юли 2012 година автобус с израелски туристи, които току-що бяха кацнали на летище \"Бургас\" в Сарафово, за да прекарат отпуската си в нашите черноморски курорти, стана мишена на терористична атака. При кървавата баня загинаха петима израелски граждани, шофьорът на автобуса, български гражданин, и извършителят на атентата. При инцидента бяха ранени 38 души. На 15 юли 2016 г. обвинителният акт за терористичния атентат бе внесен в Специализирания съд. Подсъдими по него са Мелиад Фарах - ливанец с австралийски паспорт и Хасан Ел Хадж Хасан - с канадско и ливанско гражданство. Те са обвинени в помагачество към тероризъм. Двамата обвиняеми са обявени за международно издирване от Интерпол с червена бюлетина. На 17 януари 2018 г. делото за атентата започна по същество.", "date": "2018.07.18", "title": "6 години от атентата в Сарафово"}
{"url": "http://standartnews.com/balgariya/vladislav_goranov_podava_dokumentite_za_evropeyskiya_bankov_sayuz-373798.html", "text": "На редовното си заседание правителството ще вземе решение за подаването на документи за влизане в Европейския банков съюз. Еврогрупата подкрепи България в желанието ѝ да се присъедини към чакалнята на Еврозоната и Банковия съюз миналата седмица. Европейската централна банка обяви, че очаква България да подаде искане за задълбочено сътрудничество с институцията. В края на април по време на българското европредседателство на среща в София се разбра, че ЕС поставя условие България да кандидатства едновременно за чакалнята на Еврозоната и за Банковия съюз, което първоначално не бе прието от българското правителство. Страните от Еврозоната обвързват такова членство с очаквани реформи и стабилизиране на икономиката на страната. Механизмът за тясно сътрудничество с Европейската централна банка реално предоставя надзорни функции на финансовата институция върху българската банкова система. Кандидатстването за влизане в него трябва да се подаде минимум пет месеца преди страната да влезе в единния надзорен механизъм. През този период тя трябва да направи редица законодателни промени, с които да узакони надзорните права на Франкфурт. С решението на правителството в сряда финансовият министър Владислав Горанов ще получи мандат да подаде документите на България в Европейската централна банка.", "date": "2018.07.18", "title": "Владислав Горанов подава документите за Европейския банков съюз"}
{"url": "http://standartnews.com/balgariya/borisov_i_az_gledam_zhivotni_i_razbiram_kakvo_im_e_na_horata_proyavete_sachuvstvie-373800.html", "text": "\"Проявете необходимото съчувствие, човещина и бързо плащайте. И уверете хората, че тази напаст ще бъде унищожена\". Това обяви премиерът Бойко Борисов в началото на заседанието на Министерски съвет по повод чумата по овцете и козите в Странджанско, заради която бяха умъртвени хиляди животни. \"Аз гледам животни и разбирам какво им е на хората. Това са животинки\", допълни министър-председателят обръщайки се и към земеделския министър Румен Порожанов, който бе лицето, отговарящо за действията, свързани с чумата от присъстващите на заседанието на правителството. И призова да се вземат всички необходими мерки, за да се спре разрастването на заразата. Помолете хората да не крият животните. Заради няколко да боледуват милиони. Ако това се разпространи е катастрофа. Но информирайте хора. Обяснявайте от сутрин до вечер, защото целият бранш може да спре да функционира за три години. Упрекът ми е за това – веднага подгответе стада, веднага с парите да могат да си вземат животни. Помогнете да се дезинфекцират кошарите им. Вземете всички мерки за дезинфекция. Аз си спомням времената, когато в тези региони не можеше да влезе кола, без да премине през яма за дезинфекция\", допълни премиерът. Той обаче си припомни времената до 90-а година, как се е действало тогава, какви мерки са били вземани и доколко обаче хората са имали възможност хората да получат обяснения за действията на властите.", "date": "2018.07.18", "title": "Борисов: И аз гледам животни, и разбирам какво им е на хората, проявете съчувствие"}
{"url": "http://standartnews.com/balgariya/valeri_simeonov_ombudsmanat_ne_mozhe_da_prisastva_kadeto_si_pozhelae-373802.html", "text": "Омбудсманът Мая Манолова не е била гонена от заседанието на Националния съвет за тристранно сътрудничество, а сама е напуснала. Това обяви вицепремиерът председател на Тристранката Валери Симеонов пред БНТ по повод вчерашната ситуация, при която Мая Манолова искаше да присъства на въпросното заседание, но не бе допусната. „Не бих казал, че г-жа Манолова е била изгонена. Това е фалшива новина. Не бих използвал термина изгонване. Г-жа Манолова е юрист и в диалога, който се разви не е използван термина изгонване. Тя сама прецени, че трябва да напусне. Аз само я запознах с правилника, както и с несъгласието на останалите членове на Тристранния съвет тя да остане, тъй като форматът на Тристранния съвет е такъв, че той провежда заседанията си пред камери, но в този съвет участват точно определени членове. Тя трябва да има покана. Един по един членовете на Съвета съм ги питал дали са я поканили. Никой не я беше поканил и при това положение, аз като председател нямах други избор, освен да я помоля да излезе от заседанието\", обяви Симеонов. „Тристранния съвет е институция, която много трудно работи. Там има огромен сблъсък на интереси между работодатели и синдикати. Обстановката почти винаги е нажежена и взривоопасна и ако бяхме направили нарушение на правилника, не мога да си представя как щяха да се стекат събитията. Да не говорим, че вчера приемахме много тежък въпрос, свързан с медицинската експертиза. Работи се под голямо напрежение, въпреки че в последно време смея да потвърдя, че заседанията протичат относително спокойно'', добави Симеонов и каза, че там се дискутира всичко и няма такова нещо като неудобни въпроси. „Коментира се абсолютно всичко, включително и лични качества. Но все пак правомощията на омбудсмана на България не са да присъства навсякъде, където пожелае. По същата логика тя няма право да присъства на заседание на парламента, например. Само след съответната покана и допуск. По същата логика не може да присъства на заседание на КСНС или ВСС. И много други такива институции, които имат свой правилник и регламент. Тя не може да присъства, където си пожелае. Тя има достъп до администрациите и до органите. Така е регламентирано в закона за омбудсман. Така че да не правим драма от това. Имам добър диалог с г-жа Манолова, имаме си уважение. Надявам се да е останало и от нейна страна към мен\", допълни вицепремиерът. Относно свършената работа на вчерашното заседание и борбата с фалшивите ТЕЛК-ове Валери Симеонов коментира, че една от основните задачи на Обединените патриоти е да бъде осветлена цялата система, защото в нея преобладават злоупотреби и мащабна корупция. \"Имаме изобилие от данни за фалшиви ТЕЛК-ове, което ни убеждава, че голяма част от тези 1 млрд. и 700 млн. лева за подпомагане са силно завишени. Цели ромски махали, като че ли с един печат са им съставени заключенията на лекарските комисии, с което се източват изключително много средства. Там трябва да бъдат взети категорични мерки, убедихме и ГЕРБ, че тази задача е много важна. Предстои да бъде направена експертиза на трудоспособността. Валери Симеонов каза, че лекарите от ТЕЛК ще бъдат избирани на случаен принцип, ротационно. „Сменя се системата за формиране процента на инвалидност. Копирали сме до голяма степен германския модел, на шестия месец ще се направи пълен анализ, отчет на резултатността на тази система.  Ако има нужда, ще въведем допълнителни корекции\", допълни той. Той коментира и отношенията си с министъра на туризма Николина Ангелкова, по чийто адрес неведнъж отправи нападки, но въпреки това твърди, че няма проблем с нея. „Нямам проблем с министър Ангелкова. Имам проблем с превръщането на българския туризъм в нискокачествена алкохолна дестинация'', обясни още вицепремиерът и допълни, че няма да допусне самозабравили се чорбаджии да съсипват плажовете ни. Той взе отношение и по актуалната тема с чумата по животните в Странджанско, вследствие на която се наложи умъртвяваването на хиляди овце и кози. „Чумата по животните е следствие от човешки фактор, който е бил несъзнателен. Подал съм сигнал до ДАНС. Чумата не бива да се ползва с политическа цел. Има нерешителност на институциите, районът трябваше да бъде отцепен. Не може постоянно там да кръжат разни репортери и да провеждат напоителни интервюта. В крайна сметка това е заразен район, разберете го'', завърши Валери Симеонов.", "date": "2018.07.18", "title": "Валери Симеонов: Омбудсманът не може да присъства, където си пожелае"}
{"url": "http://standartnews.com/balgariya/sos_30godishen_sofiyanets_e_izcheznal_bezsledno-373807.html", "text": "Илиан Димитров Грозданов е видян за последно на 15 юли около 19.30 ч. Младият мъж е висок 173 см, с къса кестенява коса и кафяви очи. \"Последно е бил локализиран на 35-ия километър от София на магистрала Хемус (посока Варна). Облечен е с черна тениска, черно долнище на анцунг и зелени кецове. Моля, ако някой го види или получи някаква информация за него, да се обади на номер 0885 024 000\", написа сестра му Йоанна Грозданова.", "date": "2018.07.18", "title": "S.O.S! 30-годишен софиянец е изчезнал безследно"}
{"url": "http://standartnews.com/balgariya/oskverniha_groba_na_stefan_stambolov_bronzoviyat_mu_byust_izchezna-373803.html", "text": "Гробът на големия български държавник Стефан Стамболов е бил поруган. Вандали са разбили паметника му, а бронзовият му бюст е изчезнал от Централни софийски гробища. За това сигнализират от ВМРО. Не е подминат и гробът на Каблешкови, който също е станал обект на посегателство. Не е ясно кога точно е станал вандалският акт, като от ВМРО изтъкват, че са забелязали проблема вчера. Заради това столичният общински съветник Карлос Контрера призовава за много по-засилен полицейски контрол и охрана на гробищния парк и директно обвини цигански банди в обругаването на паметниците на толкова важни личности за България. \"Директно заявявам, че случилото е недопустимо и имаме колосален провал на охранителна полиция към Второ районно (Централни гробища попадат в района му), както и на охранителната фирма. Под носа им са откраднали бюста от гроба на Стамболов, на метри от входа, където има охрана. Питам аз какво правят тези полицейски патрули и къде са те, когато вандалите вилнеят и сквернят гробове в най-стария ни гробищен парк. За мен това е тотална издънка и на охранителна полиция към Второ районно управление, и на частните охранители. Въобще за какво са там и какъв е ефектът от дейността им. Като гледам резултатите мога да кажа, че имитират дейност\", коментира казуса Карлос Контрера. Според него полицейските патрули не се справят с вихрещите се по софийските гробища цигански банди. Има отчитане на много дейност, мероприятия и специализирани полицейски операции, но известните на полицията тартори и техните подчинени продължават да върлуват из гробищните паркове. Според представителя на ВМРО – Българско национално движение най-много са проблемите на централните гробища. Ставало дума за не повече от 40-50 души, известни на полицейските патрули, които от години чупят паметници, вършат измами из гробищата, прилъгвайки опечалени да им поправят паметника, който самите цигани преди това са счупили. Имамите достигали до десетки хиляди левове. Карлос Контрера е категоричен, че основната вината за тази ситуация пада върху лошата организация на полицейската охрана. \"Знае се, че районът е рисков, но какво като го знаят, патрулите минават и заминават. Частната охранителна фирма също не се справя. Няма място за оправдания. От години работят на гробищата, познават ситуацията. Няма обаче как да има качествена охрана с малко хора, някои от тях на преклонна възраст\", завършва Контрера. От ВМРО настояват, освен да се засили охраната, да се проведе разследване кой не си е свършил работата и да има наказани и уволнени. Според воеводите охранителната фирма трябва да покрие и всички щети, а в кратки срокове настояват да се изгонят всички бандити от гробищните паркове, които полицията добре познава, но странно защо толерира.", "date": "2018.07.18", "title": "Оскверниха гроба на Стефан Стамболов, бронзовият му бюст изчезна"}
{"url": "http://standartnews.com/balgariya/rekord_semeystvo_dade_na_izmamnitsi_40_000_evro-373804.html", "text": "Възрастно семейство от Стара Загора стана жертва на телефонни измамници. За времето от 10 до 12 юли по изпитаната схема, че помагат на полицията, на два пъти възрастните хора са предали сумата от общо 40 000 евро.", "date": "2018.07.18", "title": "Рекорд: Семейство даде на измамници 40 000 евро"}
