{"url": "http://standartnews.com/biznes/povisoki_ekotaksi_za_stari_avtobusi_i_kamioni_prevozvachite_gotovi_da_sadyat_mosv-375661.html", "text": "По-високи екотакси за стари автобуси и камиони предвижда нова подзаконова уредба на Министерството на околната среда и водите (МОСВ). Стойностите са 938 лв. за нов камион или автобус, и 2325 лв. екотакса за превозни средства над 10 години. Промяната предизвика недоволството на превозвачите, които не са съгласни с таксата и настояват за диалог с ведомството. Пред  БНТ експертът от министерството Антон Пейчев обясни, че основната презумпция за въвеждането на таксата е свързана със събирането и рециклирането на стари превозни средства. Таксата е продуктова и покрива разходите за създаване на нови системи и обезвреждане на опасните компоненти в превозните средства. Тази такса ще заплащат само задължените лица - които ще пускат на пазара тези автомобили. Режимът за изграждането на тези системи е въведен със закона за събиране на отпадъци, допълни експертът. Бизнесът и автобусните превозвачи обаче са категорично против новата екотакса. Магдалена Милтенова от Националното сдружение на автобусните превозвачи коментира, че те заплащат продуктовата такса още при закупуването, а не при самото рециклиране на превозните средства. Тук говорим не за събиране на средства при рециклиране, а при вкарване на превозно средство за експлоатация в страната. В момента абсолютно неправомерно от нас се събират средства, заяви Милтенова. Тя допълни, че ако превозвачите не постигнат съгласие с правителството, ще заведат дело в съда и ще искат отмяна на тази такса. В отговор представителят на министерството заяви, че таксата се заплаща при самото пускане на пазара на съответния продукт, който при някакъв следващ бъдещ период ще се превърне в отпадък, но експертите не могат да знаят кога точно ще се случи това.", "date": "2018.09.12", "title": "По-високи екотакси за стари автобуси и камиони, превозвачите готови да съдят МОСВ"}
{"url": "http://standartnews.com/biznes/stroitelniyat_bransh_se_obedinyava_v_tarsene_na_resheniya_chrez_zakonovi_promeni-375677.html", "text": "Двадесет и три строителни компании, функциониращи основно на пазара в София, настояват за ясни и прости правила, свързани с инвестициите в строителството, така че да не се създава напрежение между гражданите, фирмите и администрацията. В допълнение се иска обменът на документи между бизнеса и администрацията най-сетне да започне да се осъществява по електронен път. Фирмите са обединени от около 2 г. в Национална асоциация на строителните предприемачи, чийто бизнес представлява между 55 и 65% от обема на строителството в София по данни на самата организация. Политиците непрекъснато усложняват нормативната уредба, което я прави неразбираема за хората и ги кара да гледат лошо на всеки строеж, обясни Георги Шопов, председател на управителния съвет на организацията. „Жилищното строителство е един от двигателите в икономиката – осигурява трудова заетост, генерира доходи към държавния бюджет и разширява предлагането на пазара на имоти, с което се повишава достъпността на жилищата. Затова чрез конструктивен диалог ние ще работим за иницииране на законодателни промени, с които да се уредят отношенията: органи на управление – предприемачи – граждани\", каза Шопов. За краткото време, в което съществува, Асоциацията постига промени в Закона за устройство на териториите и Закона за устройството и застрояването на Столичната община. Внесени са и нови предложения за корекции в ЗУТ, които предстои да бъдат разгледани от комисиите в парламента. Те касаят облекчаване на процедурите по издаване на разрешително за строеж. Членовете на НАСП считат, че за да се избегнат субективните фактори при тълкуванията на текстовете, е необходимо максималното им опростяване и ясно разписване. По този начин правилата за строителство трудно ще бъдат заобикаляни и ще се прилагат еднакво за всички. Наскоро обявената от Министерството на регионалното развитие и благоустройството Национална жилищна стратегия, която се анонсира като механизъм за изпълнение на жилищната политика, ще бъде в обсега на Асоциацията през следващите месеци. Въпреки че до момента не са поискани становища от браншовите организации в областта, НАСП подготвя свои предложение и програма, които ще представи официално. „Двата основни приоритета, изведени в Стратегията – финансова достъпност на жилищата и обновяване и модернизация на сградния фонд, отдавна са идентифицирани от сектора като належаща необходимост. За съжаление, все още няма описани нито мерки, нито активни действия за постигане на обявените цели.  От изпълнението на Националната програма за енергийна ефективност можем да обобщим, че всяка инвестиция е стъпка в правилната посока, защото задвижва икономиката и обществения оборот.\", посочва Димитър Савов, член на УС на НАСП и уточнява: „Влагането на безвъзмездни средства в малък брой сгради не може да бъде панацея за решаването на жилищните проблеми в България. Естественият процес на промяна на жилищната среда се вижда в потребността на хората да живеят в по-качествени имоти. Между 20% и 30% от купувачите на ново строителство търсят имот, защото искат по-висок стандарт на живот. Не бива обаче това движение към новопостроените сгради да остава без ясен план и стратегия от държавата относно бъдещето на панелните блокове.\" Държавната политика има ключова роля за създаването на условия за достъпни жилища за населението. Според членовете на организацията стойността на имотите трябва да бъде такава, че да може да бъде изплатена в рамките на един човешки живот.  Налаганите рестрикции и ограничения в разрешителните режими за жилищно строителство обаче имат обратен ефект и водят до оскъпяване на продукта и намаляване на предлагането. Реализирането на проектите отнема повече време при по-високи разходи в процеса на изпълнение. „Подобряването на достъпността на жилищата трябва да става чрез промяна в данъчната политика. Същата би имала отражение и върху броя на имотите с „тъмни\" прозорци, който нараства през последните години. Като предприемачи вярваме, че насърчаването, а не чистата държавна помощ, е един от работещите механизми в тази посока. Затова едно от предложенията ни е за намаляване на ДДС при покупка на първо жилище от млади семейства.\", казва Красимир Шалев, член на Управителния съвет на НАСП. Жилището е основна инвестиция и богатство на над 60% от българските домакинства. Ръстът на ключовите икономически показатели – намаляване на безработицата и повишаването на средната работна заплата, неизбежно води и до повишено търсене на имоти, а оттам – до активно жилищно строителство. По данни на НСИ през второто тримесечие на годината в София е започнало строителството на 1977 жилищни единици, в сравнение с 1127 за същия период на 2017. „Увеличаването на броя жилища с над 70% показва, че търсенето на имоти е все по-активно. Това ни дава увереност да вярваме, че пазарът в този сегмент далеч не е изчерпал потенциала си за развитие\", пояснява Бойко Калчунков, член на НАСП и допълва: „Прави впечатление, че броят на жилищните единици се покачва значително повече от броя на сградите. Причината е, че голям процент от започнатите проекти са мащабни. Подобен тип комплекси реализират жилища високо качество на справедлива цена в предпочитаните локации – сегмент, който доскоро имаше по-слабо присъствие на пазара.\" Членовете на организацията са единодушни, че жилищното строителство в София все още има поле за разширяване. Икономическият подем и ниските нива на безработица поддържат активното търсене на новопостроени жилища. Динамиката на пазара на имоти е пряко зависима и следва естествения жизнен цикъл на хората. Механизъм за подобряване на достъпността на жилищата предприемачите виждат в намаляване на ограниченията, а не в рестрикциите при строителството. По-бързото реализиране на проектите съкращава разходите и позволява по-ниска стойност. Положителен ефект има и реализирането на по-мащабни проекти, при които са по-високи и инвестициите в заобикалящата среда. А подобряването на качеството на живот ще бъде винаги водещ мотив за покупка, посочват от НАСП.", "date": "2018.09.12", "title": "Строителният бранш се обединява в търсене на решения чрез законови промени"}
{"url": "http://standartnews.com/biznes/fond_zemedelie_s_vazhno_saobshtenie_za_fermerite-375689.html", "text": "Във връзка със зачестили въпроси от страна на земеделските стопани по отношение на данъчните и осигурителните им ангажименти към бюджета, ДФ „Земеделие\" информира: Съгласно споразумението за взаимодействие между ДФ „Земеделие\" и НАП, фондът предоставя данни на приходната агенция за изплатените суми на всички кандидати по отделните схеми и мерки, които ДФЗ администрира за всяка календарна година. За улеснение на земеделските производители при подаването на коригиращите данъчни декларации до 1 октомври 2018 г. в случай, че са получили субсидии единствено по схемите и мерките на директните плащания, могат да направят справка за изплатената им финансова помощ в „Системата за индивидуална справка по Директни плащания\", която се намира на интернет страницата на ДФ „Земеделие\". Бенефициентите на ДФ „Земеделие\", получили държавни помощи, финансиране по пазарните мерки и ПРСР, следва да направят извлечение от банковите си сметки, като сравнят преведените суми в тях с декларираните доходи и субсидии пред НАП за периода от 01.01.2017 до 31.12.2017 г. Всички изисквания на НАП за данъчното облагане и осигурителните задължения на земеделските стопани са публикувани на интернет страницата на приходната агенция, в секция „Брошури\", „Облагане на земеделските стопани за 2018\".", "date": "2018.09.12", "title": "Фонд \"Земеделие\" с важно съобщение за фермерите"}
{"url": "http://standartnews.com/biznes/ochakvat_poveche_pari_za_direktni_plashtaniya_ot_es_za_balgarskite_fermeri-375684.html", "text": "Добрата новина е, че бюджетът за директните плащания за България през следващия програмен период след 2020 г. няма да бъде намален с 0,7%, каквито бяха първоначалните разчети, а дори ще има увеличение с около 250 млн. евро. Това съобщи министърът на земеделието, храните и горите Румен Порожанов на дискусия на „Национален земеделски форум – ОСП след 2020 г.\", ротационен домакин на която беше Националната асоциация на зърнопроизводителите. За 2020-2024 г. парите по първи стълб – директни плащания за България се планира да бъдат 5,6 млрд. евро при около 5,35 млрд. евро  през настоящия програмен период. България ще се присъедини и към страните, които настояват да няма намаление като цяло на средствата за Общата селскостопанска политика и те да бъдат запазени, обясни още министър Порожанов. Това нямаше как да стане по-рано, защото страната ни не можеше да подкрепи подобна декларация преди края на председателството на Съвета на ЕС. Предвиденото на този етап намаление на парите за развитие на селските райони ще може да бъде компенсирано с национални средства. По  многогодишната финансова рамка всяка страна от ЕС има различни претенции и ще бъде голям успех, ако преговорите приключат до април 2019 г., каза земеделският министър.  На този етап повечето от държавите в ЕС изразяват позиция, че предложените от ЕК тавани на субсидиите  трябва да са доброволни  и всяка страна след анализ да взема решение за  размера им. България настоява и в ОСП да бъде поне запазен или увеличен процентът на т.нар. обвързана подкрепа и да продължи прилагането на преходната национална помощ.  В дискусията участваха и зам.-министър Вергиния Кръстева и експерти от земеделското министерство.", "date": "2018.09.12", "title": "Очакват повече пари за директни плащания от ЕС за българските фермери"}
{"url": "http://standartnews.com/biznes/obshtinata_v_sofiya_shte_prerazgleda_naredbata_za_stolove_i_masi_po_trotoarite-375658.html", "text": "Таксите за столове и маси на тротоара в София ще бъдат върнати за преразглеждане, съобщава Дарик. С изменение на Наредбата за преместваемите обекти в София се предвиждаше таксата за ресторанти с маси навън да стане двойна или тройна, като цените варират според зоната, в която попада заведението. Кметът Йорданка Фандъкова е върнала за ново обсъждане в Столичния общински съвет наредбата, за да бъде прецизирано районирането. Според Наредбата за местните данъци и такси, в София има четири зони. Първата включва централните квартали „Лозенец\", „Възраждане\", „Триадица\", „Оборище\", „Средец\" и „Сердика\". За тях тротоарната такса е най-висока – 45 лева на месец. Според допълнението в наредбата обаче, тази цена скача двойно, а ако масите и столовете са върху подиум – тройно. Проблемът е за заведенията в периферията на зоните – те също би трябвало да плащат такава такса, макар да има съществена разлика в оборота на тези заведения и тези на бул. „Витоша\", например. До съществуването на този текст се е стигнало заради лоша представителна извадка, обясни заместник-кметът по финанси Дончо Барбалов. \"Предварителните разговори, които са водили колегите, работили по наредбата, не са включвали достатъчно представителна извадка от страна на бизнеса, който работи в града и се получава така, че не само в централната зона, където едно вдигане би било по-обосновано, но и на територията на целия град се получава значително увеличение на тротоарното право, което без предварителни разговори и подготовка не е хубаво да се прави. Затова кметът връща наредбата за ново обсъждане\", посочи Барбалов. Единият вариант е да се изменят текстовете по наредбата, а другият е сегашният текст да бъде препотвърден, допълни Барбалов, макар повечето общински съветници от всички политически групи да са съгласни, че е нужна поправка. Заместник-председателят на Общинския съвет Николай Стойнев обясни, че предстои по-детайлно обсъждане с бранша относно районите и таксите: \"При предстоящото му разглеждане в Общински съвет ще отменим тази преходна разпоредба, за да можем да проведем обсъждане заедно с представителите на бранша и да мине по реда като промяна в наредбата\". Засега таксите за маси навън в останалите райони на София без изменението варират между 32 и 38 лева на месец. 32 лева е за кварталите „Нови Искър\", „Връбница\", „Кремиковци\", „Панчарево\" и „Банкя\".", "date": "2018.09.12", "title": "Общината в София ще преразгледа наредбата за столове и маси по тротоарите"}
{"url": "http://standartnews.com/biznes/sredniyat_osiguritelen_dohod_za_yuli_e_87870_leva-375671.html", "text": "Националният осигурителен институт обявява, че размерът на средния осигурителен доход за страната за месец юли 2018 г. е 878,70 лв. Средномесечният осигурителен доход за страната за периода от 01.08.2017 г. до 31.07.2018 г. е 861,52 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец август 2018 г., съгласно чл. 70, ал. 2 от Кодекса за социално осигуряване.", "date": "2018.09.12", "title": "Средният осигурителен доход за юли е 878,70 лева"}
{"url": "http://standartnews.com/biznes/povishenieto_na_zaplatite_v_byudzhetniya_sektor_nyama_da_e_poravno_za_vsichki-375673.html", "text": "Увеличение на заплатите на заетите в бюджетния сектор с 10 процента от 1 януари 2019 г., ще изисква осигуряването на допълнителен бюджетен ресурс в размер на около един милиард лева за заплати и свързаните с тях осигурителни плащания. В тези допълнителни средства заплатите на педагогическия персонал са индексирани средно с 20 на сто. Увеличението ще засегне около 433 хиляди заети в бюджетния сектор, каза пред журналисти в МС министърът на финансите Владислав Горанов. Увеличението става възможно заради по-високия брутен вътрешен продукт и подобрената събираемост на приходите в бюджета. При рекордно ниската от 1991 година безработица много трудно се намират добри служители за бюджетната сфера. Очакваме това увеличение да изтласка нагоре и останалите доходи в страната, каза Горанов. Увеличението се предлага днес на МС с първоначалния вариант на бюджета за 2019 година, уточни министърът. Заплатите няма да се вдигат на всички поравно. Всеки ръководител на бюджетна организация сам ще решава как да разпредели допълнителните пари за трудови възнаграждения, уточни министърът. Увеличението на минималната работна заплата през последните години \"смачка\" диапазоните на отделните възнаграждения, защото растеше изпреварващо. В бюджетната рамка ще се увеличат средствата за персонал. Увеличението на парите за кадровите военни ще е по друг модел. С решението за вдигане на заплатите не се предвижда увеличение на пенсиите - между двете няма връзка, пенсиите се вдигат по модел в Кодекса за социално осигуряване, каза Горанов. Вдигането на заплатите няма нищо общо с изборите догодина - почти всяка година има избори, каза Горанов в отговор на журналистически въпрос.", "date": "2018.09.12", "title": "Повишението на заплатите в бюджетния сектор няма да е поравно за всички"}
{"url": "http://standartnews.com/kultura/hristo_kralev_predstavya_bg_kosmosa_v_nyuans-375655.html", "text": "Живопис, в която БГ космосът напира в цялата си  знаковост и драматична безкрайност,  гледаме в столичната галерия „Нюанс\".  Автор на уникалните платна, които излъчват родния магически реализъм е изключителният художник Христо Кралев, който по-често може да бъде срещнат в Добрич и из страната, отколкото в столицата.  Творенията му, представени в елитното арт пространство са силно магнетични не само заради откровения си сюрреализъм – те са заредени с образите, които от векове обитават митологията ни и пренасят към бъдещето посланията,  родени от земята ни.  Картините на Христо Кралев са кинофантазии,  които ни разхождат в различните посоки на времето, за да се убедим още веднъж, че неговата категоричност е изключително съмнителна и многозначителна. „Жега\" отвежда публиката на границата между живота и неживота.  „Когато жегата се появи в нашия край, настава абсолютната безметежност.  Всичко спира - остава  само далечна видимост. Остава миражът.  Винаги го има сред природата.  Ако човек има силата да издържи на трептенето във въздуха,  ще се озове на ръба на другото, което няма материално изображение.  Тук са щъркелите, чието поведение е особено – като пред бедствие. Красиво и сложно. Но аз съм степен вълк и не се страхувам от подобни емоции\", признава Кралев.  Неговото лято съдържа плодородието на есента.  А във фокуса му са митични жени. „Те съществуват извън нас.  Нямаме познания за невидимия свят.  Той умишлено се държи в неизвестност.  Човек лесно може да бъде манипулиран,  когато е вкаран в материята.  Когато е хармоничен на границата между материята и духа,  е много по-разсъдлив. Приема света не през егото си, а през погледа на бъдещето и любовта.  Говорим за културата и за изкуството като за част от живота ни,  но  не навлизаме в дълбочина.  А всъщност те свързват народа със земята, на която той принадлежи.  Родината е носител на духа, а изкуството е връзката между миналото и бъдещето.  Настоящето е много кратък момент – именно тук е манипулацията.  В момента, в който си позволиш да излезеш от бита, правиш връзките между миналото и това, което предстои. Всяко поколение живее в бъдещето на  предишното.  Тук и сега ние сме длъжници на хората преди нас. Това е родината – да направим така, че тези, които идват след нас, да стъпват стабилно.  За да не се отчуждят.  Държавата е длъжна да поддържа образа на родината.  Когато не го прави, влиза в конфликт с хората. И започва драмата ни. За съжаление, тази мисловна дейност не е въведена в съзнанието ни. А няма по-добро място от родината – тя е пазителка на целия досегашен и на целия бъдещ живот.  Убеден съм, че в момента най-важното е запазването на народите – извън говоренето за глобализма, извън клишето „човек на света\".  Да не забравяме, че битката между тъмните и светлите сили върви постоянно, въпреки че ние не я виждаме.  Вярвам в Просветлението – иначе човек няма как да съществува в своята цялост. Но в момента много обсъждаме материята и малко споменаваме духа.  Хората, които се занимават с духовния свят, не намират разбиране и подкрепа. А това води до вътрешното колебание. Как да си обясним, че приживе Ван Гог е бил ненужен никому беглец, а след смъртта му държавата, от която произлиза, го превръща в своя символ? И се питаме: кога е бил по-пазарен механизмът – тогава или сега?  Можем да съдим за целостта на живота единствено по това, което е оставил духът преди нас – а не по материята\", е философията на Кралев. В „Тракийска земя\"  оживяват  божествата на траките още от Сътворението. „Не е тайна за никого, че благодарение на тях гърците създават своята митология.  Присвояват ги.  А тези божества са носители на живота – той започва от тях\", категоричен е Кралев. Неговите Адам и Ева са ситуирани сред  отхапаните зелени ябълки. Силно впечатляващи са  картините му, посветени на четирите стихии. „Ако човек желае да е истински, трябва да се облегне на нещо истинско – а това е единствено земята ни.  Всичко останало е твърде мимолетно.  Имам вяра само на прочетеното в природата\", казва художникът. В „Стихия на земята\" всичко е обърнато към Слънцето, към Създателя,  а наоколо е плодородието. „В кратък миг растенията се отварят и ти казват нещо. След това се затварят – ако си ги чул навреме, си награден за усилията си.  Поемаш от силата им, от смисъла им – и разбираш, че няма нищо случайно\",  твърди Кралев.  В „Стихия на водата\" авторът се прекланя пред силата на човешкия дух, идваща от всяка капка.  В „Стихия на огъня\" около платното има вериги – те се правят от огън и се затварят от огъня.  Виждаме ритуалите, движени от него, змеят като носител на пламъка.  В „Стихия на въздуха\" диханието на свирците осъществяват звуците, които достигат до нас, въпреки невидимите същества.  „Природата за миг се събира във видения, които са извън материалното\", не се колебае живописецът.  „Пастирът\" пък  е духовният наставник, учителят, просветителят... В картините на Христо Кралев няма граници.  В това се убеждават и във френския град Конкарно, където преди време той показва 40 от тях, докато публиката в катедралата галерия  слуша записа на 100 каба гайди.  Кралев е поклонник на притчите, които в неговото житие битие в Добрич са съвсем истински. „Веднъж срещнах познат пастир. И го запитах: „Приятелю,  защо ти е толкова крива гегата – всеки ден минаваш през гората, толкова ли не успя да откриеш друга пръчка?\" Той помълча – този тип хора обикновено не говорят много - и ми рече:  „Да знаеш, че правото нещо изкривява човека\".  Всъщност всеки е много по-мек, когато се движи в хармоничния свят на завоите. Когато ги няма, сблъсъкът е неизбежен\", обобщава Кралев. Друг пък се изправил очи в очи с мистиката на полето. „То вече е индустриална зона за производство на зърно. Но до преди 15 години там се случваше нещо уникално – след прибирането на реколтата пускаха стадата. Минеш ли покрай тях, ставаш част от пейзажа. Тъкмо бях спрял да рисувам една от кравите,  когато като от нищото излезе жена пастирка в странен външен вид – облечена като американски каубой.  „Какво правите с моите животни?\",  запита тя. Обясних й, че не мога да „хвана\" образ, защото непрекъснато мърдат. Тогава тя се доближи до една от кравите и започна да й шушне нещо. Кравата замръзна като в природо-научния музей, докато си свърша работата. После пастирката я освободи от „позирането\". Беше удивително, абсолютен сюрреализъм. Та тази жена ми обясни, че има 80 животни и може да общува с всяко от тях. Извика едно име и кравата, която явно се казваше така, дойде при нас. Сюжет за разказ\", добавя Христо Кралев.", "date": "2018.09.12", "title": "Христо Кралев представя БГ космоса в „Нюанс“"}
{"url": "http://standartnews.com/biznes/rabotlivite_chinovnitsi_s_povisoki_zaplati_obzor-375695.html", "text": "Ден след като премиерът Бойко Борисов обяви 10 процетно увеличение на заплатите в бюджетната сфера от 1 януари догодина, финансовият министър Владислав Горанов вчера поясни, че новите възнаграждения няма да се дават на калпак, а ще зависят от трудовото изпълнение, тоест от работливостта на чиновниците. За учителите пък увеличението ще е двойно, защото техните възнаграждения вече бяха вдигнати по-рано с 10 процента. Министърът направи изявление пред журналистите веднага след края на заседанието на Министерския съвет, на който бяха одобрени увеличените разходи за заплати от следващата година. Ние ще увеличим с 10% средствата за персонал, оттам нататък ще има различни методи за разпределението им, каза Горанов и допълни, че сегашният модел на заплащане в държавната администрация предвижда индивидуалното увеличение да е съобразено с трудовото изпълнение. Според министъра много вероятно това да става диференцирано- по-добрите служители да получат повече от 10%, а тези с по-ниско трудово изпълнение да взимат по-малко. Има механизъм за атестация. Важното е, че ние ще осигурим възможност на всеки един ръководител да разполага с 10% повече средства, уточни Горанов. Той изтъкна, че от 2008 г. не е правена такава хоризонтална промяна в бюджетната сфера. Новите заплати ще струват на бюджета около един милиард или 1% от БВП. По последни данни около 433 хиляди са заети в бюджетния сектор, каза Горанов като добави, че това е динамична величина, защото някои числености на администрацията не са обект на тяхната регулация. Увеличението на заплатите става възможно благодарение на превишението на приходите над разходите с 2,5 млрд. към август, каза преди ден финансовият минитър. Той уточни, че в хазната са събрани 800 000 000 лева приходи повече и в същото време има забавяне на част от разходите, които вероятно ще бъдат наваксани до края на годината. Според него те са свързани с цикличността на инвестициите и спецификата на строителния сезон. Горанов повтори, че повишението на заплатите ще засегне абсолютно всички служители, които работят в бюджетната администрация по смисъла на Закона за публичните финанси. За заетите в средното образование увеличението всъщност ще е с 20%, тъй като техните заплати вече бяха вдигнати с десет на сто. Вдигането на доходите е една относително добра новина на фона на пазара на труда, в тази сфера е една от най- ниските безработици след 1991 г, припомни Горанов и допълни, че много трудно се намират качествени служители за бюджетната сфера. Очакваме това увеличение да се отрази положително на целия пазар на труда като изтласка до някаква степен и останалите доходи, допълни Горанов. По думите му ще последва и по-голям приход в социалните и здравноосигурителните фондове. Няма да има обаче увеличаване на пенсиите, защото той отчита нарастването на средния осигурителен доход и на инфлацията.   1,7 млрд.лв. е излишъкът в бюджета към края на юни. Това показват данните от тримесечните отчети за касовото изпълнение на бюджетите на първостепенните разпоредители. Докладът за касовото му изпълнение бе приет от правителството вчера. Излишъкът се формира от превишение на приходите над разходите с 2 млрд. лв. и дефицит по европейските средства от 300 млн. лв. Общо приходите и помощите през първите 6 месеца са 19.2 млрд. лв., което е ръст от 9.9 на сто спрямо същия период на предходната година. Данъчните постъпления нарастват номинално с 10.2 на сто спрямо година по-рано, а неданъчните - с 9.5%. Към края на полугодието са събрани 51.4% от заложените приходи от данъци, включително и от осигуровки, като данъчните постъпления нарастват номинално с 10.2 % спрямо година по-рано. Най-значителен ръст се отчита при постъпленията от осигурителни вноски и косвени данъци. Постъпленията от ДДС са 5.1 млрд. лв., или 52.2% от планираните за годината, и са с 370.5 млн. лв. повече.   По-голямо усвояване на средства от европейските фондове в сравнение с миналата година, сочат данните от полугодието. Разходите на бюджета (включително и вноската на България в бюджета на ЕС) са 44.5% от разчета за годината. В абсолютна стойност те са 17.5 млрд. лв. и са повече от направените към края на юни миналата година 15.7 млрд. лв. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Размерът на фискалния резерв към 30 юни е 10.83 млрд. лв.", "date": "2018.09.12", "title": "Работливите чиновници с по-високи заплати /ОБЗОР/"}
{"url": "http://standartnews.com/mneniya/chastniyat_sektor_shte_vdigne_zaplatite_predi_darzhavniya-375693.html", "text": "  Моето притеснение относно съобщението за увеличението на заплатите в бюджетния сектор от Нова година не е в икономически план. Това, че то ще бъде разход за бюджета, не е проблем - този разход явно вече е преценен. Моето притеснение е свързано основно с поредното натрапване на идеята, че в България доходите ги дават политиците - независимо дали това се решава от депутатите в Народното събрание, от министрите в Министерския съвет или дори от самия министър-председател. Това е един безкрайно порочен и, конкретно за България - болезнен популизъм. Защото всъщност става въпрос за процес на увеличение на цените и на доходите, т.е. за процес на конвергенция, казано по друг начин. Това е процес на сближаване на заплатите в България с тези на Европейската общност, т.е. с онази част от света, която получава и най-високите заплати. Защото И това задължително трябва да се има предвид, когато коментираме повишаване на доходите в тази част на света. По принцип заплатите в Европа са най-високи и ние в България се конкурираме пряко с работодателите от целия Европейски съюз - съвсем логично, тъй като сме в една общност. В България работят стотици фирми, които по цял ден се занимават да търсят работници и служители за своите клиенти на Запад. И понеже икономическата култура на българина не е особено висока и за него понятието \"Запад\" си остава една мъгла, при това розова на цвят, той не може адекватно да изчислява и съпоставя своите реални доходи с тези на Запад. Поради тази причина той често се залъгва и отива да работи за много по-ниски реални доходи, с по-ниска покупателна способност, но обикновено бързо разбира истината и твърде скоро се разочарова. Защото по-високата номинална заплата на Запад не означава, че там ще имаш по-добър живот, тъй като разходите там са много по-високи - нещо, което още при първия кариес българинът веднага го разбира. Сега това увеличение на доходите от Нова година беше ей така, без никакво предварително обсъждане, дебат, изчисления - изобщо без никакъв предварителен нормален процес на обсъждане - хвърлено във въздуха, направо подарено на служителите от държавния сектор. Е, аз разбирам, че които ей така, изненадващо повишават заплатите им, но именно това всъщност е много вредно. Вредно особено за България, където дълбоко е вкоренено още от раждането ни, че някой ни дава заплатата или нещо, каквото и да било то. Вместо да мислим това, което е реално - че лично ние, с нашия труд, изкарваме нашия доход, че се конкурираме на пазара на труда за него. И така продължава традицията от онези 45 години, когато народът казваше, че получава 5 или 10 лева \"от Тодор Живков\". Така това насадено мислене - тодорживковото, продължава да битува в нашето общество и до ден днешен. Съвсем друг е въпросът, че хората изобщо не си дават сметка, че увеличавайки средно с 10% заплатите на държавните служители, в никой случай не означава наистина 10% увеличение на брутните доходи на тази социална група поради факта, че те не нарастват еднакво. От друга страна увеличението на заплатите на държавните служители със сигурност ще се отрази и на заплащането в частния сектор. Частният сектор се конкурира с държавния за кадри, конкурира се също и с чуждестранните работодатели. Поради това заплатите в частния сектор не са спирали да се увеличават. Те Дори според мене със сигурност ще видим увеличението на заплатите в частния сектор изпреварващо, още преди Коледа, особено при сключването на нови трудови договори те със сигурност ще бъдат съобразени с оповестеното бъдещо нарастване на заплатите. Записа Белчо Цанев", "date": "2018.09.12", "title": "Частният сектор ще вдигне заплатите преди държавния"}
{"url": "http://standartnews.com/svyat/zaradi_soros__evroparlamentat_nakazva_orban-375694.html", "text": "Европeйският парламент тръгна да наказва унгарския премиер Виктор Орбан заради политиката му и отказа да приема мигранти. Брюксел стартира най-тежката наказателна процедура срещу държава - членска на съюза - отнемане правото на глас. Това решиха 448 евродепутати, 197 бяха против, 48 се въздържаха. Докладът с предложението е дело на \"зелената\" Джудит Сарджентини. Според нея Унгария създавала опасност за нарушаване на европейските ценности. Свидетели сме на недопустима външна намеса във вътрешните работи на пълноправен член на ЕС, заяви в гневна позиция българският евродепутат Ангел Джамбазки. И разкри, че зад решението стои Джордж Сорос. \"ЕС трябваше да представлява съюз на суверени държави! А не федерален съюз от брюкселски провинции, в които европейската анонимна и неизбирана бюрокрация може да налага конюнктурен политически инженеринг, мотивиран финансово от скандалния спекулант Джордж Сорос и мрежата му от платени лъжеграждански организации\", заяви Джамбазки. Когато не харесваш джендър кампаниите им, отнемат ти правото на глас. Когато не искаш милиони афганистанци и африканци в дома си, отнемат ти правото на глас, се казва още в позицията на Джамбазки. \"В Европейския парламент мнозинството депутати подкрепя миграцията. Те искат да отмъстят на Унгария заради това, че унгарците са решили да не превръщат своята страна в страна на мигранти. Истината е, че са ни произнесли присъда, но аз ще защитавам Унгария срещу лъжливите обвинения\", коментира още преди деп по време на дебатите премиерът Виктор Орбан. \"Дребно отмъщение на промигрантските политици\", допълни вчера външният министър на Унгария Петер Сиярто. Той заяви, че страната му ще търси законови средства, за да оспори решението на евродепутатите, което според него е взето \"по измамен начин\". В доклада на Джудит Сарджентини са изброени 12 области, с които управлението на Виктор Орбан е предизвикало тревога. Сред тях са конституционната и избирателната система и независимостта на институциите и правата на съдиите. Европарламентът изготвя подобен доклад за първи път. Той е стъпка към задействането на чл. 7 от договора за ЕС срещу Будапеща. Процедурата по него бе стартирана за пръв път в края на декември 2017 г. срещу Полша, но по инициатива на Европейската комисия. Според източници от Брюксел едва ли ще се стигне то отнемане правото на глас на Унгария. За да се случи това е нужно единодушното одобрение на другите държави-членки, a първата против отсега е ясно, че е Полша. Евродепутатите от ГЕРБ са защитили Орбан, въпреки че за наказателната процедура са гласувани и депутати от ЕНП, в която членува партията на Виктор Орбан \"Фидес\". Пред журналисти в Брюксел Асим Адемов и Емил Радев заявиха, че са против наказателната процедура срещу избрания с 2/3 от народа си унгарски премиер. Решението за Унгария не е окончателно. То влиза в Европейския съвет, където няма да мине, ако държава - членка наложи вето. Очакват се най-малко три страни да бъдат против - Полша, Италия и Чехия.", "date": "2018.09.12", "title": "Заради Сорос  Европарламентът наказва Орбан"}
{"url": "http://standartnews.com/lyubopitno/moderniyat_chasovnik_samsung_galaxy_watch_i_moshtniyat_tablet_samsung_tab_a_105__v_magazinite_na_vivacom-375690.html", "text": "Модерен дизайн и интелигентно проследяване на графика предлага Samsung Galaxy Watch, който от днес може да намерите в магазините на VIVACOM. Часовникът е изработен от висококачествени материали, гладките линии му придават класически вид. Корпусът е устойчив на надраскване благодарение на Gorilla Glass DX+ дисплей и поддържа степен на водоустойчивост до 5 ATM, което го прави подходящ за приключения на открито и дори водни спортове. Galaxy Watch позволява и персонализиране на циферблата и промяна на фона. 46mm модел е с батерия 472 mAh, а 42mm - с 270 mAh, което позволява използването на GPS и Bluetooth в ежедневието. Управлението на времето и задачите за деня е по-лесно благодарение на режима \"My Day\" и дневния брифинг с полезна информация, който часовникът предоставя всяка сутрин и вечер. А режимът „Goodnight\" изключва светлините на дисплея и звуците, което подсигурява необезпокояван и спокоен сън. За феновете на спорта, Samsung Galaxy Watch предлага подобрено проследяване на тренировките и специален режим „Water Lock\", който предотвратява нежеланото активиране на функции по време на плуване.GPS функциите позволяват да се провери физическото местоположение на картата. Благодарение на тези предимства, часовникът умело замества повечето ключови функции на телефона. 46mm модел може да бъде намерен в сребърно, а в комбинация с план Smart XL+ е модерно предложение само за 22.98 лв. на месец. 42mm модел се предлага в 2 елегантни цвята - черно и розово злато заедно с план Smart XL+ е достъпно предложение само за 19.98 лв. на месец. Модерен дизайн предлага и новият таблет Samsung Tab A 10.5, който също от днес може да бъде закупен в магазините на VIVACOM. Аеродинамичният дизайн го прави елегантен и удобен за употреба. Широкият 10.5\" дисплей със съотношение 16:10 и 4-те колони със система за съраунд звук Dolby Atmos, вградени в ъглите, осигуряват подобреното визуално и звуково изживяване. А за да бъде то дълготрайно се грижи батерията, която е 7,300 mAh и предлага бързо зареждане. Иновативната функция Bixby Vision 2.0 предоставя информация и резултати в реално време – интересни факти за определена забележителност, превод на текст, информация за съставките на храни и напитки, и много други. А с новия подобрен детски режим контролът над съдържанието е лесен за родителя, а забавлението за децата – неограничено. Samsung Tab A 10.5 разполага и с мощен осемядрен процесор Qualcomm Snapdragon 450, 3 GB RAM и 32 GB вътрешна памет. Таблетът се предлага в черно и светло сиво, и в комбинация с план i-Traffic XL+  е достъпен само за 25.98 лв. на месец.", "date": "2018.09.12", "title": "Модерният часовник Samsung Galaxy Watch и мощният таблет Samsung Tab A 10.5  в магазините на VIVACOM"}
{"url": "http://standartnews.com/mneniya/stsenariy_za_nova_svetovna_superkriza-375682.html", "text": "Улични безредици, масова паника, национализация и обществени вълнения, каквито светът не е виждал през последните 50 г. Така описва бъдещето водещият аналитик на банка JP Morgan (САЩ) Марко Коланович. По случай 10-годишнината от началото на световната финансова криза от 2008 г. Коланович пусна специален анализ, от който следва, че световните финансови пазари сега са уязвими от нова криза в още по-голяма степен, отколкото преди десетилетие, пише РИА Новости. Ако се реализира най-негативният от представените сценарии, кризата ще бъде толкова всеобхватна, че за спасението на икономиката централните банки ще трябва да извършат операции по национализация на най-пострадалите компании, изкупувайки техните акции на пазара. Прогнозата на Марко Коланович привлече вниманието, защото той е с репутация на човек, който не е склонен към излишен песимизъм, но точно предсказа предишните проблематични епизоди на световния пазар. Още повече, че сред водещите аналитици на банка JP Morgan, която управлява активи за 2,7 трилиона долара и се счита за \"семейната банка\" на Рокфелер, случайни хора не попадат. Самият Коланович има репутацията на \"математик-ясновидец\", който изчислява движенията на пазарите така, както астрономите изчисляват движението на планетите. Аргументите на Коланович, който е кандидат на физическите науки, се свеждат до няколко тези, свързани с уязвимостта на структурата на финансовите пазари. За тези 10 г., които изминаха след кризата през 2008 г., рязко се увеличи количеството борсови операции и финансови решения, които се вземат от автоматизирани компютърни системи. Тези решения се вземат без участието на човека, буквално за части от секундата. Според Aite Group, която цитира списание The Economist от 2014 г., около 65% от обема на сделките на американския фондов пазар се извършват по компютърни алгоритми, а не от хора. Коланович вече е описал няколко мини кризи /например февруари тази година, когато американският пазар без видими причини губеше по няколко процента на ден/, които бяха наречени \"стадно поведение\" на компютърните програми, търкалящи трилиони долари. Работата е там, че почти във всички подобни програми е заложена инструкция, която на човешки език може да се преведе така: \"Ако се случва нещо непонятно или непривично, продавай всичко точно сега\". В резултат се получава верижна реакция - от някакъв външен шок започва паника на едни компютри, които започват разпродажби на своите акции на най-достъпната цена, след това се прихващат други компютри, които също започват разпродажби - и така до пълното сриване на пазара. В миналото такива ситуации са били причинявани от хора, които излизали на пазара, за да купят внезапно поевтинели акции. Но през последното десетилетие почти всички са уволнени за недобросъвестност. Още повече, че те струват значително повече от компютрите, на които не трябва да се плаща заплата, не ползват отпуски и не се правят пенсионни вноски. Тази верижна реакция е наречена от Коланович \"Велика криза на ликвидността\". Той предполага, че като радикална мярка на борба, - с непредсказуеми социални и икономически последици. Може да се предположи, че такава криза ще бъде много краткотрайна и в края на краищата хората ще въведат ред на пазара, в резултат на което всичко ще се възстанови. Но така ще се случи само ако външният шок, който задейства първоначалната верижна реакция, е кратковременен. Но ако шокът се окаже системен, то пазарът вече няма да бъде управляем чрез конвенционални методи. В този контекст да погледнем към още един пророк на кризата - главния икономист на рейтинговата агенция Moody's Марк Занди. По повод \"юбилея\" на кризата от 2008 г., той също публикува анализ с вероятен сценарий за шока, който може да доведе до повторение на световната финансова криза. Марк Занди твърди, че предишния път кризата започна на пазара на недвижими имоти и след това се прехвърли към целия финансов сектор и икономиката като цяло. А този път епицентърът и началната точка на верижната реакция по-скоро ще станат кредитираните американски компании. Монетарната и регулаторната политика на САЩ за последните 10 г. е довела до това, че които с по-строга парична политика не трябва да имат лесен достъп до заемни средства. Потенциално токсичните дългове на кредитираните американски компании са около 2,7 трилиона долара и бързо растат. Значителна част от дълговете са с плаващи лихви и при по-нататъшно повишаване на лихвите от ФЕД, тези компании и техните кредитори ще паднат като домино. Икономистът на Moody's подчертава, че още е рано да се твърди, че именно тези токсични дългове ще доведат до колапс, но сравняването на ситуацията с предверието на кризата от 2008-2009 г. навежда на недобри мисли. Moody's вече привлича вниманието на своите клиенти към това, че в Америка се задават безпрецедентни \"корпоративни дефолти\", което ще доведе до сериозни отрицателни последици за икономиката като цяло. Не е трудно да се предположи, че като силен външен шок, който ще предизвика паника на фондовия пазар, такова \"цунами по подразбиране\" се вписва идеално. Поради това, че съвременната световна икономика е високо интегрирана, от поредната криза в САЩ ще пострадат, както и миналия път, даже страни, които нямат никакво отношение към генезиса. Такава е природата на глобализацията. Но, за разлика от 2008 г., в случай на поредна криза в много страни задължително ще възникне желание за обръщане на глобализацията, а ако е възможно - изолиране на Вашингтон на американския континент и избавяне на целия останал свят от неговото безспорно токсично политическо и икономическо влияние.", "date": "2018.09.12", "title": "Сценарий за нова световна суперкриза"}
{"url": "http://standartnews.com/biznes/delegatsiya_ot_aurubis_poseti_asarelmedet-375692.html", "text": "Делегация от централата на една от най-големите металургични компании в света - „Аурубис\", посети „Асарел-Медет\"АД на 12 септември. Гостите, водени от Юрген Шахлер – главен изпълнителен директор на „Аурубис\", членoвете на Надзорния съвет на групата – д-р Карл-Фридрих Якоб, Ренате Холд-Йълмаз, Ян Колце, Щефан Шмит, д-р Елке Лосен, Мелф Сингер, и Тим Курт – изпълнителен директор на „Аурубис България\", проведоха работна среща с ръководството на компанията. Председателят на Надзорния съвет на „Асарел-Медет\"АД Димитър Цоцорков представи проектите на дружеството за дългосрочно устойчиво развитие и инвестициите в модерна техника, нови технологии, опазване на околната среда и безопасност на труда за над 1,2 млрд. лева от 1999 до 2017 г. „Партньорството ни с „Аурубис България\" в Пирдоп може да бъде за пример за останалите компании в бранша. Заедно ще работим за повишаване конкурентоспособността на минерално-суровинната индустрия на България и благоденствието на района на Средногорието\", каза Димитър Цоцорков. Гостите разгледаха фирмената експозиция за историята на компанията и атрактивната сбирка на стари минни машини, след което посетиха диспечерната на рудник „Асарел\" и обновената първа секция в обогатителна фабрика „Асарел\". Директор „Производствено-технически дейности\" в дружеството инж. Иван Чолаков ги запозна със системата за автоматизирано управление на рудничния транспорт, циклично-поточните технологични линии за руда и откривка, процесите на флотация и обогатяване на рудата, рекултивацията на минни терени и развитието на биоземеделие в близост до компанията. Директор „Инвестиционни проекти и развитие\" инж. Ивайло Василев представи пред гостите част от проектите за дългосрочно развитие на компанията и модернизация на производството. В края на посещението гостите от „Аурубис\" изразиха възхищение от видяното, като споделиха, че в „Асарел-Медет\"АД оборудването и технологиите са на световно ниво.", "date": "2018.09.12", "title": "Делегация от „Аурубис\" посети „Асарел-Медет\""}
{"url": "http://standartnews.com/svyat/evrokomisiyata_preporacha_otmyana_na_lyatnoto_chasovo_vreme-375680.html", "text": "Европейската комисия предлага през 2019 г. в ЕС да се премахне сезонната смяна на часовото време, като на държавите членки се даде възможност да решат кое часово време желаят да прилагат като постоянно - лятното или зимното. Темата коментира Жан-Клод Юнкер в последната си реч пред Европейския парламент. „От трибуната всички твърдим, че искаме да действаме мащабно по важните въпроси и скромно по маловажните. Ако обаче законодателството на ЕС диктува на гражданите да преместват часовниците си два пъти годишно, никой няма да ни ръкопляска. Днес Комисията предлага това да се промени. Смяната на часовото време трябва да се премахне. Държавите членки следва да решат сами кое часово време ще прилагат като постоянно — лятното или зимното. Това е въпрос на субсидиарност. Очаквам Парламентът и Съветът да се присъединят към това мнение и да намерят решения, които работят за нашия вътрешен пазар. Времето ни изтича\", каза Юнкер. Законодателното предложение има за цел да гарантира, че евентуалните промени ще се координират между съседните държави, така че да се запази правилното функциониране на вътрешния пазар и да се избегне евентуална фрагментация, която може да възникне, ако някои държави членки прекратят смяната на часовото време, а други продължат да я прилагат. С днешното си законодателно предложение Комисията предлага сезонната смяна на часовото време да се премахне в целия Европейски съюз; определя ясен и кратък график за влизане в сила на промените; насърчава консултациите на национално и европейско равнище, чрез които да се осигури координиран подход между държавите членки.", "date": "2018.09.12", "title": "Еврокомисията препоръча отмяна на лятното часово време"}
{"url": "http://standartnews.com/sport/lidl_fen_zoni_podgryavat_fenovete_na_voleybola_pred_zalite_vav_varna_ruse_i_sofiya-375681.html", "text": "Специални Lidl фен зони ще подгряват почитателите на волейбола пред спорните зали във Варна, Русе и София по време на Световното първенство по волейбол за мъже, което се провежда в момента в България. В тях всички привърженици на националния отбор по волейбол ще могат да се докоснат и до оригиналния трофей на първенството, и по този начин да пожелаят късмет и да изпратят позитивна енергия към българските играчи. Специално изграден Lidl шампионски корнер ще очаква почитателите на волейбола от днес до 15 септември пред Двореца на културата и спорта във Варна. От 16 до 18 септември веригата предвижда да пренесе шампионското настроение пред Булстрад Арена в Русе, а феновете в София ще могат да подкрепят националите от 21 до 23 септември пред Арена Армеец. В началото на юни Лидл България и Българската федерация по волейбол официално обявиха продължаване на партньорството си, което тази година се провежда под мотото \"Националната селекция, с която се гордеем\", с подкрепата на селекцията „Родна стряха\" – висококачествени продукти само от български производители. През 2018 г., освен партньор на националите по време на Световното първенство по волейбол и Волейболната лига на нациите, търговската верига е и официален партньор на първото в България турне на оригиналния трофей, за който ще се борят най-добрите волейболни отбори на Световното първенство за мъже 2018.", "date": "2018.09.12", "title": "Lidl фен зони подгряват феновете на волейбола пред залите във Варна, Русе и София"}
{"url": "http://standartnews.com/sport/balgariya_obicha_hudozhestvenata_gimnastika_kaza_sportniyat_ministar-375664.html", "text": "\"Убеден съм, че световното първенство ще мине по перфектен начин. Сигурен съм, че за пореден път ще се справим отлично като домакини\", заяви министърът на младежта и спорта Красен Кралев на откриването на 36-ото световно първенство по художествена гимнастика в зала \"Арена Армеец\". \"България обича художествената гимнастика. Благодарение на редица поколения златни момичета и техните треньори у нас има многобройни привърженици на най-красивия спорт. Аз съм убеден, че компетентната българска публика ще аплодира всяко едно от прекрасните изпълнения, които ще бъдат демонстрирани от елита на художествената гимнастика. Искам да отправя специални благодарности към Българската федерация по художествена гимнастика и нейния президент г-жа Илиана Раева за огромните усилия, които те полагат за развитието на този спорт\", допълни Красен Кралев. В церемонията участваха още кметът на София Йорданка Фандъкова, президентът на Международната федерация по гимнастика Моринари Ватанабе, председателят на организационния комитет на световното първенство Илиана Раева, вицепрезидентът на Българския олимпийски комитет Валентин Йорданов и посланикът на шампионата и трикратна абсолютна световна шампионка Мария Петрова.", "date": "2018.09.12", "title": "България обича художествената гимнастика, каза спортният министър"}
{"url": "http://standartnews.com/sport/premierat_se_sreshtna_s_shefa_na_svetovnata_hudozhestvena_gimnastika-375678.html", "text": "Министър-председателят Бойко Борисов се срещна с президента на Международната федерация по гимнастика Моринари Ватанабе. Фокус на разговора беше поставен върху усилията на правителството за подпомагане на българския спорт, съобщават от правителствената информационна служба. Премиерът Борисов подчерта, че за България са много важни и трите световни първенства, които се провеждат в момента - по художествена гимнастика, волейбол и гребане, защото рекламират страната ни и дават добър пример за бъдещите поколения. Той изтъкна голямата подкрепа, която срещат всички български спортове от страна на правителството и допълни, че държавата ни е вложила много средства в последните години в изграждането на спортна инфраструктура – 350 милиона лева. \"В София нямаше зала. Другата седмица трябва да стане готов \"Зимния дворец\", който ремонтирахме. Построихме \"Арена Армеец\", обновихме зала \"Фестивална\"\", коментира Борисов. Министър-председателят посочи като добри примери за усилията на правителството в български спорт многофункционалните спортни зали в Русе, Пловдив, Ботевград, Сливница, Шумен и други. Президентът на международната федерация Моринари Ватанабе подчерта, че е добър приятел на България и на художествената ни гимнастика, която е на световно ниво. По думите му, с подкрепата от страна на правителството българските гимнастички ще постигнат още големи успехи. \"Щом премиерът оказва такава подкрепа на българските гимнастички, ние също сме длъжни да ги подкрепим\", заяви Ватанабе. На срещата участваха и министърът на младежта и спорта Красен Кралев, генералният секретар на  Международната федерация по гимнастика Андре Гейнсбюлер, Илиана Раева – президент на Българска федерация по художествена гимнастика и президент на Организационния комитет на Световното първенство, вицепрезидентът на Българска федерация по художествена гимнастика и посланик на Световното първенство Мария Михайлова, генералният секретар на Федерацията Росина Атанасова и талисманът на Световното първенство Радина Филипова. Илияна Раева посочи, че правителството и лично премиерът Борисов винаги са помагали на българската художествена гимнастика. \"Г-н Борисов беше човекът, който през 2010 г. ни помогна да намерим спонсор за първата световна купа\", подчерта тя и допълни, че за организацията и провеждането на Световното първенство по художествена гимнастика в София правителството е осигурило 85% от необходимите средства.", "date": "2018.09.12", "title": "Премиерът се срещна с шефа на световната художествена гимнастика"}
{"url": "http://standartnews.com/balgariya/izzeha_130_000_lv_ot_sis_indastris_ima_oshte_edin_obvinyaem_po_razsledvaneto-375687.html", "text": "Специализираната прокуратура предяви обвиненията на четвърти привлечен под наказателна отговорност за участие в организирана престъпна група за производство и продажба на акцизни стоки без бандерол, данъчни престъпления и пране на пари, съобщават от пресцентъра на спецпрокуратурата. По същото дело Специализираният наказателен съд постанови „Задържане под стража\" на бизнесмена Миню Стайков и още две лица, съобщиха от прокуратурата. Четвъртият обвиняем е свързан с производството на цигари в нелегалната фабрика в Карнобат и продажбата им на черния пазар. По време на операцията по неутрализиране на групата той не бе открит и бе обявен за общодържавно издирване. На 11 септември 2018 г. е задържан до 72 часа с постановление на наблюдаващия прокурор. Предстои в Специализирания наказателен съд да бъде внесено искане за налагане на най-строгата мярка за неотклонение и за него. В рамките на продължаващото разследване по досъдебното производство на 11 септември 2018 г. бяха извършени нови претърсвания и изземвания в Карнобат. Намерени и иззети са близо130 000 лева в брой, за които има доказателства, че са съхранявани от компанията „СИС индъстрис\", казаха от обвинението. Установява се произходът на парите и дали са придобити чрез престъпна дейност, в т.ч. тази, за която е образувано досъдебното производство.", "date": "2018.09.12", "title": "Иззеха 130 000 лв. от СИС индъстрис, има още един обвиняем по разследването"}
{"url": "http://standartnews.com/balgariya/prokuraturata_iska_otstranyavane_na_zam_transportniya_ministar_angel_popov-375683.html", "text": "Софийска градска прокуратура (СГП) внесе в Районен съд гр. София (СРС) искане на основание чл. 69 от НПК за отстраняване от длъжност на заместник министъра на транспорта Ангел Попов. Спрямо Ангел Попов на 29 март 2018 г. е внесен  обвинителен акт за извършена от него измама- престъпление по чл. 209, ал.1 от НК, съобщиха от пресцентъра на СГП. Въз основа на внесения от Софийска градска прокуратура обвинителен акт е образувано съдебно производство е Софийски районен съд, насрочено за разпоредително заседание. В хода на досъдебното производство е  установено, че на неустановена дата през месец август 2012 г. в град София, с цел да набави за себе си имотна облага в размер на 8000 евро Попов е възбудил у собственик на транспортна фирма заблуждение, че срещу горепосочената сума служители от Министерството на транспорта, информационните технологии и съобщенията, ще му уредят управляваната от него фирма да получи допълнително четири броя ЕКМТ/СЕМТ разрешителни. ЕКМТ/СЕМТ представляват разрешителни за облекчен режим на международен товарен транспорт. Макар деянието, за което е предаден на съд Попов да е извършено  през 2012г., от новопостъпила информация по делото към момента на Попов е възложен контрола по изпълнение заповедта на министъра за реда по издаването и условията за разпределение на ЕКМТ/СЕМТ разрешения за транспорт. Настоящето служебно положение на Ангел Попов може да създаде пречки за обективно, всестранно и пълно изясняване на истината, поради служебната йерархична зависимост на част от свидетелите по делото от него.", "date": "2018.09.12", "title": "Прокуратурата иска отстраняване на зам. транспортния министър Ангел Попов"}
{"url": "http://standartnews.com/balgariya/sled_namesa_na_bsp_upravlyavashtite_v_so_se_zahvanaha_da_reshavat_problema_na_grazhdanite_ot_lui_lezhe-375691.html", "text": "След намесата на лидера на БСП - София Калоян Паргов, управляващите в Столична община се захванаха да решават проблема на гражданите, които живеят в кооперациите на ул. „Луи Леже\" в центъра на София. През август председателят на групата на социалистите в СОС, заедно с експерти, разговаря, а след това и се срещна на място с хората, които търсеха начин да предотвратят изграждане на бетонно съоръжение за подземно разполагане на съдове за битови отпадъци на по-малко от 2 метра от входовете им и директно върху пътното платно. Тогава гражданите се оплакаха от безотговорно отношение на органите, които трябва да дадат решение на техния проблем. Хората бяха крайно недоволни, че сигналите им са прехвърляни от институция на институция и в крайна сметка няма никакъв резултат от действията им, които са с единствена цел да защитят правото си на нормален живот в собствените им домове. Така по покана на Калоян Паргов, представители на гражданите, живеещи на ул. „Луи Леже\" присъстваха днес на заседанието на Комисията по транспорт и туризъм в Столична община. Пред тях заместник-кметът по транспорт Евгени Крусев призна, че има проблем. Той обясни, че всички спазват стриктно процедурите по ремонтите в София. Но не каза кой носи отговорност, каква е санкцията и защо след като всички процедури се спазват, пак има пропуски в извършваните дейности. „Благодарение на присъствието на гражданите постигнахме добър резултат. Успяхме да обсъдим ситуацията, да изясним къде са пропуските в комуникацията и най-важното – да получим публично обещание от заместник-кмета по транспорт Евгени Крусев, че ще разреши проблема на хората, коментира Калоян Паргов. - По време на големи ремонти като този на ул. „Граф Игнатиев\", пряка на която е въпросната ул. „Луи Леже\", е възможно да се случат пропуски. Това го приемам. Но не приемам отношението на управляващите и на администрацията в Столична община към гражданите, които сигнализират за проблеми. Надявам се заместник-кметът Евгени Крусев да спази обещанието, което даде на хората, да отиде на място и да види с очите си какво е свършено и да намери начин да отстрани проблема\". По време на заседанието на Комисията по транспорт и туризъм Калоян Паргов постави генерално въпроса за качеството на ремонтите в София, както и за контрола върху работата от страна на строителите. Той заяви, че точно там е заровен ключът за неудачите на Столична община при извършването на строително-ремонтни дейности в града. Третата тема, която беше засегната от председателя на групата на БСП в СОС по време на заседанието на Комисията беше за ремонта на бул. „Константин Величков\". По него в момента управляващите реализират проект за обособяване на отделно платно само за трамвайния и автобусен транспорт. За тази цел около спирките изграждат така наречените „острови\", за да бъде гарантирана сигурността на гражданите, ползващи градския транспорт и да не се налага да слизат от превозните средства директно на пътното платно, по което вървят автомобилите. \"Този булевард е трети градски ринг. С реализацията на транспортната инфраструктура на „Константин Величков\" по този начин ще се получи ускоряване на градския транспорт, но в същото време ще бъде затруднено движението на автомобилите, което е преобладаващо в тази зона, коментира Калоян Паргов. - Парадоксът е, че граничещите булеварди като „Скопие\", „Габрово\" и „Акад. Иван Гешов\" имат по-голяма пропусквателна възможност и така „Константин Величков се явява тапа. В тази връзка важен е контролът върху автомобилния трафик, за да се получи поне планираното ускоряване на градския транспорт\".", "date": "2018.09.12", "title": "След намеса на БСП, управляващите в СО се захванаха да решават проблема на гражданите от „Луи Леже“"}
{"url": "http://standartnews.com/balgariya/politsiyata_s_merki_za_sigurnostta_na_detsata_prez_novata_uchebna_godina-375685.html", "text": "МВР предприема всички необходими мерки за опазване здравето и живота на децата през новата учебна година, съобщиха на пресконференция днес представители на полицията.  Главен инспектор Георги Георгиев от отдел „Охранителна полиция\" в ГДНП уточни, че вече са проведени срещи с Регионалните управления на образованието, с директорите на училища и детски градини, а целта е била – обсъждане на всички мерки, свързани с опазването здравето и живота на децата. Актуализиран е начинът за бърза връзка между представителите на охранителните фирми в учебните заведения и съответните обслужващи района служители на МВР.  „Така, когато има индикация за нещо нередно, охранителните фирми ще могат по-бързо да ни уведомяват, а съответно ние ще можем да реагираме за по-кратко време\", допълни  Георгиев. През цялата учебна година ще се извършват регулярни проверки на питейните и увеселителни заведения, при които стриктно ще се следи спазването на  Закона за защита на детето, включващо недопускането на непълнолетни и малолетни на такива места след 22 часа без придружители, както и незаконната продажба на тютюневи изделия и алкохол на подрастващите. Главен инспектор Георгиев се спря и на планирани мерки, свързани с откриването на новата учебна година. Той обясни, че е предприет по-гъвкав подход за обезпечаване на сигурността в училищата и районите около тях. Освен униформените служители, които традиционно присъстват на такива места, ще има и много цивилни полицаи. Ще се следи и за недопускане на продажбата на алкохол и тютюневи изделия на учащи се от търговските обекти в близост на учебните заведения и ще се предприемат съответните рестриктивни действия спрямо собствениците им. През цялата година полицията ще работи с децата по линия на превенцията, допълни инспектор Ваня Славчева от сектор „Детска престъпност\"-  ГДНП.  Две са основните програми, по които МВР и училищата ще си сътрудничат -  „Детско полицейско управление\" и „Работа на полицията в училищата\". Целта и на двете програми е да се опази живота и здравето на децата, техните права, да се формират умения за правилно поведение в различни ситуации, нетърпимост към престъпните посегателства и да се намалят престъпленията и противообществените прояви, извършвани от деца и срещу деца. Продължават и усилията на пътна полиция, насочени към опазването на живота на децата, посочи инспектор Мария Ботева от отдел „Пътна полиция\".  Тя обясни, че и за 25-та поредна година  от началото на месец септември е в ход специализирана полицейска операция „Децата тръгват на училище. Да ги пазим на пътя!\". Първата част от акцията включва обходи на районите около учебните заведения и детските градини, за да се провери в какво състояние са парапетите и загражденията, които са в непосредствена близост до пешеходните пътеки. Освен това са огледани самите пешеходни пътеки с цел сигнализиране за привеждането им в законосъобразен вид, както и  вертикалната маркировка.  В рамките на предприетите действия са проведени срещи с училищните ръководства и са планирани редица обучителни занятия с децата, на които малките ще се запознаят с правилата за движение по пътищата. Тя припомни, че през мината година в първия учебен ден няма нито едно загинало дете и изрази надежда тази тенденция да продължи. На територията на столицата също са проведени редица срещи с ръководствата на учебните заведения и охранителните фирми, които се грижат за сигурността на децата, посочи началникът на отдел „Охранителна полиция\" в СДВР комисар Борислав Муеров. Набелязани са конкретни мерки, като е акцентирано най-вече на пропускателния режим. Ежедневно ще има присъствие на полицейски служители, които ще правят периодични обходи. По-специално внимание ще се отделя на пиковите часове, в които е предвидено да има постоянно полицейско присъствие. Комисар Муеров увери, че тази година ще се засили контролът и наблюдението с цел недопускане на разпространението на наркотични вещества край училищата.", "date": "2018.09.12", "title": "Полицията с мерки за сигурността на децата през новата учебна година"}
{"url": "http://standartnews.com/balgariya/borisov_shte_rakovodi_balgarskata_delegatsiya_v_73ata_sesiya_na_oon-375679.html", "text": "Премиерът Бойко Борисов ще ръководи българската делегация в 73-ата сесия на Общото събрание на Организацията на обединените нации (ООН), съобщава пресцентърът на кабинета. Тази година основна тема на Общия дебат ще бъде \"ООН за всички хора: глобално лидерство и споделени отговорности за мирни, равнопоставени и устойчиви общества\". Участието на българската делегация през целия период на сесията ще даде възможност да бъдат представени позициите и вижданията на страната ни по широк спектър от въпроси, пише в съобщението.", "date": "2018.09.12", "title": "Борисов ще ръководи българската делегация в 73-ата сесия на ООН"}
{"url": "http://standartnews.com/balgariya/premierat_borisov_prisastva_na_otkrivaneto_na_nov_zavod_za_aviochasti_kray_plovdiv-375686.html", "text": "Премиерът Бойко Борисов присъства на церемония за откриване на нов завод за авиочасти край Пловдив. Радвам се, че след като България закупи най-модерните, скъпи и най-добри френски хеликоптери \"Пантер\" и \"Кугър\", най-сетне в България имаме и завод за производство на авиочасти. Това каза в приветствието си премиерът Борисов при откриването край Пловдив на завод на френската група \"Latecoere\". С това доказахме, че е по-добре да бъдем партньори както в ЕС, така и в България, да има производство и така най-добре чрез бизнеса се скрепява приятелство, каза още премиерът. Той благодари на администрацията - местна и държавна, която по думите му помагала на инвеститорите. \"Напоследък чувам разни приказки от опозицията, че администрацията била непрозрачна. Виждате на всяко откриване посланици, гости и собственици благодарят за работата на местната и държавната власт. Досега никой не се е оплакал\", подчерта Бойко Борисов. Той добави, че с построяването на десетки предприятия безработицата пада, в момента е стигнала рекордно ниските нива от 5,5 на сто. Според него с тези заводи ставаме по-независими от европейските фондове. За пореден път България успя да покаже, че е привлекателно място за бизнес с необходимата за това инфраструктура, каза министърът на икономиката Емил Караниколов. Той опроверга твърдението, че през последните години преките чужди инвестиции у нас намаляват, като посочи, че 30 на сто от тях са в периода от 2017 година до първото тримесечие на тази година и са на обща стойност 561 милиона евро. Заводът се намира в Индустриална зона - Радиново, в община \"Марица\" и се очаква до края на годината да се разкрият 150 работни места. Той е на площ от 5 декара и ще произвежда елементи за вратите на самолетите Еърбъс 320 и 330, както и друго оборудване. Първата копка беше направена на 27 септември миналата година, а на днешната церемония по откриването гости бяха още вицепремиерът Томислав Дончев, Яник Асуад, член на УС на компанията, посланикът на Франция у нас Ерик Льобедел и председателят на Френско-българската търговска и индустриална камара Стефан Делайе.", "date": "2018.09.12", "title": "Премиерът Борисов присъства на откриването на нов завод за авиочасти край Пловдив"}
{"url": "http://standartnews.com/balgariya/slavcho_atanasov_iska_natsionalen_stadion_v_plovdiv-375688.html", "text": "Вторият национален стадион да бъде изграден в Пловдив. Това предлага председателят на Комисията по въпросите на децата, младежта и спорта в парламента Славчо Атанасов. Той е изпратил писмо до премиера Бойко Борисов и министъра на спорта Красен Кралев, в което мотивира идеята си. \"Позволете ми да Ви приветствам за добрата идея да бъде изграден у нас втори национален стадион. Това ще бъде от стратегическо значение за развитието на една съвременна, модерна спортна база\", пише Славчо Атанасов. Той предлага втори национален стадион да бъде изграден в Града под тепетата, като се реновира сега съществуващият стадион „Пловдив\". И представя няколко сериозни финансови, локационни и експлоатационни аргументи за това: \"Стадион „Пловдив\" е сред най-модерните стадиони като архитектура – единственият на два етажа, с 53 000 седалки капацитет, доближаващ европейските стандарти. В чашата на спортното съоръжение могат да бъдат изградени зали за много други спортове. Стадионът и днес има, според определението на специалистите, най-добрата и бърза лекоатлетическа писта в Европа. Вече има направено обследване на стадиона от специалисти от Университета по архитектура, строителство и геодезия /УАСГ/ - сериозно обследване от 417 страници, в което те твърдят, че стадионът, след известна реновация, е напълно годен за експлоатация. Важно е да се отбележи, че стадионът има чудесна локация – според всички съвременни изисквания се намира в покрайнините на града, с добра транспортна комуникация и места за паркиране. Тук бих искал да добавя и факта, че самият град Пловдив има изключително добра локация – на 130 км от София. Считам и за сериозен аргумент факта, че според направена финансова експертиза, изготвена от престижна пловдивска финансова къща, реновирането на стадиона ще струва не повече от 25 млн.лв. Бих си позволил да изразя и увереност, че предложението ще получи обществена подкрепа, тъй като вече веднъж – през 2011 г., сме правили среща с фен клубовете на водещите отбори у нас. По време на тази среща те, всички до един, подкрепиха с подписите си идеята национален стадион да бъде изграден в Пловдив и това да е едноименният стадион в града. Официален документ за това има и днес в архивите на Община Пловдив. Не на последно място - не във всички държави националните стадиони са ситуирани единствено в столицата. Пример за това е Германия, в която национален стадион, освен в столицата Берлин, има и в Мюнхен, и в Дортмунд\", пише в писмото Славчо Атанасов.", "date": "2018.09.12", "title": "Славчо Атанасов иска национален стадион в Пловдив"}
{"url": "http://standartnews.com/balgariya/sad_v_kipar_shte_gleda_deloto_za_likvidatsiya_na_zastrahovatelnata_kompaniya_olimpik-375660.html", "text": "Днес окръжният съд в кипърската столица Никозия гледа делото за обявяване в ликвидация на застрахователната компания „Олимпик\", съобщава БНР. За Кипър, където тя е регистрирана, това е първият по рода си случай на фалит на застрахователно дружество, засягащ друга страна - членка на ЕС, и който трябва да се реши в съответствие едновременно с националното и европейското законодателство. Ако на съдебното заседание днес бъдат подадени възражения срещу самата ликвидация или срещу номинацията за постоянен ликвидатор, който съдът трябва да назначи, ще бъде насрочена нова дата. Ако няма нови искания, съдът ще продължи с процедурата, като самото произнасяне на решението може да стане и в следващите дни. До делото се стигна, след като през месец май Службата за контрол на застрахователните компании към Министерството на финансите на Кипър отне лиценза за извършване на дейност на „Олимпик\" поради невъзможността му да отговори на изискванията за капиталова адекватност, въведени с новата европейска директива „Платежоспособност II\". Самият иск за обявяване в ликвидация бе подаден на 10 август и от тази дата ще влезе в сила и очакваното решение на съда, което е важно за последващите претенции. През изминалия един месец е започнала работа по установяване на реалното съществуване и стойността на активите на компанията, които трябва да бъдат осребрени в хода на ликвидационната процедура, както и за изчисляване на дължимите суми на потърпевшите клиенти. Според кипърския закон в случаите на ликвидация на застрахователна компания с приоритет са кредиторите, които имат искове, произтичащи от застрахователните договори. Кредиторите от България и Кипър са равнопоставени и ще бъдат третирани по еднакъв начин. Казусът е труден, като обхваща две страни-членки на ЕС, с компания и неин клон, с голям брой кредитори и сложни финансови параметри. Затова процедурата по ликвидация може да продължи години, прогнозират експерти по несъстоятелност.", "date": "2018.09.12", "title": "Съд в Кипър ще гледа делото за ликвидация на застрахователната компания Олимпик"}
{"url": "http://standartnews.com/balgariya/problemat_na_nimh_veche_e_yuridicheski_iskat_si_imotite_ot_ban-375659.html", "text": "От следващия вторник НИМХ спира работа, няма да се прави и прогноза за времето. Причината - липса на ръководство в Института. Има ли изход от тази ситуация и как ще бъдат засегнати гражданите, ако НИМХ спре работа? През последните месеци системно нямаше финансови средства, на няколко пъти те бяха осигурени от МОН, което помогна да не спираме работата си. Но в момента ситуацията е свързана с юридически казус - няма кой да разписва документите и ние не можем да извършваме нито плащания, нито експертизи, обясни пред БНТ синоптикът Орлин Георгиев. Част от нашите имоти действително се водят към БАН, но те са направени с държавни средства. Освен това, те са дадени като активи и пасиви на структури на НИМХ преди да влезе в БАН, заяви синоптикът по темата за материалната база на Института. „ Законът за БАН казва, че имоти може да се трансформират или чрез решение на Общото събрание, или чрез законодателни промени. Което значи, че законодателната власт трябва да се намеси. Ние не искаме нищо в повече, искаме тези имоти, на които си вършим работата\", обясни Орлин Георгиев. По думите на Георгиев, НИМХ е на последно място по заплати, а учените в структурата извършват специфична дейност, тъй като имат различно отношение на ниво научен и технически персонал, в сравнение с останалите звена към БАН. Проблем с нормалното изпълняване на работните си задължения имат и синоптиците от клона на НИМХ във Варна, заяви Вяра Рафайлова, ръководител сектор \"Прогнози\" в Института в морската столица.", "date": "2018.09.12", "title": "Проблемът на НИМХ вече е юридически, искат си имотите от БАН"}
{"url": "http://standartnews.com/balgariya/hotel_marinela_bil_podslushvan_po_vreme_na_evropredsedatelstvoto-375665.html", "text": "„Бившият Японски хотел, сега хотел „Маринела\", беше основното средище на делегациите по време на европредседателството. Оказа се, че хотелът е бил подслушван от мазето до покрива, при това от небългарска служба\", обясни каза разследващият журналист Григор Лилов пред бТВ. По думите му това е една от причините за акцията срещу семейство Арабаджиеви. „Може ли това да стане без знанието на собствениците? Това си е сериозна инсталация, професионална и със сложен монтаж\", коментира Лилов. Той не каза откъде има тази информация и коя е небългарската служба. „Зад Миньо Стайков и Ветко Арабаджиев прозира дългата ръка на ДС\", каза още Лилов. По думите му те са от второто поколение олигарси, което е набрало сила с масовите приватизации. „Не може да се оцелее с такъв едър и незаконен бизнес без политическа протекция. Големите капиталови групировки имат лобита във всички партии, но винаги има една, която е водещата, където е най-силното лоби\", коментира Лилов. Вчера бе съобщено, че се очаква до дни Маринела и Ветко Арабаджиеви, които са издирвани с Европейска заповед за арест, да се върнат в страната доброволно. Това заяви адвокат Илиян Василeв. „В момента границите са задръстени от чистокръвни германци, които пътуват от Босфора към центъра на Европа. В момента, в който знам кога ще влязат на границата, ще ви се обадя, за да ги посрещнете\", обърна се адвокатът към медиите.", "date": "2018.09.12", "title": "Хотел „Маринела” бил подслушван по време на европредседателството"}
{"url": "http://standartnews.com/balgariya/bsp_shte_glasuva_protiv_ostavkite_i_protiv_novite_ministri-375662.html", "text": "В парламента БСП  ще гласува и срещу смяната на тези министри и срещу новите, които се предлагат, защото промяната няма да доведе до нищо по-добро, обяви в предаването „Тази сутрин\" по бТВ народният представител от БСП Весела Лечева. Оставката на вътрешния министър е закъсняла защото той не е изпълнил една от основните си функции – да защитава българските граждани, допълни Лечева. БСП  иска да наложи промяна в модела за черните класации, в които България попада – за  бедност, ниски доходи, демографска криза, каза още Весела Лечева. Според нея за 10 години механизмите, въведени от ГЕРБ, не са довели до намаляване на корупцията. Работата на парламента е на критично ниво на доверие, отбеляза тя. Според нея за 10 години механизмите, въведени от ГЕРБ, не са довели до намаляване на корупцията. Лечева допълни, че обвиненията на Борисов към Нинова, че си почива, докато ГЕРБ работят, са празни приказки и вече са омръзнали на хората. Според нея все повече пари се наливат в отделните сектори, а качеството пада.", "date": "2018.09.12", "title": "БСП ще гласува против оставките и против новите министри"}
{"url": "http://standartnews.com/balgariya/monopolat_na_zdravnata_kasa_mozhe_da_zastrashi_novi_zdravni_osigurovki-375666.html", "text": "При въвеждането на задължителна здравна застраховка ще можем да избираме къде да даваме поне част от вноската си и ще се появи елемент на конкуренция, смята д-р Стойчо Кацаров от Центъра за защита правата в здравеопазването. По думите му по-добър е моделът, при който се разбива монополът на НЗОК. Въвеждане на задължителна здравна застраховка предвиждат промени в здравноосигурителния модел у нас, подготвени от Mинистерството на здравеопазването. Здравното министерство е направило примерни сметки, които показват, че вноската за застраховката ще е около 12 лева на месец. Според бившия директор на „Пирогов\" доц. д-р Спас Спасков се разчита на това, че тези пари ще се разпределят към НЗОК и частни фондове и тогава контролът е по-сериозен. Самата идея е да влязат повече пари в здравината система, посочи той. Светла Несторова от Асоциацията на българските застрахователи отбеляза, че това представлява значително увеличаване на вноската за здравно осигуряване. Парите в системата според нея трябва да влязат през застрахователите, за да се подобри контрола. Асоциацията на българските застрахователи не беше потърсена на нито един от етапите по този проект, каза Светла Несторова. Принципът да се дофинансира системата през частния сектор е правилен, но според нея не е ясно как ще става събираемостта на тези средства. „При корекция на цените, как ще работи моделът, а и застрахователите не са предвидени като механизъм за контрол\", отбеляза Несторова.", "date": "2018.09.12", "title": "Монополът на здравната каса може да застраши нови здравни осигуровки"}
{"url": "http://standartnews.com/balgariya/prouchvane_ako_izborite_byaha_dnes_gerb_shte_gi_specheli_s_236-375667.html", "text": "ГЕРБ води пред основния си политически опонент БСП с 3,5%, сочи представително за пълнолетното население на страната проучване на \"Медиана\", направено между 1 и 8 септември сред 1006 души. Най-голямата партия у нас обаче е загубила 1% от електоралната си подкрепа. Данните показват още, че ако парламентарните избори бяха днес, ГЕРБ биха получили 23,6 на сто, БСП за България - 20,1 на сто, ДПС - 9 процента, Обединени патриоти - 6,6 на сто, АБВ - 2,1 на сто, а Демократична България - 2 процента, \"Воля\" - 1,8 на сто. Според социолозите кризата във властта от последния месец и острите пререкания на Волен Сидеров и Валери Симеонов най-сериозно е ударила Обединените патриоти и те са загубили над 3 на сто от електоралния си потенциал в рамките на месец. \"Воля\" продължава постепенно да губи симпатизанти и вече е под 2 на сто. Две партии успяват да изплуват над психологическата граница от 2 процента - \"Демократична България\" и АБВ. Засега ДПС се утвърждава като трета политическа сила. Според данните евентуална партия на Слави Трифонов би получила 4,6 на сто. 55% от анкетираните заявяват, че е възможно да гласуват за засега хипотетичните \"Партия на Слави Трифонов\" и \"Партия на Румен Радев\". Тези избиратели очевидно търсят политическа алтернатива вън от основните политически играчи и тяхното поведение при избори е непредвидимо, посочват анализаторите. На въпрос \"Смятате ли да гласувате за някоя от следните партии\", 29,3 на сто отговарят утвърдително за евентуална формация, оглавявана от Слави Трифонов, а 41,8 на сто - за хипотетична партия на Румен Радев. Премиерът Бойко Борисов за един месец е загубил 6 процента от личния си рейтинг, който през септември е 36 на сто. Волен Сидеров е загубил 5 процента, колкото и Томислав Дончев, а при Цветан Цветанов също има спад с 3 процента. Президентът Румен Радев е с най-висок рейтинг - 66%, което според данните е с три на сто по-малко от юли. След него е Йорданка Фандъкова с 49 на сто, колкото и през юли. Общата оценка за работата на кабинета е \"Среден\" - 3.29. Според данните 37 на сто биха искали правителството да изкара пълен мандат, 29 на сто - да си отиде предсрочно, а на 21 на сто им е безразлично.", "date": "2018.09.12", "title": "Проучване: Ако изборите бяха днес ГЕРБ ще ги спечели с 23,6%"}
{"url": "http://standartnews.com/balgariya/namalyavat_parite_za_borba_s_mrasniya_vazduh_v_balgariya-375663.html", "text": "България е първа по смъртност заради мръсен въздух. А София няма адекватен план за справяне с основния проблем – битовото отопление. Това показва доклад на Европейската сметна палата. Всеки ден в Европейския съюз заради мръсен въздух умират повече от 1000 души. Жертвите са 10 пъти повече от тези при катастрофи, показва статистиката на Брюксел. България е на първо място в класацията, следвана от Чехия, Латвия и Унгария. На фона на това страната ни дава близо 60% по-малко пари за справяне с проблема, сравнено с предишни периоди. Проверката на Европейското бюро по околна среда засича и двойни стандарти при измерването на смога. Въздух, който у нас се счита за годен за дишане, според Брюксел не отговаря на стандарта. Пред Нова телевизия пулмологът д-р София Ангелова обясни, че стандартните медицински маски за лице не могат да ни предпазят от вдишването на фини прахови частици. По-добра работа вършели плътно оплетените шалове. „Когато човешкият организъм е постоянно изложен на фини прахови частици, той е много по-разположен към развитие на хронични, белодробни и сърдечни заболявания\", каза д-р Ангелова. Заместник-кметът по екологията на Столичната община Йоана Христова обясни, че основният замърсител на въздуха в София е транспорта, следван от отоплението с твърдо битово гориво. По тази причина през 2017 г. са приети мерки за ограничаване на замърсяването. Сред тях са подмяна на отоплителните инсталации на домакинствата, на превозните средства на градския транспорт, разширяването на велоалеите, засилване на контрола в пунктовете за технически прегледи на автомобили.", "date": "2018.09.12", "title": "Намаляват парите за борба с мръсния въздух в България"}
{"url": "http://standartnews.com/balgariya/dps_osadiha_porugavaneto_na_myusyulmanski_grobishta_v_dobrich-375668.html", "text": "Остро осъждаме поругаването на мюсюлмански гробища в Добрич. Това каза депутатът от ПГ на ДПС Хасан Адемов в декларация от името на групата. „Този акт е ярко доказателство за криза на демокрацията и държавността\", обяви той. „Управляващите мълчаха и когато бяха блъскани и влачени възрастни хора на границата. Когато се приемаха решения за промяна на имената, когато се сипеха заплахи, че ще ни стъпчат\", посочи Хасан Адемов. „Те не просто мълчат, а дадоха власт именно на тези сили, без да си дават сметка\", заяви депутатът от ДПС. „Мълчанието не е просто плод на къса памет и недалновидност, а е не държавническо\", допълни той. „Призоваваме компетентните органи незабавно да предприемат всички действия за разкриване на извършителите\", обяви Хасан Адемов. „Когато говорим за извършители, става въпрос за провокатори\", коментира той. На 11 септември стана ясно, че мъж от турски произход е потрошил мюсюлманските надгробни плочи в частта на турските гробища в Добрич. Случаят, станал навръх Деня на Съединението на Княжество България с Източна Румелия, стана причина Главното мюфтийство да излезе с декларация, в която осъжда ислямофобията и призова държавните институции да предприемат адекватни и незабавни действия по задържането и наказването на извършителите на вандалския акт. Обвиненият за престъплението мъж е психично болен и случаят не е свързан с противопоставяне между религиите. Извършителят на вандалския акт е настанен в лечебно заведение.", "date": "2018.09.12", "title": "ДПС осъдиха поругаването на мюсюлмански гробища в Добрич"}
{"url": "http://standartnews.com/balgariya/pedagogicheskiyat_fakultet_na_su_stava_fakultet_po_nauki_za_obrazovanieto_i_izkustvata_-375674.html", "text": "Правителството прие постановление, с което Факултетът по начална и предучилищна педагогика в структурата на Софийския университет „Св. Климент Охридски\" се преобразува във Факултет по науки за образованието и изкуствата реши правителството. Това съобщиха от правителствената информационна служба. Предложението е на основание положително оценен от Националната агенция за оценяване и акредитация проект за преобразуване на факултета, а мотивът е, че настоящото название на факултета не отразява професионалната квалификация на кадрите, получили образование по различните специалности. Акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование. Факултетът за подготовка на детски и начални учители, преименуван през 1988 г. във Факултет по начална и предучилищна педагогика, е създаден през 1983 г. в структурата на Софийския университет. В него първоначално се провежда обучение само по три специалности - „Предучилищна педагогика\", „Начална педагогика\" и „Дефектология\". През годините диапазонът на провежданото обучение се разширява, разкриват се нови специалности в отговор на динамично променящите се изисквания пред образователната система и наложените от пазара на труда условия. Структурата на факултета включва шест катедри, в които се обучават студенти по четири професионални направления - „Педагогика\", „Педагогика на обучението по...\", „Изобразително изкуство\" и „Музикално и танцово изкуство\" - в 12 бакалавърски специалности, 42 магистърски и 17 докторски програми. Предвижда се в преобразуваното звено да продължи обучението по вече откритите специалности от акредитираните професионални направления, включително и по новите професионални направления „Изобразително изкуство\" и „Музикално и танцово изкуство\", получили програмна акредитация през декември 2017 г., които заемат важно място в структурата на факултета. Преобразуването на основното звено е обусловено и от необходимостта спецификата на провежданото обучение и разнообразието на професионални квалификации, с които се дипломират възпитаниците на факултета, да бъде адекватно отразена в названието на звеното.", "date": "2018.09.12", "title": "Педагогическият факултет на СУ става Факултет по науки за образованието и изкуствата"}
{"url": "http://standartnews.com/balgariya/gerb_pozdravi_balgarskite_evrei_za_praznika_rosh_hashana-375669.html", "text": "От името на парламентарната група на ГЕРБ най-сърдечно поздравявам всички български евреи за празника Рош Хашана, който е честването на настъпването на 5779 година по еврейския календар, заяви зам.-председателят на ПГ на ГЕРБ Красимир Велчев в декларация от името на групата. „Много са драматичните моменти в историята ни, когато българи и евреи рамо до рамо са бранели българското знаме\", обяви той. „Когато сме единни и непримирими срещу злото и езика и омразата, тогава сме силни и непобедими\", посочи Красимир Велчев. „Само заедно можем да направим общия ни дом България по-добро място за живеене\", заяви той. „Желаем на българските евреи здраве, мир и благоденствие. Нека новата година бъде записана като успешна и добра в книгата на живота\", каза още депутатът от ГЕРБ.", "date": "2018.09.12", "title": "ГЕРБ поздрави българските евреи за празника Рош Хашана"}
{"url": "http://standartnews.com/balgariya/bsp_izbra_hristo_prodanov_za_noviya_zampredsedatel_na_parlamentarnata_si_grupa-375670.html", "text": "Народният представител от 23-и МИР – София Христо Проданов е новият зам.-председател на ПГ на „БСП  за България\". Той става част от ръководството на мястото на Жельо Бойчев. Промяната бе направена на заседание на групата, по предложение на ръководството и гласувана единодушно. Парламентарната група има и нов секретар. На мястото на народния представител от Пловдив и зам.-председател на комисията по бюджет и финанси Георги Търновалийски, за секретар бе избрана народният представител Ирена Анастасова от София. На мястото на напусналия ПГ на „БСП за България\" Спас Панчев, в Делегацията на парламентарната асамблея на  НАТО бе избран народният представител  Петър Витанов. За заместващ член в Парламентарната делегация в Парламентарната асамблея на съвета на Европа на мястото на Петър Витанов, бе избран Явор Божанков.", "date": "2018.09.12", "title": "БСП избра Христо Проданов за новия зам.-председател на парламентарната си група"}
{"url": "http://standartnews.com/balgariya/oshte_trima_zadarzhani_i_500_hil_lv_konfiskuvani_po_razsledvaneto_sreshtu_arabadzhievi-375672.html", "text": "Главният прокурор Сотир Цацаров потвърди пред журналисти в парламента за трима задържани в рамките на разследването по досъдебното производство за данъчни престъпления и пране на пари, по което бяха обвинени членове на фамилия Арабаджиеви и техни служители, съобщава БТА. Действията са планирани от вчера, реализацията е осъществена, действително са задържани лица с такава сума (500 000 лв.), обясни той. Категорично, извършването на такова действие по случая е планирано, подчерта обвинител номер едно. На този етап не даде подробности има ли връзка на задържаните със семейство Арабаджиеви. И за този случай, както и за Миню Стайков обобщи - всички действия на колегите - моите заместници и тези от специализираната прокуратура, са координирани с ръководството на прокуратурата. Заявявам, добави Цацаров, че действията ще продължат. Твърденията на адвоката на семейството Илиян Василев, че те ще се върнат доброволно у нас, главният прокурор коментира \"не сме пощенска станция, която да получава потвърждения. Кой е заявил, че ще се върнат...Това са изявления на адвоката.\" Прокуратурата, разясни той, действа по реда на НПК и не приема уведомления, казани пред микрофони. От думите му стана ясно още, че са предприети всички действия по реда на международната правна помощ за установяване на тяхното местонахождение. Сотир Цацаров потвърди, че има изпратено искане за екстрадиция на Димитър Желязков по надлежния ред, но разглеждането му е от компетентността на турския съд. Към него не били отправяни предложения да бъде номиниран за КС след приключване на мандата му като главен прокурор. Има истина в твърденията, че оттук ще тръгна към Съдебната палата, а не към КС, допълни той. Да си мислиш, че животът ти е мандатът, означава да си сбъркан, тук някъде нещо да не ти работи както трябва, допълни вижданията си първият обвинител на държавата. Сотир Цацаров оценява високо работата на Младен Маринов като главен секретар на МВР, който, по думите му, познавал добре професионалните проблеми на полицията, и му имал доверие. Единственото му \"притеснение\" е, че като министър може да бъде залят не само с професионални, но и с политически проблеми.", "date": "2018.09.12", "title": "Още трима задържани и 500 хил. лв. конфискувани по разследването срещу Арабаджиеви"}
{"url": "http://standartnews.com/balgariya/podgotvyat_se_nyakolko_modela_za_reforma_na_zdravnoto_osiguryavane-375675.html", "text": "Подготвят се няколко модела за реформа на здравното осигуряване, обяви министърът на финансите Владислав Горанов. Тиражираният в медиите модел - за  допълнителни 12 лева здравна застраховка, е само един от вариантите. Горанов обясни, че предстоят дебати, тъй като допълнителна вноска ще увеличи данъчното бреме. Министърът е привърженик на друг обсъждан модел - за демонополизация на здравната каса, който няма да изисква допълнителна вноска. „Демонополизация на НЗОК с даване право на избор на осигурените лица дали да се осигуряват с цялата си вноска в частно осигурително дружество, или да останат осигурен в НЗОК. Всеки модел има предимства и недостатъци. При модела, който аз съм предложил на колегите от Министерство на здравеопазването, допълнителна тежест за здравноосигурените лица не се налага\". На 26-и септември здравното министерство ще представи официално разработваните модели и ще търси съгласие със съсловните партньори, каза още министър Горанов и уточни: „Окончателно решение ще се вземе заедно със съсловните организации, при наличие на консенсус. Ако няма консенсус, само фини настройки, които могат да бъдат направени с оглед подобряване на контрола, ще бъдат предложени със Закона за бюджета на НЗОК за следващата година\". На въпрос дали ще има въвеждане на задължителни здравни осигуровки, Горанов поясни, че подобен елемент стои в един от моделите, които се разглеждат в момента. „Въпрос на терминологичен спор е дали задължителната застраховка е нов вид данъчно бреме. Но по-скоро да, и това ще е част от дебата дали един такъв модел е приемлив. Лично аз съм привърженик на един друг. Всички модели за промяна в системата на здравеопазването предстои да бъдат представени до края на септември в Народното събрание\", обясни Горанов. Финансовият министър посочи, че е привърженик на модел за демонополизация на НЗОК с даване право на избор на осигурените лица дали да се осигуряват с цялата си вноска в частно дружество или да останат осигурени в здравната каса. „В момента текат дебати между Министерството на здравеопазването и представители на лекарския съюз и пациентски организации във връзка с това\", каза още Горанов.", "date": "2018.09.12", "title": "Подготвят се няколко модела за реформа на здравното осигуряване"}
{"url": "http://standartnews.com/balgariya/tsatsarov_se_oplaka_ot_ekspertizata_i_kadrovoto_obezpechavane_v_razsledvaneto-375676.html", "text": "Експертизата и кадровото обезпечаване и обучение на разследващия апарат са основни фактори за забавяне на досъдебното производство. Това каза в парламента главният прокурор Сотир Цацаров при представяне на доклади за дейността на прокуратурата за 2016 и 2017 г. Чакането на експертизи е един от основните фактори, които причиняват забавянето на досъдебното производство, каза Цацаров. По думите му в страната има райони, в които въобще няма съдебни медици, а Институтът по криминалистика към МВР е претоварен от експертизи. Необходимо е предприемане на мерки по отношение на обучение на разследващи полицаи, отбеляза той. Главният прокурор посочи, че има необходимост от промени в Наказателния кодекс по отношение на корупционните престъпления. Според него има необходимост от изрично предвиждане на възможност за прилагане на смекчена наказателна отговорност по отношение на подсъдими, които са допринесли съществено за разкриване и доказване на престъпления. Той отбеляза нуждата и от преосмисляне на подсъдността в търсене на независимо разследване на случаите, в които се разследват престъпления, извършени от служители на МВР, и най-вече случаите на полицейско насилие. Фактът, че те се разследват от съответните районни или окръжни прокуратури по места, е проблем, който причинява както забавяне, така и недостатъчно справедлив резултат, смята Цацаров. Друг спорен въпрос по думите му са правомощията на военната прокуратура. Има капацитет, който е неизползван, и би било добре да се помисли за разширяване на тази подсъдност с оглед престъпления, извършени от граждански лица на служба в ДАНС, Главната дирекция \"Охрана\", Главната дирекция \"Изпълнение на наказанията\" в Министерството на правосъдието, посочи той. Главният прокурор благодари на парламента за приети промени в НПК. Смятаме, че тези законодателни изменения доказаха своята необходимост и работят, посочи той.", "date": "2018.09.12", "title": "Цацаров се оплака от експертизата и кадровото обезпечаване в разследването"}
{"url": "http://standartnews.com/balgariya/vetoto_na_prezidenta_varhu_promenite_v_apk_padna_v_parlamentarna_komisiya-375657.html", "text": "Правната комисия в парламента отхвърли ветото на президента Румен Радев над част от промените в Административнопроцесуалния кодекс (АПК), а от БСП заявиха окончателното си намерение да сезират Конституционния съд (КС), когато измененията влязат в сила. Срещу ветото гласуваха 12 депутати от ГЕРБ, Обединени патриоти и ДПС. Седмината народни представители от левицата го подкрепиха. Дебатът в правната комисия продължи четири часа, като по измененията, които президентът върна за повторно обсъждане се изказаха представители на десетки граждански организации. Предстои ветото да бъде обсъдено в пленарната зала на Народното събрание, което се очаква да стане в четвъртък. Промените в АПК бяха приети от Народното събрание на 25 юли и върнати за ново обсъждане от държавния глава Румен Радев на 1 август. Той оспорва общо 16 разпоредби от закона. Според него с тях уредбата се отдалечава от основни конституционни начала и деформира традиционни принципи и постижения на административното право. Президентът смята, че с промените ще се намали интензитетът на защитата на правата на гражданите и юридическите лица, свързани с актове, издавани от позицията на власт и изискващи подчинение. Държавният глава изразява несъгласие с разпоредбите за правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони. Щеше да е честно президентът да събере всички заявления на гражданските организации по АПК и да направи искане в Конституционния съд, а междувременно актът да бъде обнародван. Това каза народният представител от ПГ на ГЕРБ и председател на правната комисия Данаил Кирилов. Кирилов подчерта, че текстовете в АПК се основават на принципа на равнопоставеността. По отношение на таксите той обясни, че те са лимитирани, тъй като има таван. Според него в продължителния процес на подготвяне на промените в АПК е отразена енергията на административните магистрати да се случат тези промени. По отношение на двуинстанционността, Кирилов поясни, че в АПК се допуска отнемане на втора инстанция, когато спорът е ниско интензивен. „Не смятам, че това са случаи, в които се засягат съществени права\", заяви още Кирилов. „Дебатът е полезен при всички положения. Нищо, че това е четвърти или пети път, в който обсъждаме аргументите по АПК\", каза Данаил Кирилов и обърна внимание, че сред гостите, които присъстват на дебата по президентското вето, има изразители на чистата гражданска инициатива, както и професионалисти и адвокати, които взаимодействат с гражданското общество. Подкрепяме ветото на президента и ако промените в Административнопроцесуалния кодекс бъдат приети отново, ще ги обжалваме пред Конституционния съд. Това каза народният представител от ПГ на „БСП за България\" Явор Божанков. Според него промените в АПК имат положителни моменти, но някои текстове са удар по правата на гражданите. Той поясни, че БСП повече от една календарна година излага мотивите си по отношение на АПК във всички работни групи и обърна внимание, че АПК е един от най-обсъжданите законопроекти. „Таксите по същество са несправедливи. В това становище се обединяват не просто опозиция, граждански сектор и президентска институция, работодателски организации. На обратната страна абсолютно самотно стоят управляващите\", коментира още той. Според него управляващите се държат самоубийствено. „Ако промените влязат в сила, заявяваме категоричната си позиция, че ще ги дадем на Конституционен съд\", добави Божанков.", "date": "2018.09.12", "title": "Ветото на президента върху промените в АПК падна в парламентарна комисия"}
{"url": "http://standartnews.com/balgariya/nad_pogolyamata_chast_ot_stranata_slanchevo_na_iztok_vazmozhnost_za_valezhi-375656.html", "text": "Днес над по-голямата част от страната ще бъде предимно слънчево, но още преди обяд над източната половина, а след обяд и над планинските райони ще има по-значителни увеличения на облачността и на места там ще има краткотрайни валежи. Ще духа слаб, в източната половина от страната - до умерен вятър от север-североизток. Максималните температури ще са между 24° и 29°, по Черноморието малко по-ниски. Атмосферното налягане ще се понижи, но ще остане по-високо от средното за месеца. Над Черноморието облачността ще е по-често значителна и главно след обяд на много места ще превали. По-интензивни ще са валежите по южното крайбрежие. Ще духа до умерен вятър от север-североизток. Максималните температури ще са 22-24°. Вълнението на морето ще е 1-2 бала. Температурата на морската вода е 25 -26°. Преди обяд над планините ще бъде предимно слънчево, но в следобедните часове облачността ще се увеличи и на много места в масивите от Централна и Източна България ще превали. Ще духа умерен и силен вятър от север-североизток. Максималната температура на височина 1200 метра ще е около 16°, на 2000 метра - около 9°.", "date": "2018.09.12", "title": "Над по-голямата част от страната слънчево, на изток възможност за валежи"}
