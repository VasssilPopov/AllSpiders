{"url": "https://standartnews.com/kultura/kris-prat-ot-striptizor-do-zet-na-arni-398700.html", "text": "Крис Прат бързо се превърна в един от категоричните любимци на феновете. Той натрупа състояние от два мегауспешни френчайза – комиксовата кино вселена „Марвел“ и филмите „Джурасик свят“, но славата му тръгва още с изпълненията на малкия екран. Роден е на 21 юни 1979-а във Вирджиния, Минесота. В тийнейджърските си години продава билети и работи като стриптизьор. Едва навършил пълнолетие, остава бездомен – и се оказва в Хавай, където обитава фургон. На 19 е открит от актрисата и режисьорка Рей Дон Чонг, докато й сервира в ресторант. Дебютът му е през 2000-а в късометражния „Cursed 3“. През 2001-а се появява и в тв поредицата „The Huntress“. От 2002-а до 2006-а играе главната роля в сериала „Everwood“. Прат се прочува с участието си в култовия ситком на NBC „Parks and Recreation“, който се излъчваше от 2009-а до 2015-а. Между 2003-а и 2014-а поема многобройни второстепенни персонажи. Крис се превърна в световна знаменитост през 2014-а, след като изигра Питър Куил в „Пазителите на галактиката“ на Марвел. И стана непоклатим сред елита на Холивуд в рамките само на няколко години – отново като комиксовия си герой през 2017-а в „Пазителите на галактиката 2“ през 2018-а в „Отмъстителите: Война без край“, а после и в „Отмъстителите: Краят“. Също така се очаква той да се завърне и за „Пазителите на галактиката 3“. През 2015-а за него започна приключението „Джурасик свят“ – като  Оуен Грейди в първия филм от френчайза.  През 2018-а се развихри и в продължението, а вече се очаква и третата част.  Питър Куил донесе на Прат наградата „Cinema сon“ за най-добър нов изпълнител през 2014-а, както и отличието „Сатурн“. Ролята в „Пазителите на галактиката 2“ му осигури приза „Изборът на тийнейджърите: сайфай актьор № 1“ през 2017-а. Прат спечели титлата на MTV за „най-добро екшън изпълнение“.  Ана Фарис беше една от главните музи на Крис. Запознаха се през 2007-а, през 2009-а се венчаха, през 2012-а посрещнаха сина си Джак. След 9-годишен брак актьорите се разделиха през 2017-а. Година по-късно Крис започна връзка с Катерин - дъщерята на Арнолд Шварценегер. Двойката обяви годежа си на 13 януари 2019-а, а не след дълго събра приятели  на сватба.    Богатството на Крис Прат се начислява на около 40 милиона долара.", "date": "2019.08.05", "title": "Крис Прат – от стриптизьор до зет на Арни"}
{"url": "https://standartnews.com/kultura/robi-uilyams-se-gotvi-za-kinoto-398713.html", "text": "Роби Уилямс ще направи актьорския си дебют в продължението на „Най-великият шоумен“, след като приятелят му Хю Джакман му предложил роля. Роби се присъедини към шоуто на Хю „The Man. The Music. The Show.“, включващо оркестрирани варианти на песни от саундтрака на филма. Според „The Sunday Mirror“, Джакман бил толкова впечатлен от Уилямс, след като двамата били на една сцена в Лондон, че искал да го включи в бъдещата лента. Анонимен източник заяви: „Двамата много се сближиха. Хю иска те да пеят и игрят заедно в продължението, независимо дали е само за една сцена. Джакман още се договаря с „Fox“ за лентата, но тъй като той ще е продуцент, със сигурност ще има влияние над актьорския състав.“ За сега няма подроности около филма и не е ясно дали Зак Ефрон, Мишел Уилямс и Кила Стел ще се завърнат.", "date": "2019.08.05", "title": "Роби Уилямс се готви за киното"}
{"url": "https://standartnews.com/kultura/anna-mariyav-blgariya-otkazakha-podkrepa-za-film-posveten-na-nikola-398699.html", "text": "Анна Мария Петрова-Гюзелева празнува шикозен юбилей. Актрисата продуцент все така дели времето си между София и Рим и не спира да работи. Пет години, след като световният бас Никола Гюзелев отлетя в рая на великите артисти, съпругата му продължава да организира събития, които пазят спомена за него. В момента тя е в Италия, за да подготви есенния маратон с  концерти.  Рожденият й ден ще премине на път – от Сицилия до София, а паузата в графика е планирана за края на август. - Анна Мария, какво прави през лятната ваканция толкова дейна дама като вас, която открай време носи по няколко дини под една мишница? - Няма ваканция. Има екшън. И някой и друг откраднат ден, за да зърна вълните. Аз, която съм дете на голямата река и на голямата планина, цял живот си мечтая за морето. Странни са нещата от живота, нали?! Влизам от ангажимент в ангажимент. Имаше маратон от събитията, посветени на Никола Гюзелев - концерт с Филхармонията и за трети път връчване на международната награда, която е на негово име, откриване на изложба с авторски живописни платна в Историческия музей в Павликени. Влязохме и в програмата на големия международен фестивал на Двата свята в Сполето с участие на поети от различни страни по идея на неговия основател маестро Джанкарло Меноти и президента на Арт експото в града професор Лука Филипони. В Перуджа представихме поредното пето издание на Фондация „Никола Гюзелев“, свързано с музика, опера, изобразително изкуство, театър, кино, културно наследство... Всичко започна през 2016-а с монографията за Никола Гюзелев „Рицарят на Операта“, която направихме съвместно с „13 века България''.  През есента продължаваме в Рим, Торино и Лондон. Имам работа и около няколко кинопроекта в Италия - като продуцент и актриса: два пълнометражни и два късометражни игрални филма на тамошни режисьори. Сега сме в периода, в който очакваме финансиране – а това е може би най-деликатният момент в подготовката на всеки филм. През октомври следва седмото издание на биеналето „Артемидия“ в Рим и празнична вечер за честване на 30 години от дебюта ми в италианското кино. През 2018-а в България посветихме прекрасна арт сбирка на 40-годишнината от дебюта ми в „Пътят към София“. Винаги има какво да се прави – да е живот и здраве най-вече! - До къде стигнахме с новия филм за Гюзелев? - Вече сме заснели всичко необходимо в България и Европа. Но се наложи да го спрем за известно време поради липса на подкрепа точно от страна на институциите в България. Затова подготвяме неговото излизане на бял свят не като български филм, а като международна копродукция. Новият документален портрет на големия оперен артист ще съдържа много непознати досега моменти от неговия живот и творчески път. И когато този филм излезе на екран, нашата благодарност, уви, няма да е насочена към родната му България. - Мъжете не се ли притесняват малко от Лъвица с вашия размах - хем талантлива и красива актриса, хем делови продуцент, който командва? - Е, чак пък командва - не бих казала. Но пък естеството на работата ми понякога е точно подобно. Винаги има нужда някой да поеме отговорността и риска да каже: А сега какво правим? А що се отнася до мъжете, много зависи от този, който е до теб. Никола, например, съвсем не се притесняваше от мен, Лъвицата. В някои аспекти дори му беше необходимо да бъда това, което съм - та той самият беше Лъв и то двоен. А и замах не му липсваше. Един силен, спокоен и уверен в себе си мъж никога не би се притеснил от силна жена - напротив, само биха се допълвали, ако са умни.     - Кога се появяваше сблъсък между характерите ви с Гюзелев? - И при нас - както е при всички семейства - имаше търкания. Но понеже ние бяхме с близки характери и светоразбиране, малките противоречия никога не са били проблем. Освен обич, в нашите отношения имаше и уважение. А това е много важно. - В експозицията с платна на Гюзелев, които могат да се видят сега в родния му град Павликени, има и ваш портрет - как се чувствахте като модел на съпруга си? Какво ви казваше той, докато ви рисуваше  - беше известен с пиперливото си чувство за хумор... - Той винаги се шегуваше и с мен. Харесваше ми хумора му. Намираше начин да ти отправи някоя и друга критика, но без да те обиди. Рабира се, беше ми приятно, че ме рисува и че въобще намираше време и желание да застане пред статива. Даже понякога го подсещах понякога - когато виждах паузи в програмата му. Но в последните години не искаше да хваща четката. Казваше: „Анче, аз съм се нарисувал и напял - свършил съм си работата. Сега другите...“ И той допринесе значително за това те да продължат.     - Разкажете за  платната в изложбата, която ще бъде показана през есента и в Рим? Какво най-много обичаше да рисува Маестрото? - От известната „ Лукс арт галерия“ в бохемския квартал „Трастевере“ в Рим, която представя и български артисти, пожелаха да направят авторска изложба на Никола Гюзелев по повод 5-годишнината от неговата кончина. Именно тя е от афиша на биеналето „Артемидия“ за българо-италианско изкуство във Вечния град, което ще бъде открито на 17 октомври в салоните на посолството ни. А Никола, знаете, е портретист - академичен. Рисуваше предимно лица. Има и много автопортети – повечето в роли. Много са успешни. Но, разбира се, има доста картини и с други теми.  Сред тях, например, е  прекрасно малко платно с донски казаци, скупчени един до друг.  Има пейзажи, графики, натюрморти. Но е познат най-вече с портетите си. Сега голяма част от публиката му го преоткрива като художник. И радостта у ценителите е огромна. - Каква роля бихте приела в БГ филм?  - Ще говорим, когато някой си спомни за мен и се престараши да наруши статуквото и да покани артист извън схемите, какъвто съм аз. Ще откликна с радост. Пък и няма да посрамя проекта. Винаги ми е било приятно да се връщам в българското кино. Ролята ми в „Живи легенди“ на Ники Илиев беше завръщане след дълго участие само в италиански и други филми през последните 25 години. И, разбира се, бих продължила завръщането.  - В какви моменти от живота си пишете стихове? Скоро сътворихте ли нови? - Пиша обикновено късно вечер, но има и изключения. Мога да заредя думи и на плажа, например. Всеки, който е написал и един стих, знае, че това се случва обикновено, когато ти става тежко от нещо в живота. Рядко се сътворява „Ода на радостта“  – само от гении. Имам четири стихосбирки и много участия в антологии и алманаси в Италия и България. През септември ще излезе италианската ми юбилейна книга , където освен всичко друго, има и преведени мои български стихове. Имам  удоволствието да си сътруднича с големия българист и преводач професор Джузепе Дел Агата от университета в Пиза. Предговорът е от известния литературовед от Университета в Неапол професор Карло Ди Лието. Поласкана и благодарна съм за топлотата и отклика на италианската публика, а и на специалистите, които от доста години вече показват интерес си към писаните ми произведения. Българската стихосбирка, която също е  юбилейна за мен, ще дойде малко по късно. Предишната, „А душата знае“ на „Български писател“ беше представена в София и в доста градове и предизвика сериозно любопитство. Останаха само няколко от мойте  бройки за спомен.  - Дъщеря ви Адриана, която е отличен кулинар и вече има собствен блог, провокира ли ви да се пробвате в екзотични рецепти? Зет ви готви ли или не се осмелява да се пробва в присъствието на Адриана? - Дааа, радвам се на нейния път и на позитивната й енергия. Няма много хора като Адриана - усмихната, лъчезарна и ведра, дори когато ѝ е тежко. Тя е и силен характер. Никой може би не би казал. но е факт. Понякога си сменяме ролите - и тя е майка ми. Ади вече ме интервюира за блога си, където представих блюдо с паста, изготвена по рецепта от Сардиния. А зет ми готви - и мисля, че се допълват с нея. Помагат си, обичат се. И това може само да ме радва. Когато нашите деца са щастливи и са добре, и ние сме добре, нали!", "date": "2019.08.05", "title": "Анна Мария:В България отказаха подкрепа за филм, посветен на Никола"}
{"url": "https://standartnews.com/regionalni/530-lv-za-promivka-na-ushi-na-zlatnite-398739.html", "text": "19-годишен турист от ЮАР е получил фактура за 530 лева от частен медицински център на \"Златни пясъци\", където потърсил помощ заради болки в ушите. Фрапиращата касова бележка и самата фактура бяха публикувани в социалните мрежи и предизвикаха буря от възмущение. Чужденецът отишъл на преглед в медицински център \"Рефлекс\" късно вечерта на 26 юли. Бил със свои приятел и се оплаквал от остра болка в ушите. Младежът бил прегледан, ушите му били промити и му била издадена рецепта. Описаните във фактурата цени са: Лекарката, прегледала чуждия турист, е съсобственичката на центъра д-р Оксана Мокан. Пред Нова телевизия тя бе категорична, че нарушения няма, ценоразписът е обявен, а момчето е било предупредено, че в частен кабинет, който не работи с НЗОК. \" \", допълва д-р Мокан. По думите й, промивката на уши не е лесна манипулация и се прави от специалист, не всеки можело да я направи, защото имало риск от спукване на тъпанчето. Докторите в частния център обяснявали на всеки пациент къде може да отиде, ако иска безплатна лекарска помощ. Когато са чужденци ситуацията била по-сложна. \" \", обясни Ани Бонева от Център за защита на правата в здравеопазването. От частния център пък са категорични, че моралът не липсва. Не само защото всичко било законно, а и защото имали договори с различни застрахователни компании. От Агенцията за медицински надзор обясниха, че извършват непрекъснати проверки на медицински услуги по Черноморието и се самосезират, когато е необходимо.          ", "date": "2019.08.05", "title": "530 лв. за промивка на уши на Златните"}
{"url": "https://standartnews.com/kultura/di-kaprio-izvadikh-ksmet-398712.html", "text": "Леонардо Ди Каприо сподели, че според него успешната му кариера се дължи на късмет. Актьорът заяви пред „The Mirror“, че просто е бил на правилното място в правилния момент. „Аз израснах в тази индустрия и повечето ми приятели са актьори. Много добре знам колко е трудно човек да влезе и да успее в Холивуд и съм напълно наясно, че аз извадих голям късмет да стигна до тук. Ако не ме беше сполетяла тази щастлива случайност, животът ми щеше да е коренно различен“, разказва Лео. Но, независимо от добрия си късмет, актьорът призна, че в началото се е чувствал като аутсайдер: „Всички преживяват това. При мен се случи още, когато влязох в индустрията – имах чувството, че съм в един митичен свят, където феята ми орисница ще дойде да ме вземе. Но всички сме наясно, че нямаше да сме тук без известна доза късмет.“ Ди Каприо обича кариерата си и заяви, че старите филми са като поглед назад във времето. „Най-хубавото нещо в тази професия е, че работата ти остава запечатана в историята. Когато някой ме попита как да влезе и да успее в индустрията, аз им казвам да гледат старите филми – да започнат от началото, да видят какво е правено преди тях, да се сравнят с най-добрите прозиведения и след това да преценят как да се справят. Аз непрекъснато гледам филми и винаги оставам възхитен от лентите, сътворени в миналото“, разказва актьорът.", "date": "2019.08.05", "title": "Ди Каприо: Извадих късмет"}
{"url": "https://standartnews.com/kultura/dueyn-dzhonsn-gleda-otnovo-km-vrkha-398702.html", "text": "Дуейн Джонсън през последните години редовно заема челните позиции сред най-високо платените актьори в Холивуд. През 2018-а той спечели 124 милиона долара и беше задминат единствено от Джордж Клуни, който генерира 239 милиона, след като продаде компанията си за текила. През 2017-а Скалата отново се размина с първото място – регистрира 65 милиона, но изостана с 3 милиона зад Марк Уолбърг. През 2016-а беше на върха с приходи от 64,5 милиона. Най-вероятно през 2019-а отново ще го видим яхнал класацията. До момента той е изкарал почти 90 милиона, като най-големите му продукции тепърва предстои да излязат. „Хобс и Шоу“ се очертава да бъде мегахит и със сигурност ще помогне на Скалата да мине стоте милиона. В края на годината очакваме и продължението „Джуманджи: Следващо ниво“, който също ще осигури на Джонсън тлъст хонорар. Да припомним, че Джонсън има 150 милиона последователи в Инстаграм, където редовно качва видеоклипове от „пътуващия фитнес“, който го придружава навсякъде, където го отвежда актьорската му кариера. Близо 13,6 милиона души следват Скалата в Туитър, а още 58 милиона - във Фейсбук. И всички тези социални медии влияят върху популяризирането не само на предстоящите му филмови и телевизионни проекти, но и на самия него. Джонсън често коментира колко е ценна дейността му в сайтовете: „Социалните медии се превърнаха в най-критичният елемент от маркетинга на всеки филм. Създадох социална медийна мрежа с аудитория по целия свят, за да има стойност това, което давам“. В Холивуд вече отделят поне по  милион долара за туитове и постове в Инстаграм  на звездата в главната роля. Особено когато тази сума е напълно отделена от обикновения промоционален бюджет. Тарифата на Скалата за участие в ток шоу и други изяви обаче надхвърля горепосочената сума за туитове. Факт е, че доходите на 46-годишния актьор са най-големите в историята на съсловието през последните 20 години. Тъй като кариерата на Джонсън е в пълен разцвет,  той направи обичайното за Холивуд - собствена продуцентска компания, за да се възползва от славата си. „Seven Bucks Productions“ покрива всички ангажименти на Джонсън.", "date": "2019.08.05", "title": "Дуейн Джонсън гледа отново към върха"}
{"url": "https://standartnews.com/kultura/kiyra-naytli-iska-da-e-aktrisa-oshche-na-3-398701.html", "text": "Кийра Найтли, която е родена на 26 март 1985-а в Лондон в семейството на театралните дейци Шърман Макдоналд и Уил Найтли, решава, че иска да е актриса още на 3. На 6 вече участва в телевизионни сериали и реклами. През тийнейджърските си години влиза в аматьорски продукции по сценарий на майка й и учителката по драма в школото. Кийра е толкова убедена в кариерата си, че напуска колежа „Ешър“ само година, след като я записват в него. Кинодебютът й през 1995-а е в романтичната драма „Селска работа“. През 1999-а Кийра се мярка в „Междузвезди войни: Епизод I“. Първата й главна роля е през 2001-а в „Принцесата на крадците“, където е дъщерята на Робин Худ. През 2002-а Найтли успява да се докосне до световната слава с участието си в спортната комедия „Ритай като Бекъм“. Хонорарът й е $ 40 милиона През 2003-а тя вече е стабилен кадър на Холивуд, включвайки се в култовата поредица на Дисни „Карибски пирати“. Кийра блести и в две от продълженията – през 2006-а и 2007-а. От 2003-а всяка година я гледаме в един от най-известните коледни филми на Европа - „Наистина любов“, където си партнира със своя идол Ема Томпсън. През 2005-а играе в „Гордост и предразсъдъци“, зад чиито камери се сближава с Рупър Френд, но връзката им не издържа на професионалния им стрес. За Елизабет е номинирана за „Златен глобус“ и „Оскар“. През 2008-а списание „Форбс“ обявява  Кийра за втората най-добре платена актриса в Холивуд. Тогава тя бе и единствената не-американка в списъка. През 2014-а влиза в „Игра на кодове“, което й носи втората номинация за „Оскар“ - този път за най-добра поддържаща партия. През октомври на 2015-а Найтли дебютира в Бродуей – в главната роля в адаптацията на Хелън Едмундсън на романа на Емил Зола „Терез Ракен“. Кийра е била номинирана 62 пъти включително за „Сатурн“, „MTV“, „Избор на критиците“, „Гилдията на филмовите актьори“ и други. Досега е печелила 25 награди, включително „Избор на тийнейджърите“, „Избор на публиката“, „Емпайър“, „Hollywood Film Awards“, „Юпитер“. През 2018-а „Elle“ я провъзгласява за „Жена на годината“. От февруари 2011-а Кийра има романс с Джеймс Ригтън от групата „Klaxons“. Венчават се на 4 май 2013-а През 2015-а се ражда дъщеря им, а в момента очаква втората си рожба. Общият успех на Кийра Найтли до тук се равнява на 60 милиона долара.", "date": "2019.08.05", "title": "Кийра Найтли иска да е актриса още на 3"}
{"url": "https://standartnews.com/sport/grigor-otnovo-zagubi-ot-vavrinka-398741.html", "text": "Негативната серия на Григор Димитров срещу Стан Вавринка продължи и днес. В мач от първия кръг на турнира Мастърс от сериите АТР 1000 в Монреал Гришо загуби с 4:6, 4:6 за 90 минути. Димитров започна силно срещата, печелейки подаването си на нула. Вавринка навакса изоставане от 0:30 и успя да изравни за 1:1. Следващият трети гейм се оказа ключов за спечелването на първата част. Той продължи близо 12 минути. Димитров поведе с 40:15, но съперникът му успя да стигне до равенство. Димитров спаси 4 точки за пробив, но направи и 4 двойни грешки и бе пробит от швейцареца. При 5:3 Вавринка имаше три сетбола при 40:0, но българинът успя да обърне нещата и да намали до 4:5. Швейцарецът обаче не допусна пробив и спечели частта с 6:4. В началото на втората част двамата си размениха пробиви, но след това Вавринка записа още един, за да поведе с 3:1 гейма. До края на мача всеки печелеше своето подаване и така швейцарецът спечели отново с 6:4. Двубоят бе под №10 между двамата, като Вавринка вече има 6 победи от които 4 поредни. За последно Димитров спечели срещу швейцареца през 2016-а. Поражението ще повлияе негативно на мястото на Григор в световната ранглиста. В Монреал той имаше да защитава 180 т от миналата година. С ранното си отпадане Гришо вероятно ще загуби 20 места в ранглистата и твърдо ще отиде след 70-ото. Згубата му е 14-а от началото на 2019-а, а победите са му 12. Вавринка ще играе във втория кръг в Монреал с шестия поставен Карен Хачанов.", "date": "2019.08.05", "title": "Григор отново загуби от Вавринка"}
{"url": "https://www.standartnews.com/sport/grigor-otnovo-zagubi-ot-vavrinka-398741.html", "text": "Негативната серия на Григор Димитров срещу Стан Вавринка продължи и днес. В мач от първия кръг на турнира Мастърс от сериите АТР 1000 в Монреал Гришо загуби с 4:6, 4:6 за 90 минути. Димитров започна силно срещата, печелейки подаването си на нула. Вавринка навакса изоставане от 0:30 и успя да изравни за 1:1. Следващият трети гейм се оказа ключов за спечелването на първата част. Той продължи близо 12 минути. Димитров поведе с 40:15, но съперникът му успя да стигне до равенство. Димитров спаси 4 точки за пробив, но направи и 4 двойни грешки и бе пробит от швейцареца. При 5:3 Вавринка имаше три сетбола при 40:0, но българинът успя да обърне нещата и да намали до 4:5. Швейцарецът обаче не допусна пробив и спечели частта с 6:4. В началото на втората част двамата си размениха пробиви, но след това Вавринка записа още един, за да поведе с 3:1 гейма. До края на мача всеки печелеше своето подаване и така швейцарецът спечели отново с 6:4. Двубоят бе под №10 между двамата, като Вавринка вече има 6 победи от които 4 поредни. За последно Димитров спечели срещу швейцареца през 2016-а. Поражението ще повлияе негативно на мястото на Григор в световната ранглиста. В Монреал той имаше да защитава 180 т от миналата година. С ранното си отпадане Гришо вероятно ще загуби 20 места в ранглистата и твърдо ще отиде след 70-ото. Згубата му е 14-а от началото на 2019-а, а победите са му 12. Вавринка ще играе във втория кръг в Монреал с шестия поставен Карен Хачанов.", "date": "2019.08.05", "title": "Григор отново загуби от Вавринка"}
{"url": "https://standartnews.com/biznes/erbs-shche-proizvezhda-samoleti-v-sashch-398722.html", "text": "Европейският самолетостроителен гигант \"Еърбъс\" (Airbus SE) даде началото на производство на самолети от своя модел  A220 в завод в щата Алабама, след като компанията вече завърши новата си производствена линия, съобщи в понеделник бизнес телевизията CNBC. Първият построен в САЩ самолет A220 няма да слезе от монтажната линия до края на 2020-а година, но ще помогне за ограничаване на шестгодишните производственото изоставане за този модел. Новите производствени мощности ще разширят съществуващия производствен капацитет в завода на \"Еърбъс\" в град Мобил, щата Алабама, с още 400 работни места, почти колкото е наличната към момента работна сила. Стратегията на компанията за растеж беше поне отчасти обусловена от проблемите, с които се сблъска основният й конкурент \"Боинг\" (Boeing Co.), след като множеството авиопревозвачи продължиха анулирането на полетите на техни самолети Boeing 737 MAX  в резултат на течащото федерално разследване на двете катастрофи с този модел, причинили почти 350 жертви.", "date": "2019.08.05", "title": "Еърбъс ще произвежда самолети в САЩ"}
{"url": "https://standartnews.com/biznes/komisar-svinskoto-poskpva-u-nas-poevtinyava-po-sveta-398679.html", "text": "Свинското месо у нас поскъпва, а на световния пазар - поевтинява. Това съобщи пред БНТ председателят на Държавната комисия по стоковите борси и тържищата - Владимир Иванов. Според него вдигането на цената у нас е в резултат на говоренето за африканската чума по свинете. \"Има много интересна ситуация на пазара. Има едно изменение на цената нагоре от 80 стотинки. От 7.75 - 7.80, стигнахме до 8.30. Абсолютно спекулативна цена. В същото време паралелно наблюдаваме друг процес на световния пазар цената на свинското намалява. На Чикагската борса, която е индикатор на пазара, цената е станала от 1.90 към 1.69 долара. Това е изцяло вредна спекула, изцяло е вследствие на създадените страхови настроения в обществото, в следствие на многото говорене покрай заболяването\", заяви Иванов. Иванов заяви, че снабдяване на месо има достатъчно и далеч заболяването не е обхванало цялата страна. И най-лошото да стане, не очаквайте драматични изменения на цената, защото ние сме част много по-голям пазар, много добре урегулиран, свърхконкурентно натоварен и с много добро предлагане на свинско месо, каза още председателят на Държавната комисия по стоковите борси и тържищата.", "date": "2019.08.05", "title": "Комисар: Месото поскъпва у нас, поевтинява в света"}
{"url": "https://standartnews.com/svyat/uotsap-i-instagram-s-novi-imena-398734.html", "text": "„Фейсбук”, който е собственик на две от най-популярните приложения в Google Play Store и в App Store – „Инстаграм” и „Уотсап”, разкри, че ще добави „Facebook“ в имената им. Това означава, че „Инстаграм” скоро ще бъде наречен „Инстаграм от Фейсбук”, а „Уотсап” ще стане „Уотсап от Фейсбук”. Говорител на компанията е заявил: „Искаме да сме по-ясни за продуктите и услугите, които са част от „Фейсбук”. Новите имена ще се появят в списъците на приложенията в App Store и Google Play Store, както и в самите приложения. Не е ясно кога ще се случи промяната. Потребителите на двете популярни приложения обаче не са много доволни и намират актуализацията за напълно излишна. Повечето изразяват недоволството си в „Туитър”. Най-недоволни са потребителите, които отказват да ползват най-масовата социална мрежа - сега ще им се наложи да виждат надписа „Фейсбук” и в други две приложения. Още по-неприятна промяна планира „Фейсбук” за потребителите на „Уотсап” – скоро приложението ще започне да показва реклами. „Фейсбук” купи „Инстаграм” през 2012 г., а се сдоби с „Уотсап” две години по-късно.", "date": "2019.08.05", "title": "„Уотсап” и „Инстаграм” с нови имена"}
{"url": "https://standartnews.com/svyat/grtsiya-pogna-pushachite-398728.html", "text": "С глоба от 1500 евро и отнемане на шофьорските права за един месец са заплашени шофьори, които пушат, докато управляват превозно средство. Това са част от новите разпореждания на гръцкото Министерство на здравеопазването, за които съобщава БТА. Ако в превозното средство има дете под 12-годишна възраст, глобата скача двойно и става 3000 евро. Сред приоритетите на новото гръцко правителство, обявени още в предизборния период, е прилагане на Закона за забрана за тютюнопушенето на обществени места. Министерството на здравеопазването вече е разпратило циркулярно писмо с пояснения къде следва да бъде прилаган този нормативен акт. Изпратени са и новите глоби за тютюнопушене в автомобил. Забраната важи, освен за водачите на таксита, автобуси и всякакъв обществен транспорт, така и за частните автомобили. Тя се налага, независимо дали пушещият е водач на автомобила или спътник. Забраната за тютюнопушене на обществени места включва и електронните цигари.", "date": "2019.08.05", "title": "Гърция погна пушачите"}
{"url": "https://standartnews.com/biznes/obyavikha-promeni-v-upravlenieto-na-bayer-blgariya-398710.html", "text": "Oт началото на август 2019 г. година Екатерина Карпузова е новият Управляващ директор на Байер България ЕООД. Тя ще съвместява новата позиция с тази на Търговски директор Фармацевтични продукти за България. От месец юли 2019 г. Жечо Мурзов поема позицията Търговски директор на Байер Кроп Сайънс за България. Това съобщиха от компанията. Габор Равицки, досегашният Управляващ директор на компанията, преминава на позиция Ръководител маркетинг за групата държави Румъния, България и Молдова. Паскал Касекуел остава Ръководител на обединените компании Байер и Монсанто за групата държави Румъния, България и Молдова.   Екатерина Карпузова започва кариерното си развитие в Байер на позицията Мениджър проекти през 2007 г. По-късно прекарва три години в Берлин, където е част от екипа на Бизнес операции за Централна и източна Европа в направлението Фармацевтични продукти и още две години на позицията Главен оперативен директор в отдел Фармацевтични продукти в Словакия. През 2016 г. Екатерина се завръща в Бълагрия на позиция Търговски директор Фармацевтични продукти. Тя притежава магистърска степен по макроикономика от Университета в Аугсбург и е завършила маркетинг MBA програма в City University of Seattle. Жечо Мурзов започва кариерата си в Байер България през 2004 г. като Търговски представител в направление Растителна защита. През годините заема различни позиции в Байер Кроп Сайанс в областта на маркетинг и управление на екипи и продажби. От 2014 г. до 2019 г. Жечо е Ръководител продажби за Байер Кроп Сайанс България, а от юли 2019 г. поема позицията Търговски мениджър на Кроп Сайанс за България. Притежава магистратура по агрономия от Лесотехническия университет и редица дипломи в областите земеделие, маркетинг и мениджмънт.", "date": "2019.08.05", "title": "Обявиха промени в управлението на Байер България"}
{"url": "https://standartnews.com/biznes/ochakvat-poskpvane-na-svinskoto-s-50-do-nova-godina-398689.html", "text": "Най-късно до Нова година цената на свинското у нас ще бъде с около 50% по-висока отколкото е била в началото на 2019 г. Средната му цена ще е 7,50 лв. Това заяви по бТВ експертът на Асоциацията на месопреработвателите в България Кирил Вътев. Цената вече се е повишила с около 40% от началото на годината досега и то не само у нас, а в цяла Европа, но ситуацията с африканската чума ще допринесе за още едно поскъпване, каза той. Според него има и лек отлив от консумацията на свинско у нас напоследък, в рамките на около 5%. До дефицит от свинско според него едва ли ще се стигне, по-скоро проблемът е, че целият отрасъл ще пострада и загубите ще са милиардни. Мухи и комари също могат да пренасят заразата от африканска чума по свинете, каза микробиологът проф. Христо Найденски. Правени са такива опити със заразени мухи и е научно доказано, че този път на разпространение на болестта е наравно с разпространението чрез дивите свине, хранителни отпадъци и т.н. Африканската чума по свинете е много сериозно заболяване с висока смъртност. Дори животното да остане живо, то продължава да носи вируса и според проф. Найденски поне още 5-6 години в България ще имаме проблеми с чумата, независимо дали ще успеем да потушим сегашния пик на болестта.", "date": "2019.08.05", "title": "Очакват 50% поскъпване на свинското до Нова година"}
{"url": "https://standartnews.com/biznes/kak-da-pestim-tok-ot-klimatitsite-398704.html", "text": "В разгара на лятото ЕНЕРГО-ПРО припомня на своите клиенти някои от най-ефективните препоръки при използване на климатици с цел пестене на електроенергия. Ето и съветите: \r\n- Не преграждайте климатика и поддържайте филтрите чисти за безпроблемната му работа. \r\n- Монтирайте уреда далеч от пряка слънчева светлина и от нагряващи електроуреди. \r\n- Изолирайте дограмата и стените, които се напичат най-силно от слънцето и използвайте щори за улеснено охлаждане на помещенията. \r\n- По възможност настройвайте уреда на оптимална температура, използвайте пестеливия режим „Economy” и избягвайте Турбо режима, който предполага работа на пълна мощност. \r\n- Насочвайте струята на климатика нагоре в режим на охлаждане за въздействие върху най-топлите горни слоеве в стаите и по-ефективна работа на уреда. \r\n- Настройвайте таймера на климатика за стартиране на работа час-два преди да се приберете от работа. Това спестява пускането му на по-високи обороти. \r\n- Влагайте в уреди с висок енергиен клас с дългосрочен спестяващ ефект. \r\n- Следете за стойността на коефициента за сезонна енергийна ефективност (SEER) при охлаждане за климатиците, въведен след 2013 г. Така наречените сезонни коефициенти при климатиците отразяват реалното потребление на електроенергия на термопомпата въз основа на нейната енергийна ефективност за цяла година. SEER (за охлаждане) и SCOP (за отопление) измерват годишното потребление на енергия и ефективността при обичайно ежедневно използване. В по-дългосрочен план те отчитат температурните колебания и периодите в режим на готовност, за да осигурят ясна и надеждна представа за типичната енергийна ефективност през целия сезон на отопление или на охлаждане. В зависимост от тяхната стойност енергийният клас може да достигне A+++ Енергийната ефективност е тема с висок приоритет за ЕНЕРГО-ПРО. Компанията партнира успешно с търговски дружества със сходна политика и отношение към енергоефективния начин на мислене. Информационната кампания със съвети за намаляване на сметките за електроенергия е дългосрочна политика на ЕНЕРГО-ПРО в подкрепа както на интересите на потребителите, така и на екологичната идея.", "date": "2019.08.05", "title": "Как да пестим ток от климатиците"}
{"url": "https://standartnews.com/svyat/rusiya-s-novi-yadreni-orzhiya-ako-i-sashch-gi-pravi-398726.html", "text": " Москва ще бъде принудена да започне да разработва базирани на сушата ядрени ракети с малък и среден обсег, ако САЩ започнат да правят същото след края на важен договор за контрол върху въоръженията, предупреди Руският президент Владимир Путин, предадоха Ройтерс и ТАСС. САЩ официално напуснаха Договора за ликвидиране на ракетите със среден и малък обсег в петък, след като прецениха, че Русия го нарушава. Москва отхвърля обвиненията. \"Ако получим достоверна информация, че САЩ са завършили разработването и са пристъпили към производството на съответните системи, Русия ще бъде принудена да пристъпи към пълномащабно разработване на аналогични ракети\", заяви Путин. По думите му за това е необходимо време, но \"до постъпването на подобни системи на въоръжение в руската армия реалните заплахи, възникващи за Русия във връзка с оттеглянето на САЩ от договора за ракетите със среден и малък обсег, ще бъдат надеждно парирани с вече съществуващите при нас средства: ракети с въздушно базиране \"Х-101\" и \"Кинжал\", с морско базиране \"Калибър\", а също перспективни комплекси, включително свръхзвукови системи тип \"Циркон\". Той каза, че Русия няма първа да разполага наземни ракети със среден и малък обсег, ако подобни стъпки не бъдат предприети от САЩ. Според него Москва не се отказва от поемането на едностранни ангажименти. \"Всички наши действия ще имат изключително ответен, огледален характер. Това се отнася до разработването, производството и разполагането на базирани на сушата ракети със среден и малък обсег. Ние няма да ги разполагаме в такива райони и дотогава, докато там не бъдат разположени ракети със среден и малък обсег американско производство\", заяви Путин. Той обвини САЩ за края на договора, но каза, че е важно Москва и Вашингтон да подновят преговорите за контрол върху въоръженията, за да предотвратят \"неограничена оръжейна надпревара\". По думите му излизането на САЩ от договора сериозно усложнява ситуацията в света и създава опасност за всички страни. \"Вместо внимателно да обсъждат проблемите на международната сигурност, САЩ просто зачеркнаха многогодишни усилия за намаляване на вероятността от голям военен конфликт, включително с използване на ядрено оръжие\", каза той. \"Според нас действията на САЩ, довели до края на договора за ракетите със среден и малък обсег, неизбежно ще доведат до обезценяване, подкопаване на всички носещи конструкции на световната сигурност, включително договора за стратегическите нападателни оръжия и договора за неразпространение на ядреното оръжие\", заяви Путин.", "date": "2019.08.05", "title": "Русия с нови ядрени оръжия, ако и САЩ ги правят"}
{"url": "https://standartnews.com/svyat/ekoslamkite-na-makdonalds-ne-se-retsiklirat-398730.html", "text": "Новите хартиени сламки на Макдоналдс, рекламирани от компанията като екосъобразни, не могат да бъдат рециклирани, съобщи Би Би Си. Като част от зелената политика на компанията всички обекти от веригата за бързо хранене във Великобритания подмениха всички пластмасови сламки с хартиени. Оказва се обаче, че са трудни за рециклиране - заради плътността им. От компанията признаха, че те трябва да бъдат изхвърляни в обособените места за общи отпадъци. Същевременно новите хартиени сламки са неудобни за употреба. Трудно е да изпиеш млечен шейк, без да се разтвори сламката, твърдят клиенти. \r\n \r\nВече има и петиция за връщането на пластмасовите сламки, която за кратко събира 51 000 подписа. \r\n \r\nОт Макдоналдс заявиха, че отпадъците от ресторантите им не отиват в депо за отпадъци, а се използват, за да генерират енергия. Уточниха също, че хартиените сламки са били временно решение. \r\n \r\nПриблизително 1.8 милиона сламки се използват дневно във Великобритания. Наличието на хартиени сламки е малка стъпка към борбата с пластмасата за еднократна употреба.", "date": "2019.08.05", "title": "Екосламките на Макдоналдс не се рециклират"}
{"url": "https://standartnews.com/svyat/6-godishno-dete-butnato-ot-10-iya-etazh-v-london-398731.html", "text": "Шестгодишно момченце е било хвърлено от 10-ия етаж на галерията за модерно изкуство Тейт в Лондон. Детето е в критично, но стабилно състояние, съобщава Би Би Си. Намерено е на петия етаж, след като паднало от платформа за наблюдение в неделя следобед. Очевидец казва, че чул силен трясък и видял жена, която пищяла: \"Къде е синът ми, къде е синът ми?\". Смята се, че детето е било блъснато. 17-годишен младеж е арестуван по подозрение в опит за убийство. Полицията няма данни, че той е познавал детето. На мястото по същото време имало много семейства и деца, тъй като галерията е една от туристическите атракции, и настанала суматоха. Хората не успели да разберат как детето е паднало, защото майката крещяла в истерия. Някои казали, че едно момче е блъснало друго, разказва журналистка от Би Би Си, която по същото време е била на платформата. Хора изпаднали в паника, втурнали се към асансьора, след което побегнали с децата си навън.", "date": "2019.08.05", "title": "6-годишно дете бутнато от 10-ия етаж  в Лондон"}
