{"url": "http://standartnews.com/lyubopitno/silno_zemetresenie_razlyulya_kamchatka-368137.html", "text": "Земетресение с магнитуд 4,5 разлюля източното крайбрежие на полуостров Камчатка в североизточната част на Русия. Епицентърът на труса е на 43 километра южно от селището Уст Камчатск, огнището е на дълбочина 45 километра. Разстояние от епицентъра до град Петропавловск-Камчатски, административен център на Камчатски край, е 400 километра. Няма разрушения и жертви, опасност от цунами не е обявена.", "date": "2018.02.09", "title": "Силно земетресение разлюля Камчатка"}
{"url": "http://standartnews.com/biznes/gradus_puska_aktsii_za_nad_100_mln_na_borsata-368171.html", "text": "\"Градус\" пуска акции за над 100 милиона лева на Българската фондова борса /БФБ/. Производителят на продукти от птиче месо обяви, че ще осъществи първично публично предлагане (IPO) 25 години след създаването на компанията. Очаква се листването да стане факт в средата на тази година. Това ще е най-голямото IPO в България след кризата от 2008 г. и второто в класацията с най-мащабни предлагания на българския пазар. Най-голямото първично публично предлагане в историята на БФБ е това на Първа инвестиционна банка през 2007 г. На 18 май 2007 в касите на дружеството постъпиха 107 млн. лв. от продажбата на 10 млн. нови акции. IPO-то на \"Градус\" ще даде възможност на инвеститорите да навлязат в един от най-слабо представените на БФБ и в същото време най-растящи сектор – този на хранително-вкусовата промишленост, се казва в съобщението на компанията до медиите. Набраният капитал ще се използва за развитието на съществуващи и нови бизнес линии, свързани с производството на хранителни продукти. Мениджър на емисията е Първа финансова брокерска къща. Предварителните проучвания са показали достатъчно голям интерес от институционални и частни инвеститори в България и чужбина. Очаква се емисията да привлече голямо внимание заради добрите финансови резултати на дружеството, но и заради позициите на компанията на родния пазар. За 2017 г. базираният в Стара Загора производител ще отчете над 34 млн. лв. нетна печалба и около 200 млн. лв приходи. Компанията е от най-големите производители на месо в България и в топ 3 на най-големите производители на разплодни яйца в Европа. \"Градус\" е на първо място в страната ни по производство на продукти от птиче месо с 35% пазарен дял. Продуктите на дружеството се произвеждат в затворен цикъл. Фирмата притежава собствен фуражен завод, люпилня, ферми за родителски стада, за угояване на бройлери и предприятие за преработка на птиче месо.", "date": "2018.02.09", "title": "\"Градус\" пуска акции за над 100 млн. на борсата"}
{"url": "http://standartnews.com/svyat/posolstvoto_ni_v_london_otricha_za_balgariterobi_v_kornuol-368169.html", "text": "Няма български граждани нито сред имигрантите, работили като „бели роби\", нито сред работодателите във фермата в Корнуол. Това съобщи българското посолство в Лондон след получен официален отговор от полицейската служба на Девън и Корнуол и Службата за контрол на трудовото посредничество и трудовата експлоатация (GLAA), информират от пресцентъра на МВнР. Вчера при операция на органите на реда в Корнуол беше разкрита ферма, в която са работили като „бели роби\" около 200 имигранти. Според информация наполицията в Корнуол, сред тях имало и българи.", "date": "2018.02.09", "title": "Посолството ни в Лондон отрича за българите-роби в Корнуол"}
{"url": "http://standartnews.com/biznes/nyamame_stanovishte_ot_ek_za_dogovorite_s_amerikanskite_tsentrali-368159.html", "text": "Няма становище на ЕК за прекратяване на договорите с двете американски централи. Това заяви енергийният министър Теменужка Петкова. Министерство на финансите, Министерство на енергетиката и БЕХ са в непрекъсната комуникация с ЕК, поясни Петкова. „Когато има информация и становище медиите ще бъдат информирани, заяви още Теменужка Петкова. Тя коментира и цената на тока. \"Цените за ток в България са едни от най-ниските в Европейския съюз по данни на Евростат, заяви тя. - За сравнение средната сметка в страната ни е 39 евро, а в Унгария е 50 евро. Свободните количества се продават на свободен пазар, като цената се определя от възможностите и производителността на пазарите. Министърът на енергетиката не може да се намесва в свободния пазар. Никой не може да влезе в отношенията на потребителите на свободния пазар\", допълни Теменужка Петкова. Тя уточни, че трябва да се има в предвид, че цените на свободния пазар се формират така, както се формират цените на всяка една друга стока, което става в резултат от търсенето и предлагането. \"Освен стандартните продукти, нашата борса за свободен пазар на електричеството предлага по-голяма палитра, в интерес на потребителите. Цените са съпоставими с другите пазари в Европейския съюз\", добави Петкова. \"Ако са налице данни, различни от представените от Министерството на енергетиката, може да се сезират съответните органи. Има бързи и адекватни анализи по отношение на свободния пазар за електроенергия. Така ще излязат анализи, които ще покажат фирмите, които не са конкурентоспособни на пазара\", заяви министърът на енергетиката.", "date": "2018.02.09", "title": "Нямаме становище от ЕК за договорите с американските централи"}
{"url": "http://standartnews.com/balgariya/zimata_se_zavrashta_prez_uikenda-368165.html", "text": "Зимата се връща с пълна сила днес. През целия уикенд се чака обилен снеговалеж. Над Централното Средиземноморие, северно от Африка, вчера се формира център на ниско налягане, който прерасна в средиземноморски циклон. Той ще мине югоизточно от България и ще ни донесе днес и утре облаци, значителни валежи и североизточен вятър. На места е възможно дори да има зимни проблеми, предупредиха синоптиците. Най-силно се очаква да се влоши времето в нощта срещу неделя. Цялата страна ще бъде засегната от преминаването на циклона. Южно от Стара планина, в Източна Тракия, по Южното Черноморие валежите ще бъдат главно от дъжд, а северно от Стара планина, Предбалкана и в някои райони на Североизточна България, най-вече Добруджа ще вали сняг, като утре там може да има и навявания. По високите западни полета - София, Кюстендил, Драгоман, Враца, валежите ще започнат с дъжд, но бързо ще преминат в сняг. Очаква се усложнена пътната обстановка във всички планински райони и през проходите. В неделя постепенно валежите от запад на изток ще започнат да спират. От понеделник започва подобряване на времето. В сряда и четвъртък нов средиземноморски циклон ще донесе дъжд и сняг.", "date": "2018.02.09", "title": "Зимата се завръща през уикенда"}
{"url": "http://standartnews.com/regionalni/spartak_posreshta_gosti_v_sandanski-368162.html", "text": "Холограмно изображение на Спартак, водач на робското въстание в Древен Рим, ще могат да видят посетителите на Археологически музей-Сандански. В момента завършват ремонтите на втората изложбена зала. Официалното откриване ще е на 16 февруари от 17,30 часа, когато гостите ще се насладят на реконструкцията на помещението и на новата временна експозиция. „Използваме новите технологии, за да превърнем музея в модерно средище на познанието за историята на региона. Посетителите ще видят не само холограмата на Спартак, но ще се радват на така наречената добавена ралност, ще научат повече за историята на изложените мозайки и други важни открития. Всичко е уникално – от Праисторията до Средновековието, подредили сме ценни находки от Мелник, Ковачево, Дамяница, Сандански\", разкри новият директор на музея – Антон Ковачев. През 2015 г.  по проект „ Зората на християнството\", реализиран от община Сандански, бе извършена цялостна реконструкция на музея. Фондовете му съдържат хиляди експонати, но до настоящия момент те са познати само на кръг от тесни специалисти. На първия етаж на музея жителите и гостите на града ще могат да видят живота в Партикополис през раннохристиянската епоха. Епископ Йоан, строителят на базиликата, чрез интерактивно представяне ще разкаже на посетителите за строителите на града, новата християнска религия и живота на гражданите. На втория етаж са обособени две самостоятелни пространства, където ще бъдат експонирани артефакти от Праисторията до Средновековието.", "date": "2018.02.09", "title": "Спартак посреща гости в Сандански"}
{"url": "http://standartnews.com/sport/taekuondoto_ni_obra_medalite_v_turtsiya-368170.html", "text": "Родното ни таекуондо записа още един медал в третия ден от Европейското в Турция. Така броят на отличията само от този турнир вече е 13. В категория 55 кг при девойките Луиза Захариева елиминира опонентката си от Казахстан, след което победи представителката на Украйна, и си подсигури минимум бронзов медал. В срещата за финал Луиза се пребори, след оспорвана битка и на „златна точка\" победи представителката на домакините от Турция. На финала нашето момиче отново срещна туркиня, която за съжаление надделя. Невероятна игра показаха и Митко Джорджев кат. – 68кг. и Калоян Бинев – 63кг. Добро представяне показаха и другите ни участици – при девойките - Мари Илиева, Илиана Иванова, Емилия Тасева, и Калина Петрова. При мъжете Димитър Кобаков се би на ниво, но загуби от „златна точка\" в първа битка.", "date": "2018.02.09", "title": "Таекуондото ни обра медалите в Турция"}
{"url": "http://standartnews.com/kultura/viena_v_ritama_na_valsa-368120.html", "text": "Във виенската Щатсопера вчера всичко беше валс заради поредното издание на прочутия в цял свят бал. Той неслучайно отдавна и с право се е превърнал в един от символите на австрийската столица. Късметлиите, сдобили се с билет за събитието, имат уникалната възможност да попаднат в знаменития театър не просто като зрители, а и да се потопят в неповторима атмосфера заедно с многобройните звезди от музиката и шоу бизнеса, като буквално надникнат и зад кулисите. Щатсопера реализира от всеки бал приходи в размер на 3,4 милиона евро. При разходи от 2,3 милиона евро остатъкът е печалба и съответно финансира самата опера. При цени от 290 евро за обикновен билет и между 10 000 и 20 500 евро за ложа кувертите за Оперния бал се продават до последната бройка. 144 двойки дебютанти от 13 страни откриха бала с полка на Йохан Щраус син. Довечера във виенския Концерт хаус ще се случи най-сладкият от всички балове – Бонбоненият. Той се слави с изключително веселата си и неформална атмосфера. Но традициите затова са традиции, защото живеят дълго и се обогатяват непрекъснато. Тази година на 24 февруари за шести път ще се проведе Балът на веганите. Естествено, менюто ще бъде изцяло веганско за радост на многобройните посетители. Социологическите проучвания показват, че в момента във Виена живеят около 180 000 вегетарианци, като 20 000 от тях се хранят само с растителни продукти, т.е. са вегани. Факт, който според организаторите заслужава да бъде отпразнуван – с веганско меню и много музика. Мотото на бала е \"Веганството е бъдещето\", а билетите могат да се купят за 29 евро. Карнавалната традиция във Виена е сякаш е по-жива, откогато и да било. Всяка година в австрийската столица се провеждат повече от 450 бала. Началото на лъскавия сезон е винаги на 11 ноември, но кулминацията е през февруари, когато градът на валса празнува. Повече от 2000 часа във виенските бални зали звучи музика в такт три четвърти и двойките се въртят в ритъма на валса. Но не само – в някои зали звучат съвременни ритми и се предлагат танцови развлечения за всеки вкус. Голямото начало на тазгодишния бален сезон бе поставено от Виенския бал на Червения кръст на 17 ноември, който се проведе в тържествената зала на Виенското кметство. Срещу 2018-а  дворецът Хофбург отвори вратите си за Новогодишния бал. В разкошните зали на императорския оазис се проведоха и Балът на ловците (29.1.), Балът на лекарите (27.1.), а на 10 февруари дворецът ще бъде домакин на Бала на юристите. На 18 януари там се проведе и Балът на собствениците на кафенета, който ежегодно привлича 6000 гости. Това събитие изпълва танцовите зали в Хофбург със специална атмосфера, а след приключването му много от гостите се качват на оригиналните виенски файтони, наричани \"фиакри\", и отиват до близкото кафе \"Ландтман\", където веселбата продължава до зори. Това е същото кафене, където някога Стефан Стамболов се е срещнал за първи път с бъдещия български княз Фердинанд. На 18 януари Виенската филхармония организира традиционния си бал. Естествено, там присъстваха и всички членове на световноизвестния оркестър, но с инструменти в ръка те можеха да бъдат видени само при откриването на бала - после танцуваха. На 19 януари Виенското кметство отново отвори врати – този път за Бала на цветята. Тържествената зала бе превърната в истинска цветна градина и украсена със 100 000 стръка цветя от общинските оранжерии. Мотото на тазгодишния Бал на цветята беше \"Игра на цветовете\". Това са само някои от най-известните балове - през тематичния сезон всеки уикенд се провеждат по няколко, така че всеки желаещ може да се потопи в романтичната атмосфера.", "date": "2018.02.09", "title": "Виена в ритъма на валса"}
{"url": "http://standartnews.com/biznes/balgarskite_programisti_v_top_5_po_poznaniya-368167.html", "text": "България е сред петте държави в света, в които програмистите демонстрират най-голямо разнообразие от познания и интереси в различните технологии. Това показват данните на софтуерната компания DataArt, базирани на статистиките на платформата Skillоtron, чрез която софтуерни специалисти от различни части на света имат възможност да тестват своите умения и знания. За целите на проучването са използвани 3 критерия - оценяване на умения (какви резултати демонстрират участниците по отношение на познанията в различните технологии), спектър на познания (брой различни технологии, които участниците владеят най-добре) и време, прекарано в платформата за геймификация Skillotron. В статистиките са включени общо 57 страни, представители на които са участвали активно в игровата платформа Skillotron. Държавите, в които програмистите демонстрират най-голямо разнообразие от познания и интерес към различни програмни езици са Армения, Камбоджа, Иран, Узбекистан и България, показват обобщените резултати. Най-популярният програмен език у нас е C# (15.6% от българските потребители в Skillotron), следван от JavaScript (12.53%) и Java (11,25%). Програмни езици като Python, PHP, C++ и Ruby също са използвани от българските участници по време на тестовете, макар програмистите у нас да демонстрират по-слаб интерес към тях и по-малко познания, сочат данните на DataArt. Участниците от Аржентина демонстрират най-добри резултати по отношение на цялостното си представяне в тестовете, следвани от тази в Украйна, Беларус и Полша. По отношение на критерия „Време, прекарано в платформата Skillotron\", най-много време за тестове са отделили участниците от Казахстан, следвани от програмистите от Великобритания. Skillotron e платформа, базирана на геймификацията, която е насочена към ИТ специалисти. Чрез нея те могат да проверят своите умения, да задават въпроси, както и да съпоставят своите резултати с останалите участници. Инициатор и разработчик на платформата Skillotron e глобалната технологична компания DataArt, която обяви началото на проекта през юли 2017 г. За този период игровата платформа вече е използвана от над 7000 потребители от 57 различни държави. В базата данни на Skillotron са налице над 2000 въпроса, изготвени от софтуерни специалисти и допълвани ежедневно от самите участници. Въпросите са разделени в 16 категории и множество подкатегории и са свързани, както с програмни езици, така и с project management насоченост. DataArt е международна консултантска компания в областта на технологиите, която проектира, разработва и поддържа индивидуални софтуерни решения, даващи възможност на клиентите да развиват своята дейност.", "date": "2018.02.09", "title": "Българските програмисти в Топ 5 по познания"}
{"url": "http://standartnews.com/sport/radoslav_yankov_izvede_balgarskata_delegatsiya-368151.html", "text": "Българската олимпийска делегация дефилира на церемонията по откриването на игрите в ПьонгЧанг. На арената, която е във форма на петоъгълник, преминават 92 делегации в парада на спортистите, знаменосец на българската група от 21 атлети е сноубордистът Радослав Янков. Собственикът на Левски Спас Русев също е сред присъстващите на официалната церемония по откриването на зимните олимпийски игри в Пьонгчанг. Бизнесменът е на трибуните в Южна Корея заедно със съпругата си Диляна.", "date": "2018.02.09", "title": "Радослав Янков изведе българската делегация"}
{"url": "http://standartnews.com/sport/otkrivat_zimnite_olimpiyski_igri_v_pyongchang-368135.html", "text": "23-тите Зимни олимпийски игри започват на 9 февруари в Пьонгчанг с официалната церемония по откриването от 12:00 ч. българско време. В дните до 25 февруари рекордните 2952 атлети от 92 страни ще се борят за разпределението на 102 комплекта медали в 15 вида спорт. Това ще бъде първата Зимна олимпиада, на която ще се проведат повече от 100 състезания, а в Пьонгчанг ще се състезават и шест държави-дебютантки - Еквадор, Еритрея, Косово, Малайзия, Нигерия и Сингапур. България ще бъде представена от 21 спортисти в шест вида спорт, като това е най-многобройната ни делегация от Солт Лейк Сити през 2002 г. насам. Най-големите ни надежди за медал в Пьонгчанг са свързани с носителя на Големия кристален глобус в сноуборда за 2016 Радослав Янков. През последните два сезона роденият в Чепеларе състезател се утвърди сред елита на този спорт и сега всички очакват от него да запише силно представяне на Игрите. Сериозни надежди България има към другата ни представителка в сноуборда Александра Жекова. Тя ще участва на четвъртата си Олимпиада, като ще се състезава в бордъркроса. В международен план две бяха основните събития, съпътстващи наближаването на Олимпиадата в Пьонгчанг. Най-дискутираното бе решението на Международния олимпийски комитет (МОК) да не допусне Русия до участие в Олимпиадата, заради сериозни разкрития за допинг под държавен чадър в страната. От МОК все пак дадоха шанс на руските атлети да участват под неутрален флаг при положение, че бъде доказана тяхната невинност. В крайна сметка 169 руснаци бяха допуснати до участие в Пьонгчанг, но в Южна Корея няма да бъдат някои от най-силните атлети на страната в зимните спортове - биатлонистът Антон Шипулин, състезателят по бързо бягане с кънки Виктор Ан и ски-бегачът Сергей Устюгов, както и фигуристите Ксения Столбова и Иван Букин. Изненадващо в последните седмици преди началото на Олимпиадата настъпи и затопляне на отношенията между Южна и Северна Корея. Всичко започна след новогодишното изказване на лидера на Пхенян Ким Чен Ун, който заяви, че е възможно представители на страната да участват на Олимпиадата. В следващите дни бяха организирани редица срещи между представители на двете страни, които юридически все още са във война, като в крайна сметка бе решено Северът да изпрати олимпийска делегация от 550 души, сред които 230 от добилите голяма популярност мажоретки, както и демонстративен отбор по таекуондо от 30 човека. Страната ще бъде представена и от танцова и театрална трупа от 140 човека. Като символ на добра воля, представителите на Северна и Южна Корея ще излязат заедно и под общ флаг на церемонията по откриването.", "date": "2018.02.09", "title": "Откриват Зимните олимпийски игри в Пьонгчанг"}
{"url": "http://standartnews.com/biznes/bulgargaz_vdiga_tsenata_na_gaza-368164.html", "text": "„Булгаргаз\" поиска увеличение от близо 7% на цената на природния газ от 1 април, информира БиТиВи. От дружеството мотивират заявката с очаквани по-високи доставни цени на синьото гориво. Окончателното решение колко ще струва суровината през второто тримесечие на годината зависи от Комисията за енергийно и водно регулиране.", "date": "2018.02.09", "title": "\"Булгаргаз\" вдига цената на газа"}
{"url": "http://standartnews.com/sport/taekuondoto_ni_napravi_nechuvanoto_i_obra_medalite_v_turtsiya-368142.html", "text": "След като вече счупи всички постигнати рекорди до момента и за по-малко от месец донесе повече медали за страната отколкото през цялата изминала 2017г., днес родното таекуондо записа още един медал в третия ден от Европейското. Така броят на отличията само от този турнир вече е 13, а предстои участие на още двама българи утре.  Да не забравяме и медалите от първенството в Германия на което България завоюва 6 медала, 4 от които златни. Още не е приключило Европейското, а вече нашите бойци показаха невиждана игра и постигнаха нечувани успехи. Днес в категория -55кг при девойките Луиза Захариева елиминира опонентката си от Казахстан, след което победи представителката на Украйна, и си подсигури минимум бронзов медал. В срещата за финал Луиза се пребори, след оспорвана битка и на „златна точка\" победи представителката на домакините от Турция. На финала нашето момиче отново срещна туркиня, която за съжаление надделя. Невероятна игра показаха и Митко Джорджев кат. – 68кг. и Калоян Бинев – 63кг. След като премина през представителя на Норвегия, перфектната игра на Митко го изпрати при многократния световен медалист и шампион на Гран При – Нурсултан Мамаев, който Джорджев отстрани с 8:7 в блестяща битка. За съжаление нашето момче срещна съпротива при боя за медал срещу представителя на Турция, който показа преимущество. Калоян Бинев премина през 4 успешни битки и показа наистина отлична игра срещу едни от най-добрите на световната таекуондо сцена. След като отстрани представителя на Украйна, Кало се изправи срещна домакина – Мучат Алтун и виртуозната му игра го изпрати срещу украинец, който Калоян разгроми с 24:16. Груба съдийска намеса в четвърта среща отреди победата в полза на един от най-добрите национали на Италия, който е бронзов медалист от световното първенство, и лиши Калоян от медал. Добро представяне показаха и другите ни участици – при девойките - Мари Илиева, Илиана Иванова, Емилия Тасева, и Калина Петрова При мъжете Димитър Кобаков се би на ниво, но загуби от „златна точка\" в първа битка. В последния ден на първенството на доджанга излизат Никол Чорбанова и Йордан Колев.", "date": "2018.02.09", "title": "Таекуондото ни направи нечуваното и обра медалите в Турция"}
{"url": "http://standartnews.com/sport/vivacom_e_partnyor_na_balgarskiya_olimpiyski_komitet_za_treta_poredna_godina-368152.html", "text": "За трета поредна година VIVACOM е партньор на Българския олимпийски комитет. Договорът за партньорство между най-големия телеком в страната и БОК беше подписан официално на стилна церемония в сградата на БОК от Стефка Костадинова, председател на Българския олимпийския комитет и Мирослав Петров, главен директор продажби и член на УС на VIVACOM. Споразумението е за 2018 година и продължава успешното партньорство между олимпийския комитет и водещия телеком в България. „Благодаря на ръководството на VIVACOM за подкрепата и за наново гласуваното доверие. Партньорството с компанията е много ценно за олимпийското семейство и позволява на БОК да инициира и осъществява редица проекти за подпомагане на младети ни спортни надежди и на заслужили спортни легенди,\" заяви веднага след подписването на договора Стефка Костадинова. Мирослав Петров подчерта мисията на VIVACOM да подкрепя спорта заради силата му да обединява и създава позитивни емоции, както и конкретно инициативите на БОК, насочени към привличането на повече млади хора към спорта като източник на здраве и спортсменски ценности. Още от самото начало на партньорството с БОК VIVACOM подрепя не само финансово, но и комуникационно олимпийския дух и постиженията на българските спортисти. През 2016 г. за олимпийските игри в Рио компанията подготви и излъчи в социалните медии поредица с видеа „Моята олимпийска история\" с участието на Йордан Йовчев, Йорданка Благоева, Тереза Маринова, Румяна Нейкова и Таня Богомилова. Клиповете припомнят знаковите победи на родните състезатели, които накараха цяла България да се гордее с тях. Тази година, по повод на Зимната олимпиада в Пьонгчанг, Южна Корея, VIVACOM подкрепя българския спорт с нова поредица видеа с олимпийските ни звезди Екатерина Дафовска и Евгения Раданова. Вижте емоционалната история на Екатерина Дафовска от Олимпийските игри в Нагано '98 година  . Телекомът и БОК твърдо вярват, че така ще повдигнат духа на публиката и ще я мотивират да подкрепи отново своите спортисти и олимпийски посланици.", "date": "2018.02.09", "title": "VIVACOM е партньор на Българския олимпийски комитет за трета поредна година"}
{"url": "http://standartnews.com/sport/sportniyat_arbitrazh_otryaza_47_rusnatsi_ot_igrite-368150.html", "text": "Спортният арбитражен съд (CAS) отклони молбите на 47 руски спортисти и треньори да участват на започващите днес 23-и зимни олимпийски игри в ПьонгЧанг. Това обяви на специален брифинг в ПьонгЧанг Матьо Риб, генерален секретар на CAS. Сред ощетените са биатлонист №1 на Русия Антон Шипулин, 6-кратният олимпийски шампион по шорттрек Виктор Ан и Сергей Устюгов, ски бягане. В хода на делото съдът е разгледал и разучил критериите от които Международния олимпийски комитет (МОК) се е ръководил при поканата на руски спортисти за игрите в ПьонгЧанг. Така според CAS критериите които са обявени от МОК не могат да се считат за неприемливи, така както замразяването на членството Руския олимпийски комитет в МОК и допускането руски спортисти до участие в игрите по олимпийски флаг на с цел запазване на баланса и в интерес на отделни атлети от Русия. CAS заседава по случая в състав Керъл Робъртс (Канада - председател), Бернхард Велтен (Швейц) и Сали Стигъл (Авсл). Въпреки това решение от днес участие на игрите на 23-ата олимпиада ще вземат 169 руски спортисти, които са получили индивидуални покани от МОК. Кънкобегачката Олга Граф, която също получи покана, но се отказа от участие. Молбата до CAS бе от 32-а руски спортисти не получили покана от МОК, а също така от други 13 и двама треньори от които по-рано през 2018-а Спортният артитражен съд свали пожизненото наказание за неучастие на олимпиади от МОК. От МОК обявиха, че приветстват решението на CAS, защото само така се поддържа борбата с допинга.", "date": "2018.02.09", "title": "Спортният арбитраж отряза 47 руснаци от игрите"}
{"url": "http://standartnews.com/sport/levski_prodade_mapuku_za_500_000_evro-368172.html", "text": "Жуниор Мапуку официално вече не е собственост на \"Левски\". Конгоанецът подписа с втородивизионния китайски отбор \"Шъдзячуан Евър Брайт\". \"Черната сила\" премина медицински прегледи във вторник, а трансферът бе обявен в сряда. Договорът е за 2+1 години като \"сините\" ще получат 500 000 евро. Мапуку използва личния си профил в социалната мрежа \"Инстаграм\", за да се сбогува с 26-кратните шампиони на България. Той благодари лично на всеки един от хората, замесени в трансфера му на \"Герена\" - мениджъра си Майез Мустафа, Николай Митов, Асен Букарев, Даниел Боримиров, Красимир Иванов и Спас Русев, като не забрави да отдаде дължимото и на вярната публика. \"САМО ЛЕВСКИ. Голям поклон пред Вас и продължавайте да подкрепяте отбора\", завърши нападателят. Същевременно от \"Левски\" обявиха, че отварят Сектор „Б\" за предстоящото днес официално представяне на отбора за пролетния дял от първенството. Символичната церемония ще се състои 15 минути преди началото на приятелския мач срещу \"Сливнишки герой\". Двубоят е с начален час 17,30 като входът е свободен. Зa представителите на медиите е осигурен достъп до Сектор „А\" на съоръжението. В същото време Хеан Деса все още не може да продължи кариерата си в новия си клуб \"Спорт Уанкайо\" в родината си Перу, информира местното издание \"El Bocon\". Причината е, че шефовете на тима още не са получи международния трансферен сертификат на футболиста, който подписа двегодишен договор с \"Левски\" през лятото на 2016 година. Деса обаче бе изгонен от \"сините\", тъй като отказа да се върне за зимната подготовка на \"сините\", а те го дадоха на ФИФА.", "date": "2018.02.09", "title": "\"Левски\" продаде Мапуку за 500 000 евро"}
{"url": "http://standartnews.com/svyat/dau_dzhouns_otnovo_se_srina-368139.html", "text": "Пореден зрелищен срив на Уолстрийт! Преди затварянето на борсата в Ню Йорк индексът Дау Джоунс падна с над 1000 пункта. Борсата в Ню Йорк си върна позициите Тенденцията повлече и индексите на азиатските фондови борси. Пазарите в Токио, Шанхай и Хонконг отбелязват загуби между 3 и 5,5%. Борсовите индекси в Австралия, Южна Корея и Югоизточна Азия също регистрират загуби.", "date": "2018.02.09", "title": "Дау Джоунс отново се срина"}
{"url": "http://standartnews.com/svyat/tsvetanov_i_delegatsiya_na_gerb_uchastvaha_v_molitvenata_zakuska_pri_donald_tramp-368143.html", "text": "За пета поредна година председателят на ПГ на ГЕРБ и заместник-председател на партията Цветан Цветанов и депутатът от ГЕРБ Пламен Нунев участваха в Националната молитвена закуска при американския президент Доналд Тръмп. Във форума, който се проведе на 8 февруари във Вашингтон, за първи път участие взеха и заместник-председателят на ГЕРБ и кмет на София Йорданка Фандъкова, заместник-председателят на ГЕРБ и кмет на Бургас Димитър Николов и кметът на Пловдив Иван Тотев. Това съобщиха от пресцентъра на ГЕРБ. Традиционната Молитвена закуска събира всяка година на едно място световни политически и религиозни лидери с американския президент. Започнала през 1953 г. при президента Айзенхауер, тази среща вече 66 години се утвърждава като едно от най-важните политически събития във Вашингтон. На закуската присъстваха редица сенатори и конгресмени от американския Конгрес - сенатор Крис Куунс от Делауър, сенатор Джеймс Ланкфорд от Оклахома, конгересмените Чарлс Крист, Ранди Холтгрен и Стивън Скълис. Президентът на САЩ Доналд Тръмп се обърна към присъстващите с дълбоко религиозни думи за човешкото себеотрицание, жертвоготовност и състрадание, давайки редица примери от ежедневния живот, при които тези състояния на човешкия дух са възтържествували. Президентът не пропусна да окуражи и страдащите под гнета на недемократичните режими в Куба, Иран, Северна Корея и Венецуела. По време на закуската председателят на ПГ на ГЕРБ Цветан Цветанов разговаря с председателя на парламента на Черна гора Иван Бражович, като го увери още веднъж в подкрепата на България към Черна гора по нейния европейски път. Беше проведена среща и с външния министър на Сърбия Ивица Дачич, по време на която бяха обсъждани аналогични въпроси. По-късно през деня се състоя двустранна среща между българските и македонските участници в Молитвената закуска. И двете групи се обединиха около мнението, че добрите междусъседски отношения са от взаимен интерес.", "date": "2018.02.09", "title": "Цветанов и делегация на ГЕРБ участваха в Молитвената закуска при Доналд Тръмп"}
{"url": "http://standartnews.com/sport/koreya_se_obedini_za_olimpiyskite_igri_fotogaleriya-368153.html", "text": "Призив за обединения и мир за един по-добър свят отправиха домакините на XXIII Зимни олимпийски игри. Това бе основната тема на церемонията по откриването на спортния форум, която впечатли със своя размах, визуални ефекти, послания и невероятна хармония между участващите в нея над 6000 души. Церемонията започна с представянето на плакатите на всички страни домакини на Зимни олимпийски страни в миналото и обратното броене, в което се включиха всички 35 000 зрители. На сцената се появи огромен леден куб, а зрелищни фойерверки озариха с невероятно разнообразие от багри и форми нощното небе над олимпийския стадион. Те изписаха със своята светлина английската дума за \"Добре дошли\" - Welcome, след което действието отново се пренесе във вътрешността на стадиона. Шестима олимпийски шампиони внесоха корейското знаме, облечени в традиционно корейско палто турумаджи, и го предадоха на почетната стража, която го издигна на пилона под звуците на националния химн След това започна парадът на нациите, в който Знаменосец на родната делегация бе голямата ни надежда за медал Радослав Янков, а в първата редица от спортисти бе и неговата колежка в сноуборда Александра Жекова. Сред дефилиращите делегации бе и обединеният отбор на Северна и Южна Корея, чийто двама знаменосци развяваха флага на Корейския полустров. Русия пък дефилира под олимпийския флаг след големия скандал с допинга, довел до спирането от участие на повечето големи имена  в зимните спортове. Един от най-впечатляващите детайли в шоуто беше режисираното шоу с дронове, които изписваха различни светлинни фигури в небето. \"Радвам се да ви видя и сърдечно да ви приветствам с добре дошли на Зимните олимпийски игри в Пьонгчанг, заяви председателят на организационния комитет Хий Донг Ли. - Днес ние ще преживеем исторически момент в нашия живот - най-големият световен зимен фестивал. Той идва като сбъдната мечта след двете поредни неуспешни кандидатури. Ние ще докажем, че тези игри ще бъдат и културни, и най-вече Игри на мира. Скъпи гости от Корея и целия свят, само преди няколко минути видяхме още едно историческо обединение на спортистите. Двете Кореи ще бъдат с един отбор по време на Игрите - обединени. Сигурен съм, че те ще пренесат светлината на надеждата за мир по целия свят.\" \"Това е моментът, който ние всички очаквахме - първите Зимни игри в Корея, заяви президентът на Международния олимпийски комитет Томас Бах. - Това е моментът, за който организационният комитет и местните власти работиха с такава всеотдайност. Вие можете да бъдете горди тази вечер, сега е времето на ПьонгЧанг. Благодаря на всеки един от вас, който направи всеки момент специален. Благодарности към хилядите доброволци, които ни приветстваха толкова топло. Скъпи спортисти, сега е вашият ред. Това ще бъде състезанието на живота ви. През следващите дни светът ще търси вдъхновение от вас, да живеем заедно в мир и хармония, независимо от всички различия, които имаме. Единственият начин наистина да се насладите е да уважавате правилата и да останете чисти. Само тогава спомените ви ще бъдат спомени на истински достоен олимпиец. Всички спортисти около мен бяха трогнати от този прекрасен жест на Северна и Южна Корея и всички ние се присъединяваме към този призив за мир. Сега тук с марша си заедно те изпратиха мощно послание за мир по света. Нека всички ние споделим това олимпийско чувства със света\". След това президентът на страната-домакин Мун Джей Ин обяви XXIII олимпийскийски игри за открити. Последва прекрасно и трогателно изпълнение на хита Imagine на Джон Ленън и пускането на бял гълъб с послание за мир, след което на националния стадион в Пьонгчанг бе издигнат олимпийският флаг и изпълнен олимпийският химн. Честта да запали жертвеника, вдъхновен от бяло порцеланово гърне - символ на пълнолунието, се падна на една от най-големите знаменитости в Корея и една най-влиятелните спортистки в света в последните години - фигуристката Ю На Ким.", "date": "2018.02.09", "title": "Корея се обедини за олимпийските игри /ФОТОГАЛЕРИЯ/"}
{"url": "http://standartnews.com/svyat/sestrata_na_kim_chenun_s_istoricheska_vizita_v_yuzhna_koreya-368145.html", "text": "Високопоставена севернокорейска делегация, включващата сестрата на лидера Ким Чен-ун, Ким Йо-чен, пристигна в Южна Корея за церемонията по откриването на Зимните олимпийски игри, съобщиха световните агенции. Делегацията пристигна на международното летище в Сеул с частния самолет на севернокорейския лидер. Ким Йо-чен е първият член на управляващата от три поколения династия в Северна Корея, стъпила на южнокорейска земя след края на войната между двете страни /1950-1953 г./, отбелязват Франс прес и Асошиейтед прес.", "date": "2018.02.09", "title": "Сестрата на Ким Чен-ун с историческа визита в Южна Корея"}
{"url": "http://standartnews.com/balgariya/popravkite_v_zakona_za_bankovata_nesastoyatelnost_sa_prieti_i_na_vtoro_chetene-368146.html", "text": "Парламентът прие окончателно промените в Закона за банковата несъстоятелност, внесени от депутатите Делян Пеевски, Хамид Хамид и Йордан Цонев от ДПС. Текстовете са свързани с КТБ и т.нар „вторично разграбване\" на нейните активи. Промените предвиждат всяко прехвърляне на дялове от търговски дружества извършено от длъжник на банката след поставянето й под специален надзор да бъдат обявени за недействителни . Ако кредитите са били платени в пари,а не чрез обезпечения ще се считат за действителни. Синдиците или фондът за гарантиране на вземанията могат в 5-годишен срок от откриване на производството по несъстоятелност на банката да предявят искове пред съда за обявяване на тези прехвърляния за недействителни. Законът ще се прилага и за откритите в момента производства по несъстоятелност. Законовите промени предизвикаха раздор в опозицията. БСП е против текстовете, защото въвеждат правила със задна дата – белег на извънредно законодателство. „Мотивите, които ни се предлагат от вносителите, са отново да се прехвърлят проблемите от болната на здравата глава\", посочи народният представител Тодор Байчев. ДПС, а и управляващите от ГЕРБ ги контрираха с твърдението, че левицата използва аргументите на бившия собственик на КТБ Цветан Василев. „Не знам от какви лични интереси вчера и днес толкова яростно защитавате едни и същи тези, като са на един крадец, който се крие в Белград\", заяви Хамид Хамид от движението. \"Аз не виждам някакво изрично или извънредно отклонение в конкретния случай. Това е първата и радостното е - единствена банкова несъстоятелност при действието на този закон\", каза и Данаил Кирилов от ГЕРБ.", "date": "2018.02.09", "title": "Поправките в Закона за банковата несъстоятелност са приети и на второ четене"}
{"url": "http://standartnews.com/svyat/shults_otkaza_da_e_vanshen_ministar_na_germaniya-368154.html", "text": "Мартин Шулц заяви, ще се откаже от кандидатурата си за външен министър в новото коалиционно правителство на канцлера Ангела Меркел, след като бе подложен на засилена критика от редиците на собствената си партия, предава AFP. „Отказвам да се присъединя към федералното правителство и в същото време настоявам, че това трябва да бъде краят на дебатите за личности\" в рамките на ГСДП, подчерта Шулц. В специално изявление той допълни: \"В дискусията за моята личност виждам заплахата от успеха на този вот. Ето защо обявявам, че се оттеглям от участие във федералното правителство, като в същото време се надявам, че с това ще бъде сложен край на персоналните дебати в рамките на ГСДП. Моите лични амбиции трябва да стоят зад интересите на партията\", завършва изявлението му.", "date": "2018.02.09", "title": "Шулц отказа да е външен министър на Германия"}
{"url": "http://standartnews.com/balgariya/ministarat_na_obrazovanieto_s_kamerite_v_gradinite_samo_shte_maskirame_istinskiya_problem-368140.html", "text": "С поставянето на камери в детските градини само ще маскираме истинския проблем, ще демотивираме учителите, ще изпаднем  в спиралата с технически средства да продължаваме да търсим изгубеното доверие. Това обяви в предаването „Тази сутрин\" министърът на образованието Красимир Вълчев по повод скандала с агресията към деца в детска градина „Брезичка\" в Бургас. Той определи поведението на възпитателите, заснети със скрита камера, като непрофесионално и осъдително. По думите му няма как директорът и другите учителите да не са знаели за случващото се. Нищо не остава скрито с камери или без камери – училищата и детските градини трябва да намерят механизмите за вътрешна регулация , уточни министърът. Относно разпоредбата деца от ромските махали да бъдат насочвани към паралелки извън района, в който живеят, Вълчев смята, че приемането на това като привилегия е неправилен прочит. Той уточни, че разпоредбата е на ниво обществено обсъждане и предстои да бъде прецизиран. По думите му това е политика, която се прилага и сега от общините и тя е важна мярка срещу сегрегацията.", "date": "2018.02.09", "title": "Министърът на образованието: С камерите в градините само ще маскираме истинския проблем"}
{"url": "http://standartnews.com/svyat/prezidentite_na_dvete_korei_si_stisnaha_ratsete-368160.html", "text": "Президентът на Южна Корея Мун Дже-ин се  срещна за кратко с церемониалния държавен глава на Северна Корея Ким Йон-нам на вечеря преди откриването на Зимните олимпийските игри в ПьонгЧанг, съобщава южнокорейската агенция \"Йонхап\". Двамата държавни глави са си стиснали ръцете по време на приема, организиран от Мун Дже-ин, на който са присъствали и редица други световни лидери. Преди това министърът на обединението на Южна Корея Чхо Мьон Кьон поздрави севернокорейския номинален държавен глава Ким Йон-Нам и останалата част от 22-членната севернокорейска делегация, която също включва сестрата на комунистическия вожд Ким Чен-ун. Севернокорейските официални лица присъстваха на церемонията по откриването на Олимпиадата и по-късно обядваха с Мун Дже-ин. Американският вицепрезидент Майк Пенс наблюдаваше пищната церемония по откриването на игрите, като седеше между южнокорейския президент Мун Дже-ин и японския премиер Шиндзо Абе. Сестрата на севернокорейския диктатор Ким Йо-чен и церемониалният 90-годишен президент на КНДР Ким Йон-нам седяха на задния ред. На церемонията за откриването на игрите спортистите на Република Корея и КНДР заедно излязоха под един флаг, но американският вицепрезидент Майк Пенс и съпругата му не станаха от местата си, отбелязва АП.", "date": "2018.02.09", "title": "Президентите на двете Кореи си стиснаха ръцете"}
{"url": "http://standartnews.com/mneniya/hristos_e_vechniyat_revolyutsioner-368168.html", "text": "- Човек не може да си отговори по принцип какво е животът, камо ли какво е той самият и защо прави това или онова. Може би външните обстоятелства имат някакво значение за него. Може би моята баба на времето - тя беше дълбоко религиозен човек, изведе една образна стойност на религията и това създаде някаква домашна атмосфера за мен. В последствие съдбата даде своя резултат - един приятел емигрира и когато си отиваше, преди преврата, ми даде голямата книга Библията. Започнах да я чета. И това изведнъж разкри пред мен един свят... Това са случайни провокации, външни обстоятелства, които обаче извеждат нещата в дълбочина. Когато човек изгражда своето самосъзнание, започва да преценява живота си и своите вътрешни подбуди. Така че моята вътрешна подбуда, без да я обяснявам, създаде отношение към Библията. - Да, но не религиозен. Но аз винаги извеждам разлика между вяра и религия. Религията е онзи ритуал, който определя една вяра в дадени обстоятелства, в дадена държава, в дадено племе. Като българин съм православен, но не функционирам религиозно. Отивам в черква когато искам, не спазвам празниците. - Не. Иконата е част от канона. За мен изкуството е извън канона. Това е част от моята вътрешна свобода, от моето вътрешно самосъзнание. Мразя всякакви ограничения. За това ми помага даже и паметта. Аз имам лоша памет, чета хаотично, забравям всичко и някак си сякаш вътрешната ми стойност за истина определя моя път. - Аз съм много доволен, че църквата най-после зае своето реално пространство. Тя би трябвало отдавна да го е заела, да коментира нашия социален живот, нашата същност като българи. Това рядко се случва, за съжаление. Но тук църквата се намеси съвсем на място и реално. Самата конвенция е твърде сложна. Тя на пръв поглед носи своята положителна характеристика, но в превода си крие уловки, провокация за така наречения трети пол. И това е хубаво, че българите, институциите осъзнаха тази провокация и реагираха много стойностно. В този смисъл дебатът е много навреме и като българи, и като държава, и като нация ние не трябва да подписваме наготово подадени неща, а трябва определено да осъзнаем истината. Не по принцип истината, а истината за нас, за българите. Това включва много неща. Кои сме ние, що за традиции имаме, що за религия, що за семейно корени, семейни...Всичко това трябва да определи нашата истина към тази конвенция и да защити нашето право, нашето исконно българско лице. В този смисъл аз подлагам на съмнение всяка наложена отвън истина, защото си позволявам да я преценявам вътрешно като българин и индивидуално като човек. Наскоро даже се стреснах едно интервю на един уважаван от мен българин -  Калин Янакиев, философът, защото се изказа \"за\" с брутална предопределеност към черното и бялото. Учудих на неговата озверялост. Учудих се, че един философ си позволява така ограничено да погледне нещата само от едната страна. Философът затова е философ, защото той разглежда, така да се каже, битието от няколко стойности. - Не. За мен този въпрос не седи като екзистенция. Не ме вълнува. Аз съм отворен човек към правото на личността да се предопределя, но защитавам винаги първични истини, които не трябва да се пипат. Те са, така да го кажем, божествени истини, които определят статута на света или на даден народ. Иначе става анархия, ако говорим за абсолютна свобода. Няма такава свобода. Може да има тотална вътрешна свобода. Но излизайки навън, тя носи своите вече ограничения. Тоест - личността се ограничава спрямо другите, спрямо статута на държавата. Излизайки навън, тя трябва да бъде част от статута на българина и да преценява нещата от тази гледна точка. В този смисъл за мен не съществува трети пол. Това е избор на отделни хора, така построени от природата или така деформирани от една цивилизационна цена за някоя истина. Но това си е тяхно право в локален, в интимен смисъл. От тук нататък те трябва да ограничат своето чувство на агресия и да не се опитват да го налагат като обществен статут. Аз съм против налагането на това като нещо официално. Трябва да имаме деликатно отношение към тези хора, те трябва да извеждат своето право да живеят както искат, но не да определят пътя на другите и да го натрапват. - Задавате ми въпрос, свързан със самопознанието. Но моето самопознание не са думите. Аз се самоусещам, моето самоусещане е раздвоено и винаги статутът на някаква вътрешна стойност на истина, на морал, ме преценява какъв да бъда. Някаква интуиция. - Да, за мен изкуството е автобиографичен момент. Защо го казвам? Защото независимо, че човек се изменя във всяка секунда, той е един и същи. Но това е хубавото в изкуството, че човек, ако е искрен към себе си, отразява тази колеблива секунда в живота си, в неговите мисли и затова неговото изкуство, ако той е такъв, е различно, не се повтаря. Ако той деградира в своята мисъл, застине в самохаресването си, в това, че не може да произвежда пространство на преживяване, той е вече свършен за изкуството и в този смисъл той ще бъде статичен. А статиката е смърт за изкуството. И в този смисъл наистина моето изкуство е една автобиография, но това отразява всеки момент от моя път като самоусещане за нещата. И затова се опитвам общо взето да не преценявам своето изкуство, да го забравя и да нямам граници на моите качества дали съм добър или лош, а да изпитам удоволствието, че живея чрез изкуство и да го показвам. От тук нататък хората ще преценят дали това има или няма никакъв смисъл. Това не ме интересува. Моят смисъл е да съществувам и да живея, и да работя. Аз работя чрез изкуството. Но изкуството става изкуство когато започва да кореспондира със зрителя. Тази връзка е много необходима. Но като творец аз не мисля за това, а го предоставям, практически контактът със зрителя завършва моя процес към дадена изложба. И горе-долу тогава регулирам себе си като резултат и като удоволствие от своята работа. - Това е любопитство, по-скоро проява на любопитство. Човекът все пак е същество от екипност. Диалогът му е необходим, за да се огледа. Човекът срещу него е огледало на собствената му същност. Чрез човека отсреща той вижда себе си. Човек трябва винаги да има огледало пред себе си, иначе ще престане да се самоусеща и ще се самозабрави. Навремето си задавах въпроса как първобитният човек се е оглеждал - физически. И си казвах, че той все пак е имал огледалната повърхност на водата и е имало е начин да види своя образ... За мен е много важно да виждам образа чрез човека, който е срещу мен, и това е приятелството. То е взаимен, така човек преоткрива себе си. Мисля, че животът е постоянно преоткриване на себе си в някаква степен. Не на отговор, а на преоткриване. За мен отговорът е усещането. А усещането е движение, това е пътят. Моите образи може би са такъв резултат - на самоусещане във времето, в изкуството. - Това е дяволски въпрос. Нямам право да отговарям. Вярата е нещо буквално. Или приемаш статута, че си роден от майка или казваш светът е роден от Бог. Трябва да има първопричина. В този смисъл аз не съм материалист и вярвам, че сме възникнали в идеалния смисъл на една мисъл, на една божествена мисъл и тази мисъл носи своя материален резултат във възникването на света, а оттам и на човека. Но човек в неговата душевна стойност носи тази небесна предопределеност. Той е едно раздвоено същество между небето и земята. И това е неговият път на намиране към себе си, към духовното и към материалното. - Проектът е от около 50 картини като краен вариант. Отдавна го мисля, проектирам го около две години. Това е моят прочит или моята провокация на Четирите евангелия. Христос ме провокира в две посоки. Първо като Бог, в който аз извеждам своята слабост, своя страх и чрез молитвата, чрез мисълта към него придобивам цената на възможност да живея. На някакво спокойствие, че има нещо над мене, което се грижи. Човек е едно дете. Както едно дете има отношение към родителите си и добрата дума на бащата и майката определят неговия статут като възможност да живее истински, така вярата към Бога е начин да живееш истински. Това е едната провокация. Другата е, че за мен Христос присъства и като човек. Това е вечният революционер. За мен понятието революция и революционер крият една метафора, изключителна, и винаги съм се възхищавал от тези хора, които определят, дали са били буквално прави или не, които определят своята позиция към някаква идея и умират за нея. Те възкръсват, за да се опитат да извадят хората от лъжата на своето изявление. Христос е такова нещо. Той възкръсна, за да ни извади от греха. Грехът. Това е една революция. Когато четем сюжета на четирите евангелия, виждаме човека, който се бори спрямо статута на една еврейска религия, спрямо ограниченията, спрямо отношението му към греха и той променя света. Самата институция, църквата, не преживява по този начин Христос, идеализира го и го вкарва в една омекотена линия. Но иначе той е човек. Изведа ли образа в неговата сюжетна линия, виждам един буквален борец за истината. А истината винаги е една в момента, когато се преживява. Той е търсил новата истина към индивида, към човека, към свободния човек. Човекът има правото да греши, но и да се пречисти. Имам предвид блудницата. В този смисъл тази вътрешна свобода на този вечен революционер за мене го родее с Бога. За мене същността на божествената истина е най-свободната истина. И в този смисъл един освободен човек тотално се родее с тази истина и затова той е син Божий и за мен много хора могат да бъдат синове на Бога. Това може да бъде една безкрайна верига от единици богове. Те са съпричастни на голямата същност, същевременно те са пратеници на тази същност, проводници на тази същност, те са синове на Бога. Тази втората линия за мен е много важна - да се захвана и да изведа този път на Христос като един вечен революционер. И в този смисъл бих извел като съпричастни богове един Левски, един Ботев, един Че Гевара. Аз правя този паралел. Може тези мои думи да не се харесат на някого, но ме запитахте и аз ви отговорих искрено. - Не, няма да присъстват в този смисъл. Аз  извеждам сюжетната линия, но чрез страданието. Извеждам страдащи, раздвоени човешки образи. - Животът по принцип е страдание. Щастието е някаква химера. Може би преживяването на страданието е самото щастие, осъзнатото страдание е самото щастие. Да прехвърлиш страданието, да го издигнеш, да го извисиш е вече щастие. Ти го одухотворяваш. Грубото страдание е самата материя. Когато то се преживее над материята, когато се примириш, когато го трансформираш, когато го осъзнаеш като път, то вече е щастие. - Да, точно така. - Пиша нещо, да. - Не знам, те са случаен процес. Напоследък рядко пиша. Те са прочистване на душата ми. Много интуитивен процес - сядам, пиша произволно... И в даден момент след това ги преправям много пъти. Усещам, че в тази претрупаност от думи има някаква логика, някаква линия. Това, което съм усещал като звук на настроение, се е появило и като го пречистя, то вече се превръща в някаква поезия. - Аз много трудно - не знам дали съм мързелив по природа, но много трудно се отварям. Творческият процес за мен е много труден. Той не е радост. Когато вляза в  ателието, започвам да се измъчвам, появяват се съмненията. Губя много време да пречистя себе си, да сложа боите и т.н. И изведнъж, когато съм сам, подсъзнателно започвам да цапам. Така да избистрям душата си и може би 2-3 часа така лежа в този сън, полуосъзнат процес на творчество. И когато се изморя тотално и се прибера вкъщи, може да изпитам някаква задоволеност. Това е моето щастие. Иначе съм нещастен и самотен човек. - Не съм академичен тип и нямам подготвени лекции. На студентите преподават импровизирано - както дойде в момента. Има някаква магнетичност, която се получава. Момчетата изчезнаха, само на момичета преподавам. С тях е по-лесно. Но съжалявам, че в последствие самият социален живот на една жена е по-сложен като творчески процес и много качествени таланти се стопяват. - Нищо не ги вълнува. Трябва да ги заразиш. И най-странното е, че когато сме в ателието, работя, заразявам ги, не им говоря за големи неща. Темата, върху която работим, е човешкото тяло, но не като илюстрация, а като провокация, като образ, като структура, като композиция, като пластика. Не зная какво им говоря, но работят, слушат ме и има резултати. Винаги се стряскам, когато трябва да пиша примерно планове за преподаване. Нямам такива. - Опитвам се нещата да бъдат по-скромни, да им внуша истина за образа, който може да бъде форма на израз, азбука. Искам да им внуша, че образът не е илюстрация, а абстрактна стойност. Независимо, че съм фигуративен художник, аз съм абстрактен в своята предопределеност като излъчване. Защото формата трябва да излъчва енергия, не сюжет. Когато е илюстрация, тя има своите граници. Изкуството трябва да бъде пространствена стойност на енергийно излъчване. Защото това, което внася човек във формата, е неговата енергия. Това е, както Бог материализира своята енергия, своето слово във форми, така и художникът по подобие на Бога материализира своята енергия във формата. Тогава изкуството действа.", "date": "2018.02.09", "title": "Христос е вечният революционер"}
{"url": "http://standartnews.com/balgariya/borisov_na_ms_imate_3_mesetsa_po_plana_za_sadebnata_reforma_i_borbata_s_koruptsiyata-368147.html", "text": "По всяка препоръка искам да има графика на изпълнението – 100 процента, примерно, антикорупционен закон, на 70 процента – втора точка, на 90 – трета точка, на четвърта... Препоръките и срок докога ще стане. Всички препоръки да са изпълнени в следващите 2-3 месеца максимум. Това трябва да се направи, ако не е направено.\" Това заръчва премиерът Бойко Борисов на правосъдния министър Цецка Цачева по време на обсъждането на Отчет за изпълнението на Плана за действие за изпълнение на препоръките от Доклада на Европейската комисия от януари 2017 г. на заседанието на Министерски съвет в сряда, стенограмата от което беше публикувана днес. „Всички оценяват огромните усилия, правилната посока, темповете. Искам да го довършим това\", заявява Бойко Борисов. Ето и стенограмата от заседанието на МС: Точка 1 Проект на Решение за одобряване на Отчет за изпълнението на Плана за действие за изпълнение на препоръките от Доклада на Европейската комисия от януари 2017 г. в рамките на Механизма за сътрудничество и оценка ЦЕЦКА ЦАЧЕВА: Уважаеми господин министър председател, уважаеми дами и господа министри, с предложения проект на решение на Министерския съвет за одобряване на отчет за изпълнение Плана за действие за 2017 г. за изпълнение на препоръките от доклада на Европейската комисия от януари 2017 г. по Механизма за сътрудничество и оценка се отразяват предприетите действия в областта на съдебната реформа, противодействието на корупцията и организираната престъпност по включените в плана 48 законодателни, организационни и аналитични мерки и действия на институциите за периода януари-ноември 2017 г. Проектът на отчета бе представен и обсъден на заседание на Съвета по актуализираната стратегия БОЙКО БОРИСОВ: По всяка препоръка искам да има графика на изпълнението – 100 процента, примерно, антикорупционен закон, на 70 процента – втора точка, на 90 – трета точка, на четвърта... Препоръките и срок докога ще стане. Всички препоръки да са изпълнени в следващите 2-3 месеца максимум. Това трябва да се направи, ако не е направено. ЦЕЦКА ЦАЧЕВА: В табличен план по този начин със сроковете, които са били за изтеклата вече 2017 г., е отчетено направеното БОЙКО БОРИСОВ: Всички оценяват огромните усилия, правилната посока, темповете. Искам да го довършим това. ЦЕЦКА ЦАЧЕВА: Съобразени са бележките на министрите по този план. БОЙКО БОРИСОВ: Приема се.", "date": "2018.02.09", "title": "Борисов на МС: Имате 3 месеца по Плана за съдебната реформа и борбата с корупцията!"}
{"url": "http://standartnews.com/balgariya/mariya_gabriel_za_shengen_balgariya_ne_tropa_s_yumrutsi_po_masata_i_ne_izviva_ratse-368144.html", "text": "Твърденията на евродепутат Ска Келер, че няма комуникация между ЕК и БЪлгария са неверни. Диалог има още от самото начало и ЕК не е открила никакви проблеми в новия план за Пирин. Трябва да се чуе мнението на всички. Ска Келер получи и много ясен отговор в европарламента от премиера. Това каза в сутрешния блок на БТВ българският еврокомисар Мария Габриел по повод участието на евродепутатката Ска Келер в протестите срещу строежа на втори лифт в Банско. \"Относно Западните Балкани трябва да бъдем реалисти. И в Стратегията за Западните Балкани сме отбелязали, че страните могат да станат членки на ЕС, ако покрият всички критерии. Ако това се случва, тогава можем да говорим за хоризонт 2020-2025 година. Премиерът Бойко Борисов работи много по този въпрос. На региона се дава шанс и перспектива. Това е силата на европейската интеграция. Трябва да се даде възможност на хората да почувстват този шанс. Регионът трябва да се превърне в източник на перспектива за хората. Тук е главната роля на България и тя се вижда много отчетливо в последните месеци\", категорична беше Габриел. \"Турция за нас е стратегически партньор. Трябва да водим диалог. Срещата във Варна показва, че никоя от двете страни не печели, когато диалогът е замразен. Безвизовият режим и спазването на върховенството на закона, както и зачитането на човешките права в Турция са неразривно свързани. Ключовата дума е диалог\", повтори еврокомисарят. \"Знакът на Марк Рюте беше, че трябва да продължим напред. България не тропа с юмруци по масата и не извива ръце. България показва, че е надежден партньор. Няма основания България да не е в Шенген. От три години ЕК и европарламента повтарят това, но в Съвета на ЕС нещата седят по друг начин\", разкри Мария Габриел. „Няма основание за неприемането на България, Европейската комисия и Европейският парламент от три години повтарят едно и също, в Съвета нещата са по-различни\", допълни еврокомисарят. По думите й стратегията на ЕС за Западните Балкани не залага конкретна дата за приемането им, а „хоризонт 2025\" и по-важното е, че има ясен политически сигнал, че вратата към европейската перспектива остава отворена – нещо, което е било немислимо по-рано.", "date": "2018.02.09", "title": "Мария Габриел за Шенген: България не тропа с юмруци по масата и не извива ръце"}
{"url": "http://standartnews.com/balgariya/prezidentat_naznachi_nov_shef_na_nso-368149.html", "text": "Със свой указ президентът Румен Радев освободи генерал-лейтенант Ангел Антонов от длъжността началник на Националната служба за охрана (НСО). Това съобщиха от прессекретариата на държавния глава. С друг указ държавният глава назначи заместник-началника на Националната служба за охрана полковник Росен Тодоров да изпълнява правомощията на началник на НСО.", "date": "2018.02.09", "title": "Президентът назначи нов шеф на НСО"}
{"url": "http://standartnews.com/balgariya/16_balgari_sa_smenili_pola_si_u_nas_za_4_godini__naymnogo_minavat_pod_dagata_vav_varna-368148.html", "text": "В България не се води статистика за това колко души сменят пола си. Клиниките, които извършват такива операции, не са задължени да съобщават за тях. Транссексуалният обаче може да поиска по съдебен ред да регистрира промяната на пола. Това са го направили 16 души през последните 4 години, показва проверка на \"Телеграф\" в районните съдилища в България. Най-много минават под дъгата в София и Варна. За последните няколко години в Софийския районен съд са образувани 12 дела, като три от тях са висящи, а три от молбите за смяна на пола са били отхвърлени. В морската столица са регистрирани 7 случая на промяна на пола. Молбите на всички да станат от жена мъж и обратно са уважени. Две са делата в Стара Загора, а едно в Хасково. Според неправителствени организации обаче броят на българите, сменили пола си, е далеч по-голям. Първата такава операция у нас е направена през 1992 година в Кърджали. Смяната на пол не е лесна. Самият процес може да надхвърли 2 години, твърдят лекари. Тарифите са между 5000 и 12 хиляди евро.", "date": "2018.02.09", "title": "16 българи са сменили пола си у нас за 4 години - най-много минават под дъгата във Варна"}
{"url": "http://standartnews.com/balgariya/neno_dimov_razoblichi_zelenite_v_evropa_ima_natsionalni_parkove_sas_ski_pisti_i_liftove-368157.html", "text": "Пример за ски туризъм е известният курорт Кицбюел, където има 179 км писти и 46 лифта, припомни министърът на околната среда и водите Нено Димов пред \"Фокус\". Той коментира, че за последните два сезона в Европа са построени 274 лифтови съоръжения. „Има национални паркове, в които има не една, а много ски зони. Например в Националния парк Меркантур във Франция има 9 ски курорта, в които има общо 640 км писти и 125 лифта. Тоест това е в рамките на национален парк. Другият национален парк, който мога да дам за пример, е Националния парк „Хое Тауерн\", който се намира в Австрия, в австрийски национален парк. Там има 33 ски курорта, 837 км писти, 264 ски лифта. Той посочи също, че Румъния в момента подготвя много сериозен проект за развитие на ски туризъм, а Сърбия и Словения също усилено развиват ски курортите си. Нашите съседни държави правят всичко възможно да привличат зимния турист, който да има добри условия за зимен спорт, а у нас има организации, които всячески пречат страната ни да стане ски дестинация и да развием нашия потенциал, заяви Димов. Според него това тотално противоречи на националния интерес, който в края на краищата е българите да имат по-високи доходи, да развиваме икономиката си и туризмът и да се намери баланса между икономическото развитие и опазването на природата.", "date": "2018.02.09", "title": "Нено Димов разобличи Зелените: В Европа има национални паркове със ски писти и лифтове"}
{"url": "http://standartnews.com/balgariya/kola_pomlya_zhena_i_dete_na_ul_cherkovna-368161.html", "text": "Възрастна жена и дете са били блъснати от лек автомобил на ул. „Черковна\", съобщиха от пресцентъра на МВР. Сигналът за пътния инцидент е подаден малко след 16.30 часа днес. По първоначални данни, на ул. \"Черковна\" в столицата лек автомобил е блъснал възрастна жена и дете, които не са пресичали на пешеходна пътека. Пострадалите са закарани в болнично заведение. Извършва се оглед, на място е и водачът на колата. Продължава работата по установяване на причините за инцидента.", "date": "2018.02.09", "title": "Кола помля жена и дете на ул. \"Черковна\""}
{"url": "http://standartnews.com/balgariya/mvnr_osadi_teroristichnata_ataka_v_bengazi-368166.html", "text": "Министерството на външните работи категорично осъжда терористичното нападение, извършено днес срещу мирни граждани в либийския град Бенгази. Това съобщиха от пресцентъра на МВнР. „Този пореден варварски акт, извършен на свято за мюсюлманите място по време на петъчната молитва, е красноречиво доказателство относно необходимостта от намирането на правилен подход за противодействие на тероризма и изкореняване на екстремистката идеология, която го вдъхновява\", се посочва в позицията на МВнР. Според Министерството подобни актове на насилие още един път потвърждават спешната необходимост от постигането на реален напредък в политическия процес на национално помирение и изграждането на легитимни действащи институции в страната под егидата на ООН. От МВнР изразяват своята съпричастност към страданията на близките на десетките жертви и пострадали и изразяват подкрепа за усилията под егидата на специалния пратеник на ООН - Гасан Саламе за трайно стабилизиране на страната.", "date": "2018.02.09", "title": "МВнР осъди терористичната атака в Бенгази"}
{"url": "http://standartnews.com/balgariya/klimatolog_valezhite_prez_uikenda_shte_pokriyat_normata_za_fevruari-368138.html", "text": "Валежите, които ще паднат през следващите 2-3 дни, ще покрият месечната норма за февруари. Това каза в ефира на Нова тв климатологът доц. Георги Рачев. Дъжд ще завали в събота привечер. Очаква се в някои части от страната той да премине в сняг. В Северна България дори ще се образува снежна покривка от 5-6 см. Валежите ще започнат да спират в неделя вечер. В понеделник вече няма да вали почти никъде. Температурите ще започнат да се повишават. „Вероятно малък Сечко ще се окаже малък Печко\", пошегува се доц. Рачев. И добави, че тази зима е една от най-топлите от 2000 г. насам.", "date": "2018.02.09", "title": "Климатолог: Валежите през уикенда ще покрият нормата за февруари"}
{"url": "http://standartnews.com/balgariya/prof_kantardzhiev_gripat_oshte_ne_e_minal_tryabva_mnogo_da_se_vnimava-368136.html", "text": "Пикът мина, но самият грип още не е, предупреди пред NOVA проф. Тодор Кантарджиев от Центъра по заразни и паразитни болести. „В момента има над 120 000 болни от грип, от тях има най-малко 10-15, които са засягане на нервната система, състоянието е много тежко; има най-малко 100, които са с тежка дихателна недостатъчност и пневмония. Грипът е сериозно заболяване\", посочи Кантарджиев. Очаква се до 3-4 седмици да отшуми. На въпрос може ли да повтори грипът проф. Кантарджиев посочи: „В момента повечето хора боледуват от грип B, а от него не можеш да повториш, но може друга вирусна инфекция или грип А в рамките на един сезон да те повтори. Много рядко, но много неприятно\", допълни специалистът. След преболедуване трябва един месец да се внимава много. Ако след една инфекция дойде друга, тя преминава тежко, посочи още Кантарджиев. \"Много рядко грипната инфекция минава много тежко. Когато състоянието се променя в рамките на часове, тогава има инфекция или на белите дробове, или на мозъка\", допълни той.", "date": "2018.02.09", "title": "Проф. Кантарджиев: Грипът още не е минал, трябва много да се внимава"}
{"url": "http://standartnews.com/balgariya/zmiyskata_otrova_ubiva_s_20_vida_toksini-368129.html", "text": "„Не хапи ръката, която ти е давала хляб и ласка\", защото „никой не ти дължи нищо\". Тези думи са част от писмо на един баща към дъщеря. Но нито родителят, нито детето са случайни, тъй като говорим за Зигмунд и Анна Фройд – най-малкото дете, тръгнало по стъпките на именития си татко. Странно, но в онези времена явно е било прието последните наставления и съвети за живота, които родителят дава на своето дете, да бъдат предадени под формата на писмо. Нещо безкрайно смислено, защото винаги можеш да прерочетеш написаното и по този начин никога да не го забравяш. Даже може да се каже, че дори и от онзи свят родителят е сигурен, че отрочето му няма да се отклони от правия път и да забрави всичко онова, на което е било учено с търпение и много любов. По същия начин послание на своята дъщеря оставя и Чарли Чаплин. Последното изречение, което той отправя към нея, е: „Аз не бях ангел, но доколкото можах, се стремях да бъда човек. Опитай и ти\". Думи, в които е добре да вникнем, за да се опитаме да променим бъдещето си към по-добро. Но въпреки, че на думи се стремим към светлата бъднина, ние отдавна престанахме да пазим грижливо човещината у нас. Това се доказва от агресивната мания за доминантност, показност и какво ли още не. Днес се стремим да получим всичко, което искаме, на всяка цена. Дори безценните неща в живота вече са остойностени, благодарение на „упорит труд\" в тази пагубна посока. За нас е по-важно да подхранваме своето свръх его, отколкото нормалните човешки взаимоотношения. Разбира се, хората, страдащи от този род проблеми на личността, едва ли биха прочели трудовете на Анна Фройд, за да разберат що е то Аз-ът. Същият, който тя Далеч по-интересно е обаче интерпретирането на защитните механизми на Аз-а от именитата психоложка, разделени в няколко типа защита. Един от тях заслужава по-особено внимание, вероятно защото би могъл да ни помогне да разберем държанието на голяма част от българите. А именно пасивно–агресивното поведение, обяснено като защитен механизъм, изразяващ се като индиректна агресия към другите или към себе си. Въпросното е предизвикано от провали в живота, отлагане или различни заболявания. Все неща, за които всеки сам си е виновен (поне в повечето случаи). Някога е съществувала цивилизация, наречена Черноморска Атлантида, създала най-висшето познание за миналото, дори и за сега. Водеща сила в микенската, гръцката и тракийската митологии, та дори и в някои сегашни, е женското изначалие (планетата Гея). Точно женственото в човека описва Анна Фройд. А до колко наследниците на тази епохална цивилизация са реалност или не, то ние сами ще разберем в своето самоунищожение. Висшата форма на природата е женствеността, охарактеризирана чрез утробата – елемент от психологията и парапсихологията – недостъпен за всеки ум. Дори красотата на тракийката, населявала нашите земи, е изобразена в творбите на Майстора. Но когато на една тракийка се сложи елементарна татуировка на някое от рамената, тя често превръща Аз-а във финансов роб на самата себе си. По-точно казано – парите правят пари, тъй като това, което не сме били в миналото, няма да бъдем и в бъдещето. Но само парите могат да ни направят по-висши в това акуло-финансово колабиращо общество. Изобразено чрез психологията на Анна Фройд – това е самоубийството на жената Аз, непритежаваща нищо в своето мислене - нито майка, нито сестра, дъщеря, нито родствен корен, вечно желаеща смъртта. Заобикаляща се с хора около себе си, опитали да се потопят в сатанински ритуал и в същото време егоистични и опитващи се да „лапат\" всичко в живота. Спрямо теорията на Ницше – „нисши зомби\". Та като говорим за тази философия, нека я „подплатим\" с факти – реални, но в нереално време. Години назад познавах един добър човек, който си имаше метреса. Той й беше купил жилище, кола и за нейно и негово нещастие – мобилен телефон. Това прекрасно същество с бяла кожа и татуировка на рамото беше задоволено с всичко. Нямаше нещо, което да не притежава. Но в един злощастен за нея ден, дрогирана от сводника си (похват, масово прилаган с цел по-големи печалби в този „бизнес отрасъл\"), тя, вместо да звънне на спонсора си от своя телефон, го направила от този на сводника. А когато събитията се навързали и, разбира се, превърнали в невъзможни, тя обяснила на своя олигарх: „Моята любов струва пари и преминава през ръкостискането\". През тези години на тази „недоносена\" любов аз много често пътувах до Истанбул и неколкратно я засичах там. Години по-късно отново я видях в много скъп хотел в Женева (за нещастие ми стана ясно, че посещението не е било свързано с новата женевска конференция). Така отново на повърхността изплува „болезненият\" въпрос за ценностната система на нежния пол и Свръх-Аз-а им, за който всичко е пари. Но както е казал Ницше: „Да се срамуваш от своята безнравственост е първото стъпало от стълбата, на върха на която ще се срамуваш от своята нравственост\". Жалко само, че вече сме достигнали такова деградило ниво, че едва ли бихме се засрамили от нещо. Все пак модерният демократичен свят в крайна сметка успя да ни „убеди\", че не съществува нищо неестествено, макар и да е неморално. Пример за това е пресен случай на хранително отравяне, за щастие случило много далеч от България. Разбира се, до колко нормално е е друг въпрос. Но това е принудило над 50 човека да се озоват в различни болници в Южна Африка. Инцидентът се случил в провинция Източен Кейп. Пациентите, сред които е имало и деца, получили диария, повръщане, главоболие и стомашни спазми след консумацията на контаминираното месо. Смята се, че страданията им са последица от смъртоносната отрова на змията, която се е установила в плътта на животното. Както е известно, отровата на кобрите съдържа постсинаптични невротоксини, които се разпространяват бързо в кръвообращението на жертвата, причинявайки респираторна недостатъчност и в крайна сметка - смърт. Но по-важното в този случай е до каква степен токсините могат да застрашат човешкия живот, макар попаднали в организма индиректно. Змийската отрова може да съдържа двадесет или повече вида токсини, продукт на наномикози, нанопаразити и нанобактерии. Невротоксините се абсорбират бързо в кръвния поток, поради което и успяват да предизвикат почти веднага негативни животозастрашаващи последици. Освен всичко останало, при такъв тип натравяне не е изключено и развитие на инфекция на кръвта. Тя е известна също като сепсис, което е много сериозно медицинско състояние, изискващо бързо лечение. Основната причина за него е попадането на инфекциозен организъм в кръвта, което може да се случи по много различни начини. За това и Ние ще споменем най-честите. На първо място са бактериалните. Пневмонията, инфекции на пикочните пътища, менингит могат много лесно да доведат до сепсис, ако не се лекуват и менажират правилно. Вирусните и гъбични инфекции също са в състояние да навлязат в кръвообращението и по този начин да предизвикат това състояние. Цитомегаловирусът, херпес симплекс и други са известни вирусни причини за сепсис. Кандидата пък е най-честата причина от гъбичен произход, предизвикваща инфекция на кръвта. Хроничните заболявания също се явяват реална заплаха за развитие на сепсис. Това е така, защото те затрудняват имунната система и й пречат да изпълнява своята основна функция - борба с инфекциите. Диабетът, цирозата на черния дроб са типични примери за хронични заболявания, които намаляват защитата на организма срещу болестите. А когато инфекциите са агресивни и не могат да бъдат контролирани с антибиотици или други медикаменти, рискът от „нахлуването\" им в кръвообращението е в пъти по-голям. Проблемът произтича не само от неяснотата  дали организмът ще успее с помощта на лекарската намеса да се справи, но и в това какви биха били последствията за него. Но, както казва Бернар Вербер: „Забележи къде се цели твоят противник, често това е неговото слабо място\"", "date": "2018.02.09", "title": "Змийската отрова убива с 20 вида токсини"}
{"url": "http://standartnews.com/balgariya/posleden_slanchev_i_mek_den-368109.html", "text": "И днес времето ще се задържи меко за зимата преди очакваните валежи и застудяване през уикенда. На сутринта облачността ще намалее до предимно ясно време. Минимални температури между 0 и 5 градуса. През деня ще преобладава слънчево време с временни увеличения на облачността. Ще духа до умерен вятър от запад-северозапад. Максимални температури между 10 и 15 градуса. Атмосферното налягане слабо ще се повиши и ще бъде близко до средното за месеца.", "date": "2018.02.09", "title": "Последен слънчев и мек ден"}
