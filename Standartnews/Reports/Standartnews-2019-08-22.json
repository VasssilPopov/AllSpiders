{"url": "https://www.standartnews.com/sport/barsa-iska-neymar-pod-naem-399867.html", "text": "Опитите на Барселона да вземе отново най-скъпия футболист в историята Неймар продължават. Според испанския El Mundo Deportivo, каталунският клуб ще отправи ново предложение към ПСЖ за бразилската звезда. От \"Камп Ноу\" искат да вземат струващия на парижани 222 млн. евро нападател под наем, но не за една, а за две години. В договора естествено ще има и задължителна откупна клауза. \r\nБарса щe плаща и двата сезона преотстъпване на Неймар. Сумата ще е повече от 8,5 млн. евро, които испанците ще получат от Филипе Коутиньо, който отиде тази седмица в Байерн (Мюнхен) по подобна схема. \r\nСпоред последните информации от ПСЖ са отхвърлили офертата на каталунците за наем на Неймар за един сезон, тъй като ръководството не е сигурно, че Барселона може да купи нападателя следващото лято с еднократно плащане. \r\nВ Париж не искат трансферната цена да се разделя на траншове, но двугодишен наем ще даде време на на каталунците да съберат необходимия финансов ресурс. Преговорите за бразилеца остават отворени и досегашните разговори между Барса и ПСЖ показват, че двете страни имат интерес да намерят точка на сближаване. Неймар е искан и от Реал Мадрид, но футболиста обяви, че предпочита да се завърне на \"Камп Ноу\". Междувременно стана ясно, че вече са поръчани фланелки за феновете на Барса с името на Неймар. Докато чака развитие по казуса нападателя постна кадри от спечелената с негово участие олимпийска титла от Бразилия на игрите в Рио 2016.", "date": "2019.08.21", "title": "Барса иска Неймар под наем"}
{"url": "https://www.standartnews.com/sport/v-levski-potreseni-ot-intsidenta-399872.html", "text": "Ръководството и служителите на ПФК Левски АД са потресени от инцидента, разиграл се посред бял ден на територията на стадион „Георги Аспарухов“ на 21 август. \"Нашият колега Цветан Вълчев беше жестоко пребит от непознати засега лица и в момента е в болница, където се полагат всички необходими грижи за стабилизирането му. Сигурни сме, че служителите на реда ще извършат всички необходими действия, за да открият извършителите и подбудителите на този позорен и варварски акт. Уверени сме, че Цветан ще се възстанови бързо и ще бъде отново сред нас скоро!, пише в официалната позиция на ПФК Левски АД. Междувременно от МВР също излязоха с официална позиция по случая. „Криминалисти изясняват обстоятелствата около инцидент, станал тази сутрин. Около 9.30 часа в полицията бил получен сигнал, че в района на стадион „Виваком Арена - Георги Аспарухов“, 38-годишен мъж бил нападнат от двама непознати, които му нанесли побой и се оттеглили в неизвестна посока\", обявиха от МВР.", "date": "2019.08.21", "title": "В Левски потресени от инцидента"}
{"url": "https://standartnews.com/kultura/izleze-noviyat-treylr-za-rambo-5-399852.html", "text": "Първият пълен трейлър за „Рамбо 5“ дебютира онлайн. Силвестър Сталоун спази обещанието си и пусна видеото първо в своя Инстаграм, след което клипът беше качен и в YouTube канала на „Lionsgate“. В трейлъра виждаме още повече екшън, стрелба и експлозии. „Най-накрая се върнах у дома, за да защитя единственото семейство, което някога съм познавал. Аз съм единственият, който й е останал. Тя се прибира. Ти го започна, но аз ще го завърша. Ще те разкъсам.“, казва Рамбо във видеото. Екшън героят ще трябва да спаси може би последният близък човек, който има – дъщерята на стар приятел. Сценарият е на Слай и Мат Сирулник. Режисьор е Ейдриън Грънбърг. „Рамбо 5: Последна кръв“ тръгва на големия екран на 20 септември.", "date": "2019.08.21", "title": "Излезе новият трейлър за „Рамбо 5“"}
{"url": "https://standartnews.com/svyat/afera-s-ekoprodukti-pogubi-fermer-v-sashch-399881.html", "text": "Мозъкът на аферата с екопродукти, която медиите определят като най-голямата, се самоуби в затвора, съобщава БГНЕС. На 122 месеца затвор в щата Айова бе осъден 60-годишния фермер Ранди Констант. Той е признат за виновен за това, че от 2010 г. до 2017 г. е продавал „екологично чисти продукти“, които всъщност са били произвеждани при използването на пестициди. Според експерт по съдебна медицина смъртта на осъдения във федералния затвор е настъпила в резултат при „самопричинена ситуация“. Не се уточняват детайли за края на Констант.", "date": "2019.08.21", "title": "Афера с екопродукти погуби фермер в САЩ"}
{"url": "https://www.standartnews.com/sport/ministr-kralev-shche-poseti-arda-arena-399871.html", "text": "Министърът на младежта и спорта Красен Кралев ще посети стадион \"АРЕНА АРДА\" в Кърджали в петък (23-ти август), разкриха днес от ръководството на тима от Кърджали. Според последната информация в 10,30 часа Кралев ще се срещне с шефовете на ПФК Арда, както и с отговорните лица, изготвили проекта за допълнително модернизиране на стадиона. След разговор с премиера Бойко Борисов в София в началото на месец август, ръководството на клуба пое ангажимент да бъдат представени подробно плановете за подобряване на спортното съоръжение, за да няма спекулации относно отпускането на финансови средства. \r\nСрещата в Кърджали е цел да се намери справедливо решение за финансиране на клуба, каквото получават всички останали тимове от Първа професионална лига, като разходите по реновирането ще бъдат оптимизирани максимално. \r\nПокани за срещата в Кърджали имат още министър-председателят Бойко Борисов и министърът на финансите Владислав Горанов. По-късно през деня е и мача Арда - Черно море. \r\nСпортно-техническата новина от клуба е, че от днес ПФК Арда се разделя с футболиста Венцислав Бенгюзов. Двете страни разтрогнаха по взаимно съгласие. Ръководството на клуба изказва благодарност към Бенгюзов за приноса му в борбата за влизане в Първа лига и му пожелава успех в неговата бъдеща кариера.", "date": "2019.08.21", "title": "Министър Кралев ще посети \"Арда Арена\""}
{"url": "https://www.standartnews.com/sport/prebitiyat-sluzhitel-na-levski-e-ss-schupen-na-4-mesta-cherep-399876.html", "text": "Има опасност за живота на служителя на Левски Цветан Вълчев, който бе жестоко пребит от двама души с железа пред Герена днес. След направените му изследвания в УМБАЛ-Царица Йоана ИСУЛ се оказа, че травмите му са изключително тежки. Мъжът има три големи дупки в главата, счупени ребра, а също така има други травми, които притесняват лекарите. Има съмнение, че тилната кост на Вълчев е счупена. \r\nПървият удар е бил именно там, като е бил изключително силен. \"Това е опит за убийство\", коментирали лекарите пред близките и колегите на Вълчев, които се намират в болницата, съобщи Sportal. Мъжът, който вече е в съзнание, е минал ядрено-магнитен резонанс, показал, че черепът му е счупен на четири места.  \"Вълчев е с множество травми и опасност за живота\", коментира за Sportal д-р Фани Цуракова от \"УМБАЛ \"Царица Йоана-ИСУЛ\". Тя обяви, че има забрана от директора да прави повече коментари за случилото се. Причините за безмилостния побой все още не са ясни, като МВР излезе с официално съобщение за случилото се: \"Криминалисти изясняват обстоятелствата около инцидент, станал тази сутрин. Около 9.30 часа в полицията бил получен сигнал, че в района на стадион \"Виваком Арена- Георги Аспарухов\", 38- годишен мъж бил нападнат от двама непознати, които му нанесли побой и се оттеглили в неизвестна посока. Пострадалият е транспортиран в болнично заведение за оказване на медицинска помощ. Предприети са действия по установяване на всички обстоятелства около случилото се и издирване на нападателите\".  ", "date": "2019.08.21", "title": "Пребитият от Левски е със счупен на 4 места череп"}
{"url": "https://www.standartnews.com/sport/kalyari-prati-despodov-v-krotone-399873.html", "text": "Италианският елитен Каляри е преотстъпил българския национал и Футболист номер 1 на 2018 година за България Кирил Десподов на втородивизионния Кротоне за предстоящия сезон, разкри \"Скай Спорт Италия\". 22-годишният Десподов беше привлечен на \"Сардиния Арена\" от ЦСКА-София през януарския трансферен прозорец на 2019-а, но през пролетта заради контузии и незадоволителна форма не успя да се утвърди в състава, като записа едва 101 игрови минути в четири срещи на тима.  Българинът се очаква да бъде на разположение на старши треньора Джовани Стропа за първия мач от първенството на втория ешелон срещу Козенца като домакин в събота.", "date": "2019.08.21", "title": "Каляри прати Десподов в Кротоне"}
{"url": "https://standartnews.com/svyat/germaniya-ne-iska-rusiya-na-sreshchite-na-g-7-399904.html", "text": "Правителството на Германия обяви, че не е съгласно с възстановяване на членството на Русия в Групата на най-развитите индустриални страни, както предлагат президентите на Франция и САЩ, предадоха ДПА и ТАСС. Говорителят на правителството в Берлин Щефен Зайберт припомни, че през 2014 г. седемте най-развити икономики са решили да отстранят Русия от групата заради незаконната анексия на Крим и нейната политическа и военна подкрепа за сепаратистите в Източна Украйна. \"И двете причини са още налице\", подчерта той. Следователно мотивът за връщането е отстъпване от предходните позиции на страните членки в Г-7. Зайберт добави, че ако Москва изрази готовност да промени позицията си към конфликта в Украйна, страните от Г-7 ще обсъдят въпроса за възстановяване на нейното членство.", "date": "2019.08.21", "title": "Германия не иска Русия на срещите на Г-7"}
{"url": "https://standartnews.com/kultura/obyavikha-matritsata-4-matritsata-4-399849.html", "text": "„Матрицата 4“ ще се случи, обявиха от „Variety“. Лана Уашовски ще напише сценария и ще режисира новото продължение, а Киану Рийвс и Кари-Ан Мос ще се завърнат в култовите си роли на Нео и Тринити. Новината бе съобщена от президента на „Warner Bros.“ Тоби Емерих. „С Лана нямаме търпение да се върнем обратно в „Матрицата“. Тя е истински визионер – креативен и оригинален режисьор – и сме развълнувани, че именно тя ще създаде тази нова глава от света на „Матрицата“, заяви Емерих. Според източници се очаква снимките  да започнат още в началото на 2020-а. От „Warner Bros.“ от известно време се опитват да стартират дейности по продължението на култовата поредица, но досега нямаха възможност заради проблеми с правата. Напоследък Рийвс отново завладя световното кино с филми като „Джон Уик 3“ и „Играта на играчките 4“, което явно е мотивирало в студиото да запретнат ръкавите и да решат проблема по-бързо. Сценарият на Уашовски също е впечатлил шефовете от „Warner Bros.“, което е качило емоциите. Няма обявени подробности относно сюжета на филма и засега не е ясно какво ще се случи с героя Морфей. Говори се, че в ролята, в която бе блестящият Лорънс Фишбърн, ще се превъплъти по-млад актьор. Оригиналната трилогия събра 1, 6 милиарда в световния боксофис. И трите филма са дело на сестрите Уашовски. Дебютната лента наскоро отпразнува 20-та си годишнина и ограничен брой кино салони в Америка отбелязаха случая, като я върнаха на големия екран.", "date": "2019.08.21", "title": "Обявиха „Матрицата 4“"}
{"url": "https://standartnews.com/svyat/germanski-pravitelstven-samolet-pak-s-povreda-399900.html", "text": ". Правителственият самолет Airbus A340, с който германският външен министър Хайко Маас трябваше да излети за Москва, се оказва повреден. Ръководителят на германската дипломация отлетя за преговорите със Сергей Лавров с резервния самолет А310, съобщава „Шпигел“. Изданието отбелязва, че самолетът е имал проблем с хидравликата. За да се избегне забавянето, министърът и делегацията са излетели със самолет на ВВС на ФРГ, който се използва за транспортирането на военнослужещи. В съобщението се казва, че Маас е излетял по разписание. \r\n \r\nИнцидентите, свързани с технически проблеми, не са рядкост за германския правителствен авиопарк. За последната половин години Маас беше принуден пет пъти да сменя самолетите. \r\n \r\nПоследният подобен инцидент беше преди седмица. На път за Ню Йорк технически проблеми бяха открити на два летателни апарата – първо в Берлин, а след това и при зареждането с гориво в Рейкявик. \r\n \r\nНай-известният случай беше със самолета на канцлера Ангела Меркел. Той се случи на 29 ноември миналата година, когато нейният самолет на път за Аржентина загуби връзка с наземните служби и се върна на летището. В крайна сметка канцлерът излетя за Южна Америка с редовен полет. \r\n  \r\n ", "date": "2019.08.21", "title": "Германски правителствен самолет пак с повреда"}
{"url": "https://www.standartnews.com/sport/ivet-lalova-s-pobeda-i-na-200-m-v-bursa-399902.html", "text": "Ивет Лалова спечели и спринта на 200 м по време на Супер лигата на клубното първенство на Турция в Бурса, съобщава bgathletic.com. Бягащата за ЕНКА българка се наложи на 200 м с постижение от 23.02 сек (+1.0 м/сек), изпреварвайки конкурентките си с над секунда. Мизгин Ай (Фенербахче) стана втора с 24.10 сек. В първия ден на надпреварата Ивет стана първа на 100 м, а щафетата на ЕНКА на 4х100 м с Лалова на последен пост беше декласирана. В спринта на 200 м при мъжете се наложи световният и европейски шампион в дисциплината Рамил Гулиев, който бяга за Фенербахче. Той изпревари само с 0.01 сек съперника си от ЕНКА Джак Али Харви – 20.91 сек срещу 20.92 сек. Вчера също стотна подели първите двама на 100 м. В по-късата дистанция Гулиев беше надбяган от другият ямаец, носещ екипа на Турция, в редиците на ЕНКА Енмре Зафер Бърнс – 10.03 сек срещу 10.04 сек.", "date": "2019.08.21", "title": "Ивет Лалова с победа и на 200 м в Бурса"}
{"url": "https://standartnews.com/svyat/s-280-kmch-i-s-otvorena-vrata-khvrchi-yaponski-vlak-399903.html", "text": "Неприятно преживяване са имали над 340 пътници, пътували с високоскоростен влак, който е развил 280 километра в час и се е движил с отворена врата. Инцидентът се е случил с един от влаковете Шинкансен, известни с високите си стандарти за безопасност. Операторът е заявил, че става дума за човешка грешка. Никой не е пострадал. \r\n \r\nВлакът, пътуващ за Токио, е трябвало да спре аварийно в тунел  след като машинистът е бил алармиран, че има отворена врата в едно от купетата. Според компанията, вината е на служителя, забравил да заключи вратата преди потегляне. Япония се смята за пионер в технологията за високоскоростни влакове. Освен всичко друго, влаковете разполагат с аварийна система, която автоматично намалява скоростта в случай на земетресение.", "date": "2019.08.21", "title": "С 280 км/ч и с отворена врата хвърчи японски влак"}
{"url": "https://www.standartnews.com/sport/na-fabrini-mu-domchnya-za-rumniya-399892.html", "text": "Италианската звезда на ЦСКА ще напусне клуба в същата посока като Божидар Чорбаджийски, който облече фланелката на Стяуа. Диего също ще се озове в Букурещ, но ще играе за столичния съперник, Динамо. Именно срещу Динамо, \"червените\" успяха да спечелят подписа на полузащитника, но ето, че в крайна сметка той ще заиграе там макар и под наем. Фабрини помолил да се завърне в северната ни съседка понеже не успял да се аклиматизира към условията у нас. Италианецът пристигна в ЦСКА в началото на лятото и ето, че още преди края му, клубът и футболистът ще се разделят. Много от \"червените\" фенове сподлеиха в социланите мрежи, че това може би беше топ трансфера за сезона.  Добрата новина за \"червените\" е че появилите се слухове около напускането на другото лятно попълнение Денис Давидов, се оказаха неверни. За съжаление на младия руснак му липсват игровите минути и макар и да впечатли в контролите не се знае как ще стъпи в първенството, когато му бъде даден шанс.  ", "date": "2019.08.21", "title": "На Фабрини му домъчня за Румъния"}
{"url": "https://standartnews.com/svyat/khilyadi-ptitsi-udareni-ot-gradushka-v-sashch-399879.html", "text": "Силен дъжд от градушка уби хиляди патици, пеликани и корморани, намиращи се близо до езеро в Монтана, САЩ. Департаментът за риба, дива природа и паркове в Монтана съобщи в изявление, че силна буря от градушка е ударила Голямото езеро, близо до малкото село Молт (САЩ). В допълнение към унищожените култури, счупените прозорци и броните на леките коли, биолозите съобщават и за смъртта на повече от 11 000 птици. \"Биолозите от отдел за риба, дива природа и паркове в Монтана, които тази седмица отидоха до езерото, събраха мъртвите патици и взеха птиците със счупени крила, счупени черепи, вътрешни наранявания и други травми\", се казва в публикуваното съобщение от 16 август. Местен жител съобщи, че по време на бурята, градушка с размер на бейзболна топка е падали от небето. Местните метеорологични доклади за времето показват, че ветровете са били със скорост около 70 км / ч. Според биологът Джъстин Пог от 20-30% от птиците в това езеро с площ 1600 хектара са убити от градушката. Сред животните, които по време на наблюдаването му все още са били живи: патици, пеликани и корморани, забелязал признаци на нараняване. Според него много от тях няма да преживеят тези травми. Биологът е на мнение, че засега това не е отрицателен знак. \"Езерото все още е пълно и покрито с все още живи птици, които са в добро здраве. Животът продължава\", каза той.", "date": "2019.08.21", "title": "Хиляди птици ударени от градушка в САЩ"}
{"url": "https://standartnews.com/svyat/sled-brekzit-kholandsko-parti-za-sbogom-399906.html", "text": "Ако Великобритания напусне Европейския съюз, както е предвидено на 31 октомври, холандците ще й помахат приятелски за сбогом с гигантско парти от другата страна на Северно море, предават ДПА и Асошиейтед прес. \r\n \r\nВъв Facebook се организира инициативата  \"Нека да проследим Брекзит от плажа\" Партито ще се състои в Вайк ан Зее и е привлякло вниманието на 56 хиляди потребители, като 7600 са заявили твърдо участие. \r\n \r\n\"Това ще бъде едно симпатично сбогуване с приятел, който тръгва на вълнуваща, но не особено благоразумна авантюра\", заявява инициаторът на партито Рон Тукук. \r\n \r\nНа изпроводяк ще се сервират специалитети от цяла Европа - холандски чипсове, френско и германско вино, с които да се замези докато \"Великобритания се изправя пред закриването си\". \r\n \r\nОрганизаторите търсят състав, който да свири подходяща музика за събитието. Потребителите подсказват и най-удачните евъргрийни за случая от рода на \"Go Your Own Way\" На \"Флийтуд Мак\", I Want to Break Free\" на \"Куин\", \"Hello\" на Адел и др. \r\n \r\nБританският премиер Борис Джонсън твърдо обеща да спази крайния срок 31 октомври за Брекзита, независимо от това дали ще бъде постигната или не сделка за напускането на ЕС.", "date": "2019.08.21", "title": "След Брекзит холандско парти за сбогом"}
{"url": "https://standartnews.com/sport/barsa-iska-neymar-pod-naem-399867.html", "text": "Опитите на Барселона да вземе отново най-скъпия футболист в историята Неймар продължават. Според испанския El Mundo Deportivo, каталунският клуб ще отправи ново предложение към ПСЖ за бразилската звезда. От \"Камп Ноу\" искат да вземат струващия на парижани 222 млн. евро нападател под наем, но не за една, а за две години. В договора естествено ще има и задължителна откупна клауза. \r\nБарса щe плаща и двата сезона преотстъпване на Неймар. Сумата ще е повече от 8,5 млн. евро, които испанците ще получат от Филипе Коутиньо, който отиде тази седмица в Байерн (Мюнхен) по подобна схема. \r\nСпоред последните информации от ПСЖ са отхвърлили офертата на каталунците за наем на Неймар за един сезон, тъй като ръководството не е сигурно, че Барселона може да купи нападателя следващото лято с еднократно плащане. \r\nВ Париж не искат трансферната цена да се разделя на траншове, но двугодишен наем ще даде време на на каталунците да съберат необходимия финансов ресурс. Преговорите за бразилеца остават отворени и досегашните разговори между Барса и ПСЖ показват, че двете страни имат интерес да намерят точка на сближаване. Неймар е искан и от Реал Мадрид, но футболиста обяви, че предпочита да се завърне на \"Камп Ноу\". Междувременно стана ясно, че вече са поръчани фланелки за феновете на Барса с името на Неймар. Докато чака развитие по казуса нападателя постна кадри от спечелената с негово участие олимпийска титла от Бразилия на игрите в Рио 2016.", "date": "2019.08.21", "title": "Барса иска Неймар под наем"}
{"url": "https://standartnews.com/regionalni/imash-poshcha-ot-atanasovskoto-ezero-399861.html", "text": "\r\n  След миналогодишния успех на ателието „Имаш поща“ и тази година Българска фондация \"Биоразнообразие\" кани малки и големи ентусиасти в пространството „симБиотично“, за да зарадват своите близки и приятели с ръчно изработена картичка от Атанасовско езеро. Всеки участник ще може да сътвори свой личен спомен от Бургас и солниците и да го изпрати чрез импровизираната поща в „симБиотично“ (от БФБ ще се погрижат писмата да се изпратят по-късно чрез Български пощи АД). \r\n  Ателието, което ще се проведе на 22 август от 18 часа, е подходящо за деца и за възрастни. Таксата за участие е 5 лв.  и включва арт-материали, пликове и марки, както и безплатен вход за „симБиотично“. Ателието „Имаш поща“  е част от лятната програма на пространството на Атанасовско езеро и има за цел да привлече нови приятели както на „симБиотично“, така и на розовото езеро. \r\n  Арт- пространството \"СимБиотично“ е разположено в района на Бургаските солници, на 200 м от басейните с луга и кал. До тук се стига лесно с велосипед или пеша от Морската градина. Има и електробусчета, които тръгват от бариерата на паркинга на Капани, припомнят за улеснение на участниците организаторите.", "date": "2019.08.21", "title": "\"Имаш поща\" от Атанасовското езеро"}
{"url": "https://standartnews.com/regionalni/ansambl-pirin-s-uchastie-na-festival-v-grtsiya-399897.html", "text": "Емблемата на Пиринския край ансамбъл „Пирин“ ще представи творчеството си в Амфиполи, Гърция.  На 24 и 25  август артистите ще представят българския фолклор по време на Двудневен трансграничен фестивал в Амфиполи. Фестивалът е под наслов „Традиции, танци, музика и култура! През месец май тази година Благоевград бе домакин на Международния фестивал. Той цели да представи богатото културно наследство на България и Гърция с изпълнение на традиционни и за двете държави фолклорни песни, танци и игри. Фестивалът  се реализира по проект „Интегриране на трансграничното значение на историческите и археологически ценности на България и Гърция в една устойчива тематична туристическа дестинация”, с акроним „Култура без граници“.   Ансамбъл ”Пирин” е изнесъл близо 8000 концерта пред повече от 6 милиона зрители и слушатели у нас в почти 70 страни по всички континенти на света. Благоевградските музиканти, солисти и танцьори са гастролирали на десетки световноизвестни сцени и са изправяли на крака публиката в най-големите градове.", "date": "2019.08.21", "title": "Ансамбъл „Пирин“ с участие на фестивал в Гърция"}
{"url": "https://standartnews.com/regionalni/zakritiyat-baseyn-v-blagoevgrad-otvarya-vrati-prez-septemvri-399901.html", "text": "Цялостната профилактика  на закрития плувен басейн в Благоевград, част от СК „Пирин“, ще бъде удължена с около една седмица. Това се налага поради технически причини. Активната спортно-тренировъчна дейност и посещенията ще бъдат възстановени в началото на месец септември. Профилактиката се извършва ежегодно, а целта е да се осигури точна и безаварийна работа на поддържаните системи. В плувния басейн тренират стотици деца плувци, в него се провеждат и редица престижни състезания. Басейнът е с олимпийски размери, а температурата на водата се поддържа около 27 градуса.", "date": "2019.08.21", "title": "Закритият басейн в Благоевград отваря врати през септември"}
{"url": "https://standartnews.com/regionalni/lyatno-kino-v-blagoevgrad-399899.html", "text": "Благоевград и Кинематограф вече имат авантюра със зимните ни киновечери, а сега връзката преминава на следващ етап – лятно кино под звездите пред Операта! Благоевград и Кинематограф ще танцуват танца си на площад Македония под формата на прожекции на най-новите и добри къси български и чуждестранни филми в жанра на късото кино през Август и Септември. Преоткрийте благоевградските вечери с чашка култура на открито и я споделете с други любители на младото ни филмово изкуство. Заповядайте на 23 Август в 21:00 часа, среща под звездите! Вход свободен!", "date": "2019.08.21", "title": "Лятно кино в Благоевград"}
{"url": "https://standartnews.com/regionalni/asfaltirat-obshchinski-ptishcha-v-ardinsko-399893.html", "text": "Продължава ремонтът и пълното обновяване на общинските пътища в Ардинско. Кметът на общината Ресми Мурад провери лично ремонтните работи и полагането на асфалт за махала към кметство Голобрад. Заедно с него бяха заместникът му Изет Шабан, председателят на Общинския съвет Сезгин Байрям и кметът на Голобрад Шабан Местанов. Нова асфалтова настилка бе положена и в централната махала на село Рибарци. Ремонтните дейности на пътните отсечки са финансирани от капиталовите разходи на община Ардино. „Това е събитие за нас. От няколко десетилетия чакахме да се асфалтират черните пътища между махалите“, заявиха жителите на Рибарци . Община Ардино продължава да прави инвестиции в малките населени места. Осигурено е редовно сметосъбиране, поставени са допълнителни контейнери на възлови места. Асфалтират се междуселищни пътища. Във всяко едно село има улично осветление.", "date": "2019.08.21", "title": "Асфалтират общински пътища  в Ардинско"}
{"url": "https://standartnews.com/regionalni/vasko-vasilev-otkriva-kontsertna-zala-v-stara-zagora-399877.html", "text": "\r\n   С концерт на виртуозния цигулар Васко Василев на 19 ноември ще бъде отрита обновената концертна зала в Стара Загора. Всички билети са били  продадени още преди 3 три месеца, само два часа след обявяване на концерта. \r\n Концертната зала се намира в едеалния център на града на партерния етажв бившия синдикален дом и отдавна плачеше за ремонт. \r\n „Пусковият срок е 26 октомври, но се надяваме, че до края на септември да приключим с всички дейности“, увериха от фирмата-изпълнител пред електронния сайг долап.бг. Обновяването е с общински средства и струва малко над 3, 3 млн. лв. \r\n  След реновирането залата ще бъде мултифункционалността с общ капацитет 521 места. На партерното ниво амфитеатралните седалки с телескопично прибиране и ще могат да се прибират в далечния край от сцената. Така ще се освобождава хоризонталната част на залата, за да се използва за изложения, конференции, презентации, балове и други увеселения. Залата предлага и улеснения за трудноподвижни хора в инвалидни колички. При наличие на такива зрители първите два реда на подвижните седалки нямало да се поставят, за да се освободят 11 места за трудно подвижни хора. За достъпа им до сцената пък ще се ползва подвижна платформа по западното стълбище при гримьорните, чрез отворената нова врата към фоайето. \r\n  За добрата акустика назалата изпълнителите са монтирали облицовка от декоративни гипсови панели за звукоразпръскване, акустични панели и цокъл от фиброциментови плоскости до 2 м височина.  \r\n  Фоайетата на втория етаж ще предлагат възможности за обособяване на информационни кътове  и за презентации, за галерии с постоянни и временни изложби и др. Съществуващите керамични пана във фоайетата са запазени и ще се реставрират. Монтирани са окачени тавани с вградени осветителни тела.", "date": "2019.08.21", "title": "Васко Василев открива концертна зала в Стара Загора"}
{"url": "https://standartnews.com/sport/ministr-kralev-shche-poseti-arda-arena-399871.html", "text": "Министърът на младежта и спорта Красен Кралев ще посети стадион \"АРЕНА АРДА\" в Кърджали в петък (23-ти август), разкриха днес от ръководството на тима от Кърджали. Според последната информация в 10,30 часа Кралев ще се срещне с шефовете на ПФК Арда, както и с отговорните лица, изготвили проекта за допълнително модернизиране на стадиона. След разговор с премиера Бойко Борисов в София в началото на месец август, ръководството на клуба пое ангажимент да бъдат представени подробно плановете за подобряване на спортното съоръжение, за да няма спекулации относно отпускането на финансови средства. \r\nСрещата в Кърджали е цел да се намери справедливо решение за финансиране на клуба, каквото получават всички останали тимове от Първа професионална лига, като разходите по реновирането ще бъдат оптимизирани максимално. \r\nПокани за срещата в Кърджали имат още министър-председателят Бойко Борисов и министърът на финансите Владислав Горанов. По-късно през деня е и мача Арда - Черно море. \r\nСпортно-техническата новина от клуба е, че от днес ПФК Арда се разделя с футболиста Венцислав Бенгюзов. Двете страни разтрогнаха по взаимно съгласие. Ръководството на клуба изказва благодарност към Бенгюзов за приноса му в борбата за влизане в Първа лига и му пожелава успех в неговата бъдеща кариера.", "date": "2019.08.21", "title": "Министър Кралев ще посети \"Арда Арена\""}
{"url": "https://standartnews.com/sport/v-levski-potreseni-ot-intsidenta-399872.html", "text": "Ръководството и служителите на ПФК Левски АД са потресени от инцидента, разиграл се посред бял ден на територията на стадион „Георги Аспарухов“ на 21 август. \"Нашият колега Цветан Вълчев беше жестоко пребит от непознати засега лица и в момента е в болница, където се полагат всички необходими грижи за стабилизирането му. Сигурни сме, че служителите на реда ще извършат всички необходими действия, за да открият извършителите и подбудителите на този позорен и варварски акт. Уверени сме, че Цветан ще се възстанови бързо и ще бъде отново сред нас скоро!, пише в официалната позиция на ПФК Левски АД. Междувременно от МВР също излязоха с официална позиция по случая. „Криминалисти изясняват обстоятелствата около инцидент, станал тази сутрин. Около 9.30 часа в полицията бил получен сигнал, че в района на стадион „Виваком Арена - Георги Аспарухов“, 38-годишен мъж бил нападнат от двама непознати, които му нанесли побой и се оттеглили в неизвестна посока\", обявиха от МВР.", "date": "2019.08.21", "title": "В Левски потресени от инцидента"}
{"url": "https://standartnews.com/sport/kalyari-prati-despodov-v-krotone-399873.html", "text": "Италианският елитен Каляри е преотстъпил българския национал и Футболист номер 1 на 2018 година за България Кирил Десподов на втородивизионния Кротоне за предстоящия сезон, разкри \"Скай Спорт Италия\". 22-годишният Десподов беше привлечен на \"Сардиния Арена\" от ЦСКА-София през януарския трансферен прозорец на 2019-а, но през пролетта заради контузии и незадоволителна форма не успя да се утвърди в състава, като записа едва 101 игрови минути в четири срещи на тима.  Българинът се очаква да бъде на разположение на старши треньора Джовани Стропа за първия мач от първенството на втория ешелон срещу Козенца като домакин в събота.", "date": "2019.08.21", "title": "Каляри прати Десподов в Кротоне"}
{"url": "https://standartnews.com/sport/ivet-lalova-s-pobeda-i-na-200-m-v-bursa-399902.html", "text": "Ивет Лалова спечели и спринта на 200 м по време на Супер лигата на клубното първенство на Турция в Бурса, съобщава bgathletic.com. Бягащата за ЕНКА българка се наложи на 200 м с постижение от 23.02 сек (+1.0 м/сек), изпреварвайки конкурентките си с над секунда. Мизгин Ай (Фенербахче) стана втора с 24.10 сек. В първия ден на надпреварата Ивет стана първа на 100 м, а щафетата на ЕНКА на 4х100 м с Лалова на последен пост беше декласирана. В спринта на 200 м при мъжете се наложи световният и европейски шампион в дисциплината Рамил Гулиев, който бяга за Фенербахче. Той изпревари само с 0.01 сек съперника си от ЕНКА Джак Али Харви – 20.91 сек срещу 20.92 сек. Вчера също стотна подели първите двама на 100 м. В по-късата дистанция Гулиев беше надбяган от другият ямаец, носещ екипа на Турция, в редиците на ЕНКА Енмре Зафер Бърнс – 10.03 сек срещу 10.04 сек.", "date": "2019.08.21", "title": "Ивет Лалова с победа и на 200 м в Бурса"}
{"url": "https://standartnews.com/sport/prebitiyat-sluzhitel-na-levski-e-ss-schupen-na-4-mesta-cherep-399876.html", "text": "Има опасност за живота на служителя на Левски Цветан Вълчев, който бе жестоко пребит от двама души с железа пред Герена днес. След направените му изследвания в УМБАЛ-Царица Йоана ИСУЛ се оказа, че травмите му са изключително тежки. Мъжът има три големи дупки в главата, счупени ребра, а също така има други травми, които притесняват лекарите. Има съмнение, че тилната кост на Вълчев е счупена. \r\nПървият удар е бил именно там, като е бил изключително силен. \"Това е опит за убийство\", коментирали лекарите пред близките и колегите на Вълчев, които се намират в болницата, съобщи Sportal. Мъжът, който вече е в съзнание, е минал ядрено-магнитен резонанс, показал, че черепът му е счупен на четири места.  \"Вълчев е с множество травми и опасност за живота\", коментира за Sportal д-р Фани Цуракова от \"УМБАЛ \"Царица Йоана-ИСУЛ\". Тя обяви, че има забрана от директора да прави повече коментари за случилото се. Причините за безмилостния побой все още не са ясни, като МВР излезе с официално съобщение за случилото се: \"Криминалисти изясняват обстоятелствата около инцидент, станал тази сутрин. Около 9.30 часа в полицията бил получен сигнал, че в района на стадион \"Виваком Арена- Георги Аспарухов\", 38- годишен мъж бил нападнат от двама непознати, които му нанесли побой и се оттеглили в неизвестна посока. Пострадалият е транспортиран в болнично заведение за оказване на медицинска помощ. Предприети са действия по установяване на всички обстоятелства около случилото се и издирване на нападателите\".  ", "date": "2019.08.21", "title": "Пребитият от Левски е със счупен на 4 места череп"}
{"url": "https://standartnews.com/svyat/petima-ubiti-pri-svada-zaradi-bulka-399855.html", "text": "Петима души бяха убити, а осем ранени при свада между две семейства в югоизточния турски окръг Диаберкир, съобщава турската частна телевизия НТВ. \r\n \r\nПовод за свадата, която бързо прераснала във въоръжено насилие, било завръщането на младоженка в бащиния й дом. \r\n \r\nРазправията се е разразила между две семейства в село Гьокчетевек, след като бащата на младата булка Гюлшен я прибрал обратно в дома си. \r\n \r\nСемейството на младоженеца обаче отишло да я търси и така се стигнало до конфликта. В подкрепа на семейството на булката се включила и трета фамилия, а нейни членове са сред жертвите на престрелката. \r\n \r\nРанените са приети за лечение в местни болници.", "date": "2019.08.21", "title": "Петима убити при свада заради булка"}
{"url": "https://standartnews.com/svyat/kanyat-rusiya-na-sreshchata-na-g-7-prez-2020-g-399841.html", "text": "Американският президент Доналд Тръмп е приел предложението на френския държавен глава Еманюел Макрон да покани Русия на срещата на върха на Г-7 през 2020 година в САЩ и, както се очаква, този въпрос ще бъде повдигнат на форума на „голямата седморка“ през тази седмица в Биариц, съобщи в „Туитър“ журналистката от CNN Кайли Атууд, позовавайки се на източници в американската администрация, предава РИА Новости. По-рано Тръмп заяви, че няма да възрази срещу завръщането на Русия в групата на седемте водещи страни и възобновяването на работата на тази група във формат Г-8. По думите на Атууд, високопоставен източник от Белия Дом е съобщил, че в хода на телефонен разговор, състоял се във вторник, Тръмп и Макрон са се съгласили, че Русия трябва да бъде поканена на срещата на Г-7 догодина. При това журналистът отбелязва, че идеята е била на президента на Франция. На уточняващ въпрос, планирали се в хода на преговорите лидерите на двете страни да обсъдят хипотетично превръщане на Г-7 в Г-8, Путин заяви, че Москва не си го поставя „като самоцел“. Русия спря да бъде част от срещата на седемте водещи страни по света след събитията в Крим и Украйна през 2014 година.", "date": "2019.08.21", "title": "Канят Русия на срещата на Г-7 през 2020 г."}
{"url": "https://standartnews.com/sport/na-fabrini-mu-domchnya-za-rumniya-399892.html", "text": "Италианската звезда на ЦСКА ще напусне клуба в същата посока като Божидар Чорбаджийски, който облече фланелката на Стяуа. Диего също ще се озове в Букурещ, но ще играе за столичния съперник, Динамо. Именно срещу Динамо, \"червените\" успяха да спечелят подписа на полузащитника, но ето, че в крайна сметка той ще заиграе там макар и под наем. Фабрини помолил да се завърне в северната ни съседка понеже не успял да се аклиматизира към условията у нас. Италианецът пристигна в ЦСКА в началото на лятото и ето, че още преди края му, клубът и футболистът ще се разделят. Много от \"червените\" фенове сподлеиха в социланите мрежи, че това може би беше топ трансфера за сезона.  Добрата новина за \"червените\" е че появилите се слухове около напускането на другото лятно попълнение Денис Давидов, се оказаха неверни. За съжаление на младия руснак му липсват игровите минути и макар и да впечатли в контролите не се знае как ще стъпи в първенството, когато му бъде даден шанс.  ", "date": "2019.08.21", "title": "На Фабрини му домъчня за Румъния"}
{"url": "https://standartnews.com/svyat/rekordno-topene-na-ledovete-v-grenlandiya-399859.html", "text": "Освен в международните отношения, Гренландия предизвиква тревоги и в научните среди. Изследователи търсят причините за бързото топене на ледовете на огромния остров. Това лято са отчетени рекордни жеги и невиждано досега топене на гигантската ледена покривка. Само за 5 дни са изчезнали над 58 милиарда тона лед. Това е с 40 милиарда повече от средните стойности за този период от годината.", "date": "2019.08.21", "title": "Рекордно топене на ледовете в Гренландия"}
{"url": "https://standartnews.com/svyat/beleznitsi-za-spetsprokuror-v-severna-makedaniya-399869.html", "text": "Спецполицаи арестуваха ръководителя на Специалната прокуратура на Северна Македония Катица Янева. Малко след 14:00 часа тя бе изведена от дома й. Арестът е извършен по искане на прокуратурата на страната. Преди това полицаите извършиха обиск на дома на Катица Янева в скопския квартал \"Козле\". Разследващите ще извършат обиск и в офисите на Катица Янева и след това ще бъде изправена пред съдия. Вчера тя даде и първите си показания по аферата \"Реке\". По-късно през деня се очаква и извънредна пресконференция на главния прокурор на страната Любомир Йовевски, заедно в прокурорката Лиляна Спасовска и ръководителят на Прокуратурата за борба срещу организираната престъпност Вилма Русковска. В средата на месец юли стана ясно, че македонският олигарх Орце Камчев, който е разследван за пране на пари, злоупотреба с власт и участие в организирана престъпна група е бил рекетиран от двама души Боян Йовановски - Боки 13 и Зоран Милевски - Зоки Кичеец. Те са му поискали 8 млн. евро, за да спре разследването срещу него. Камчев е дал 1.5 млн. евро в брой на двамата. Йовановски и Милевски, в разпространени аудио записи твърдят, че ще уредят въпроса на Камчев с помощта на Катица Янева. Йордан /Орце/ Камчев беше предложен за почетен консул на страната ни миналата година, но властите в Скопие не подкрепиха тази идея.", "date": "2019.08.21", "title": "Белезници за спецпрокурор в Северна Македония"}
{"url": "https://standartnews.com/biznes/petkova-aets-belene-shche-se-stroi-ot-investitorite-399842.html", "text": "Стратегическите инвеститори са тези, които ще строят АЕЦ „Белене“, обясни министърът на енергетиката Теменужка Петкова в сутрешния блок на бТВ. „13 компании подадоха заявления за участие в процедурата за стратегически инвеститори за АЕЦ „Белене“. Според мен това е наистина сериозен интерес. Процедурата за избор на стратегически инвеститор беше разработена в дълъг период от време. Ние много обмисляхме какви точно фази и етапи трябва да съдържа тя, тъй като съгласно решението на Парламента този проект трябва да се реализира на пазарен принцип, без предоставяне на държавна гаранция, без предоставяне на корпоративна гаранция и без сключване на дългосрочни договори за изкупуване на електрическа енергия“, посочи Петкова. „Не изключвам Китай и Русия да се обединят по време на процедурите. Това не е изключено“, каза още Теменужка Петкова по повод съобщението, че фирмите от двете държави искат да има държавно участие в проекта. Те не са съгласни АЕЦ „Белене да се реализира изцяло на пазарен принцип. По думите ѝ за да бъде един такъв проект възможен, всички тези предпоставки по отношение на неговата икономическа жизнеспособност трябва да са налице. „Това наложи в процедурата за избор на стратегически инвеститор да бъде дадена възможност и на други компании, които искат да придобият миноритарен дял и да сключат договори за изкупуване на електрическа енергия. Тези 13 заявления включват кандидати във всеки един спектър на процедурата“, добави министърът. „Стратегическите инвеститори са тези, които ще строят АЕЦ „Белене“. По отношение на миноритарните участници и нежелаещите на сключат договор за изкупуване на електрическа енергия процедурата предвижда да бъде дадена възможност определените за стратегически инвеститори да водят преговори със всяка една от тези компании, които са заявили такъв интерес до момента“, каза още тя. Приятно изненадана съм, че се появиха български консорциуми за участие в проекта за АЕЦ „Белене“, похвали се Петкова. „Ние не успяхме да направим сериозна кампания сред българския бизнес, сред българските консуматори на електрическа енергия. Това е приятна изненада, защото все пак и българските компании дават определени заявки за участието в този проект“, каза тя. „На този етап ми е рано да дам детайли за тези консорциуми и съответно за компаниите, които участват в тях. Има комисия, която е назначена с моя заповед, в тази комисия са включени експерти от Български енергиен холдинг, Националната електрическа компания, Министерство на енергетиката, електроенергиен системен оператор, те ще направят анализ на заявките, които са подадени от страна на кандидатите за стратегически инвеститори и ще имаме повече информация“, добави още енергийният министър. „Всички постъпили документи са запечатани, комисията от вчера започна работа по отделни заявления. Срокът за работа на комисията по отношения на заявленията и изготвянето на така наречената кратка листа от потенциални кандидати за стратегически инвеститор към този момент трябва да приключи в срок до 90 дни. В рамките на тези дни не успеем да се справим с тази задача, ние ще удължим срока. Но аз смятам ,че експертите ще се справят:, допълни още Петкова. Министърът на енергетиката уточни, че това не са офертите, а са заявленията за участие в проекта. Над 3 млрд. лева са разходите до момента за АЕЦ „Белене“, каза Петкова. „В АЕЦ проекта ние ще участваме с оборудването, което е българско“, добави тя. По думите и парламентът е определил, че не се предвижда гаранция, както и договори за изкупуване на електрическа енергия. „Ние се движим в рамките на тези параметри, които българският парламент е определил. Параметрите, в които се движим, са: без държавна гаранция, без корпоративна и без договор за изкупуване на електрическа енергия“, заяви тя. Петкова каза още, че министърът на енергетиката е длъжен на всеки етап от процедурата да информира българският парламент. „В хода на процедурата аз ще информирам българския парламент“, категорична бе Петкова. Площадката на АЕЦ „Белене“ е абсолютно сигурна от сеизмична гледна точка, каза Петкова „Всичко това, което се обяснява като рискове, са едни силно преувеличени тези на определени хора“, заяви Петкова. Тя добави, че е видяла анализите и проверките, направени от БАН през годините, като в тях няма информация за нередности. „В тези анализи се твърди, че площадката на АЕЦ „Белене“ е една от възможно най-спокойните зони в страната в сеизмично отношение“, подчерта енергийният министър. По думите и реакторите за енергийният източник са на самата площадка. „Те са там от 2017 година, когато бяха доставени. Съхраняват се така, както предвиждат инструкциите за заводните производители“, обясни тя.", "date": "2019.08.21", "title": "Петкова: АЕЦ Белене ще се строи от инвеститорите"}
{"url": "https://standartnews.com/biznes/erp-sever-investira-polovin-milion-leva-vv-varnenska-oblast-399935.html", "text": "През последните два месеца Електроразпределение Север реализира проекти за обновяване на съоръженията от електроразпределителната мрежа на територията на област Варна. Вложените средства в размер на половин милион лева ще гарантират по-голяма сигурност на електрозахранването на 1300 домакинства и фирми в градовете Девня и Долни Чифлик и селата Осеново, Тутраканци, Хаброво, Аврен и Чернево. Извършените реконструкции по мрежите средно и ниско напрежение са част от направление в инвестиционната и ремонтната програма на електроразпределителната компания с фокус към обновяване на съоръженията в малките населени места. В рамките на реализираните проекти бяха подменени над 120 стълба и повече от 28 хиляди метра кабели и усукани изолирани проводници. Рехабилитацията и поддръжката на мрежата е целогодишна дейност, с която ЕРП Север цели предотвратяване на повреди и постоянно повишаване на качеството на електрозахранването.  ", "date": "2019.08.21", "title": "ЕРП Север инвестира половин милион лева във Варненска област"}
