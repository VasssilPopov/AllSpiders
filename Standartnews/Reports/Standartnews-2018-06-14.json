{"url": "http://standartnews.com/lyubopitno/kompyutrite_lenovo_legion_sazdadeni_za_geymari-372615.html", "text": "Новите лаптопи Lenovo Legion са създадени за геймърите, които постоянно са в движение и обичат да пътуват без много багаж. Представете си какво е усещането да изгаряш от очакване да излезе най-новата любима игра, но да те очаква важна среща същия ден. Вместо да носиш два лаптопа в една чанта, Lenovo Legion Y730 и Y530 съчетават две машини в едно елегантно решение, като безпроблемно преминават от работен в игрови режим. Лаптопите Lenovo Legion Y730 са направени от прецизно обработен алуминий, с изтънчен метален цвят. Екранът (full HD IPS) е кантиран със супер тънка рамка. Гарвановочерният Lenovo Legion Y530 пък е с фин, но предизвикателен капак, с елегантна подсветка, излъчвана от буквата „О\" в емблемата на Legion. Благодарение на изтънчения дизайн на новите лаптопи геймърите вече няма да се безпокоят от евентуалните укорителни погледи на бизнес срещи. Изчистеният и изтънчен дизайн на лаптопа Lenovo Legion Y530 По-тънки, по-леки и по-елегантни от преди, новите лаптопи са идеални за хората, които искат да се съсредоточат върху играта си, дори и когато са на публично място, вместо да обезпокояват минувачите със силната светлина, излъчвана от типичната геймърска машина. Вместо това, лаптопите Lenovo Legion Y730 и Y530 осигуряват на геймърите елегантно прикритие, което им позволява да пътуват и да играят дискретно. В комбинация с подсилената раница Lenovo Y Gaming1 със специално отделение за лаптоп, оборудването ви ще е в безопасност във всяко време от денонощието. 100% сигурно охлаждане Понятието „преносимост\" не винаги означава огромни вентилатори и лошо охлаждане. След многобройни тестове за постигане на по-добро охлаждане, Lenovo изобретяват двуканалната охлаждаща система с допълнителни странични отвори и специални перки, вградени в новите лаптопи на Lenovo Legion. Така въздушният поток се подобрява с 16%, а температурите на системите за охлаждане – с 10% спрямо предшествениците. Резултатът – по-ефективно охлаждане и тиха като шепот работа на машините. Потопете се в изумителни гледки и звуци И двата лаптопа се справят безпроблемно с едни от най-ресурсоемките игри в момента. Те са оборудвани с видеокарти NVIDIA® GeForce® до GTX 1050 Ti, най-новите процесори Intel® Core™ i7 до осмо поколение и Windows® 10. Клавиатурите им са с време за реакция под 1 мс и гарантират мигновено предимство в състезанията. Опционалните екрани 144Hz full HD IPS не само предлагат по-висока скорост на осъвременяване на дисплея за по-добро визуално преживяване, както и намалено замъгляване, но и по-тънки предни лайсни с по-ярки панели с 300 NIT-а за по-живи и изключително детайни образи. Lenovo Legion Y730 е първият геймърски лаптоп в света с аудио система Dolby Atmos®, която осигурява спиращо дъха преживяване за потребителя. С нея се потапяте в богатата и дълбока атмосфера на играта. Новият лаптоп Lenovo Legion Y530 по подразбиране поддържа Dolby Audio™, което осигурява силен и ясен звук. В комбинация с кристално ясната картина, новите лаптопи гарантират ненадминато цялостно геймърско преживяване. Lenovo Legion Y530 е базовата опция, а по-луксозният лаптоп Y730 предлага още по-мощно преживяване на 17-инчов или 15-инчов екран с опционална овърклокната памет CORSAIR® DDR4 от 16GB. Lenovo Legion Y730 е първият геймърски лаптоп в света с клавиатура CORSAIR iCUE® RGB с подсветка и системно осветление с шест специално разработени макро „Y\" клавиша за допълнителни опции за настройка на над 16 милиона цветови комбинации. Преносимост – Lenovo Legion C730 и C530 Lenovo Legion C730 и C530 са разработени специално за запалените геймъри, които се нуждаят от лек и портативен форм фактор, но не са готови да жертват ползите на настолния компютър. Новите cubes, решени в преносимо 19L лаптоп шаси в метално-сив цвят, са по-компактни и по-леки от своите предшественици. Така можете да носите машината си буквално навсякъде. Всички цветове на дъгата С удобната си вградена дръжка лесно преносимите cubes могат да бъдат безпроблемно транспортирани от дома ви до къщата на приятел за поредния нощен геймърски маратон. Напълно прозрачният горен панел осигурява поглед към сърцето на машината – лесно виждате опционалното RGB системно осветление със зашеметяващ набор от цветове на C-730 или червеното LED системно осветление на C530 – с възможност за пълна персонализация благодарение на Lenovo Vantage. Компактен, но мощен Не се подлъгвайте от малките му размери. Lenovo Legion C530 е основната геймърска машина под Windows 10, предлагана на по-конкурентна цена, а C730 е с една стъпка по-нагоре и предоставя на потребителя премиум характеристики. Lenovo Legion C730 е с видеокарти NVIDIA GeForce GTX 1060, най-новите процесори Intel Core i7 до осмо поколение и опционална овърклокната памет CORSAIR DDR4 от 32GB. Машината е компактна, но мощна – готова да ви даде едно могъщо VR-ready геймърско преживяване. Насладете се на безмерни светове, изпълнени с живот, детайли с най-висока точност и ярки, скорострелни рефлекси. Dolby Atmos на Lenovo Legion C730 и C530 осигурява въздействащ звук3, който потапя геймърите още по-дълбоко в атмосферата. Новите cubes са снабдени и с двуканална вентилационна система за по-добро охлаждане и непрекъсната игра. Две кули мощ – Lenovo Legion T730 и T530 Lenovo Legion T730 и T530 са в центъра на геймърската инсталация. С изящния си дизайн, събран в 28L шаси, гарвановочерният Lenovo Legion T530 е със същата елегантна текстура като лаптопа Y530. Lenovo Legion T530 е с червена светлина зад вентилационните отвори, а Lenovo Legion T730 е с външно и вътрешно RBG системно осветление, поместено зад прозрачен страничен капак, разкриващ машината отвътре. Овърклокинг VR-Ready машините, работещи под Windows 10, с лекота се справят дори и с най-тежките ААА игри и с най-графично интензивните приложения. Те са с видеокарти до NVIDIA GeForce GTX 1060, най-новите процесори Intel Core i7 до осмо поколение. Извлечете максимума от своя Lenovo Legion T730 и доминирайте противника с опционалната овърклокната 32GB CORSAIR DDR4 CORSAIR VENGEANCE® памет и със сторидж до 512GB PCIe RAID 0 SSD или 2TB SATA HDD Overclock on the Lenovo Legion T730 Благодарение на дълбокия, динамичен звук, осигурен от Dolby Atmos3 на новите Tower Lenovo Legion, можете да чуете стъпките на врага преди всеки друг и така да си осигурите тактическо предимство, още преди да е настъпил ударът.  А когато играта се разгорещи, опционалното течно охлаждане Asetek® на Lenovo Legion T730 предлага надеждно и тихо разсейване на топлината за още по-голяма стабилност, по-гладка игра и по-нисък системен шум. Изхвърлете инструментите Новите Tower предлагат лесно ъпгрейдване в даден бъдещ момент, и то без никакви инструменти. Само с едно натискане на бутона можете да имате най-новата видеокарта или памет – без тулбокос или флашлайт. Аксесоари за още по-невероятно преживяване Съчетайте новите Tower с гейминг монитор от Lenovo Legion, слушалки, прецизна клавиатура и мишка. Независимо дали търсите най-високите настройки за излъчване на видеа с професионално качество или геймърски лаптоп, създаден, за да ви осигури предимство пред конкуренцията, модерният геймър ще намери точния баланс между елегантен екстериор и епично геймърско преживяване с новото портфолио на Lenovo Legion. LENOVO и LENOVO LEGION са запазени марки на Lenovo. Intel и Intel Core са запазени марки на Intel Corporation и нейните дъщерни дружества в САЩ и/или в други държави. WINDOWS е запазена марка на Microsoft Corporation. NVIDIA и GEFORCE са запазени марки на NVIDIA Corporation. Dolby, Dolby Atmos и Dolby Audio са запазени марки на Dolby Laboratories. CORSAIR, iCUE и VENGEANCE са регистрирани запазени марки на CORSAIR в САЩ и/или в други държави. ASETEK е запазена марка на Asetek Danmark A/S. Всички останали запазени марки са собственост на съответните им собственици. ©2018, Lenovo Group Limited.", "date": "2018.06.13", "title": "Компютрите Lenovo Legion™ създадени за геймъри"}
{"url": "http://standartnews.com/mneniya/nagradata_za_kachestvo_e_golyamo_priznanie_za_zet_i_em_prayvit_ko-372630.html", "text": "- Огромен успех и признание за моята компания, за мен лично, както и за всички служители на „Зет и Ем Прайвит Ко\". Работата с два световни концерна - германския Тисен Круп и японския Хитачи, толкова еднакви от една страна и в същото време толкова различни като манталитет, като начин на правене на бизнес, е едно изключително предизвикателство за нас. Изисква се непрекъсната мисловна дейност, непрекъсната концентрация от страна на персонала на „Зет и ЕМ\", както в България, така и в офисите в Скопие, Македония, за което мога само да им благодаря. В същото време този успех би бил немислим без дългогодишните ни клиенти, партньори и приятели от минодобивните предприятия, където тежката ни техника работи в непрекъснат режим, 24 часа в денонощието. Или без строителните компании, залагащи все по-често на японското и германското качество. А това, че премиерът връчи лично тази награда, прави признанието още по-високо. - С Тисен Круп работим от средата на 90-те години, времето в което започна реализация на първите сериозни проекти в минно-добивната индустрия в България. Големите минни предприятия, като „Елаците МЕД\", „Асарел Медет\" и др. започнаха да правят сериозни инвестиции за нови технологии и машини, а германската компания се оказа изключително гъвкава и съвместно с нашите минни компании осъществихме знакови проекти в рудодобива. Пиков момент в дейността ни се оказа въвеждането през 2008 г. на циклично-поточна технология за извоз на откривка, изключително модерен за времето си проект, надхвърлящ 80 мил. долара. С Хитачи нещата бяха по-различни. Разбираемо, като за съвместна дейност със световен концерн от Япония, бяхме проучвани повече от 18 месеца. После нещата си дойдоха на мястото. Веднъж спечелиш ли доверието им, правиш бизнеса с тях с удоволствие! И непрекъснато има какво да научиш. - Определено има ръст в последните години. Всъщност работата в двата сектора е доста различна. Миннодобивните предприятия не бяха засегнати така силно от икономическите кризи през годините, те произвеждат борсов продукт, цената на който се определя на Лондонската метална борса. Още от края на 90-те години, след като бяха приватизирани, изградиха силни мениджърски екипи, с тях оттогава се работеше по „западен\" образец, правеха се планови, дългосрочни инвестиции в съвременни технологии и машини. В момента е същото, има приемственост, чуждестранните ни контрагенти работят с удоволствие с мениджмънта на тези предприятия, има взаимни уважение и респект. Строителството претърпя доста сътресения, тук и инвестициите в скъпа техника нямаше как да бъдат направени дългосрочно поради несигурността на пазара. За щастие, през последните няколко години ситуацията се промени в положителна посока, голяма част от сделките се финансират и по европейски програми. - Този проблем при нас в частност се забелязва в последните няколко години. Неприятното е, че се задълбочава все повече. Липсата на подготвени кадри най–вероятно ще се превърне проблем номер 1 за бизнеса като цяло и ще влияе негативно на икономическия растеж. Безспорен факт, който всички знаем, е, че образованието в момента не отговаря на нуждите на бизнеса, а практическото обучение във висшите училища и университети е формално. Ето защо този проблем се представя от бизнеса все по–остро пред изпълнителната и законодателната власт, а и трудовото законодателство следва да се осъвремени, тъй като безспорно вече е неефективно. Ето защо частните компании следва да работят в разбирателство с местната власт и правителството за решаване на проблема с кадрите. - Определено има бум при строителните машини, както Вие правилно го формулирате. Наличието на нови проекти, строителството на магистралите, финансирането на множество разнообразни проекти и програми в области като регионално и градско развитие, предоставено от ЕС, изведнъж \"отвориха\" пазара на строителна техника. В този сегмент бизнесът е различен от минния: работи се с много клиенти - големи и малки предприятия и фирми, стойността на машините, респективно сделките, е по-ниска, оборотите - по-малки, а ангажиментите са същите като  при \"тежките\" машини. От Хитачи оказваха голям натиск да развием този бизнес в България и Македония извън \"коронната\" ни дисциплина – минния бизнес. За щастие резултатите не закъсняха и говорят сами по себе си. - Засега, като краен резултат - в България. Въпреки че организацията и правенето на бизнес в чужбина е голямо предизвикателство. Трудно е, но когато има резултати, удоволствието е двойно, поне за мен. Очакванията за Средноазиатските пазари бяха изключително високи, но някои неща не се случиха. В същото време в Македония, където започнахме с по-малки очаквания, бизнесът върви в правилна посока, самата бизнес среда в последно време се променя положително. В тази връзка имам усещането, че там предстоят добри дни за моята македонска компания и изобщо за страната като цяло, особено ако се ускори процеса на влизането й в ЕС. А и там не съществува проблемът с липса на подготвени кадри, който коментирахме преди малко. - На пръв поглед изглежда, че това са диаметрално противоположни занимания, но всъщност не е съвсем така. Опровержението на тази теза може да се види в Шоурума ни, където тежките машини \"съжителстват\" хармонично с произведения на изкуството: големите маслени платна на Светлин Русев от цикъла му \"Моление за чашата\", каменните картини на Маестрото (масло върху камък) \"Христос\", \"Апостол\", \"Момиче\", както и великолепните скулптури на Валентин Старчев. И двамата - и Светлин, и Старчев, бяха озарени от тази идея, признаваха, че замисълът е великолепен и се наслаждаваха на собствените си произведения в \"необичайна\" среда. В същото време контрагентите ни от Хитачи са на мнение, че това е най-изисканият Шоурум на японския гигант в цяла Европа. Мнението им е еднозначно и с удоволствие посещават България и поради този факт.", "date": "2018.06.13", "title": "Наградата за качество е голямо признание за Зет и Ем Прайвит Ко."}
{"url": "http://standartnews.com/lyubopitno/zelenchutsite_shte_namaleyat_zaradi_globalnoto_zatoplyane-372597.html", "text": "Вследствие на глобалното затопляне зеленчуците ще се срещат по-рядко навсякъде на нашата планета, ако не бъдат отгледани по-резистентни видове зеленчуци, предупредиха учени, цитирани от Франс прес. Повишаването на температурите с 4 градуса Целзий, което е очаквано през 2100 г., в случай че глобалното затопляне продължи със същите темпове, ще намали реколтите със средно 31,5 процента, сочат резултатите от изследване. С по-топлия въздух и по-малките водни ресурси може да се обясни това намаляване с близо една трета на реколтите от зеленчуци, които са от съществено значение за здравословното хранене. Южна Европа и обширни територии от Африка и Южна Азия могат да бъдат засегнати. За да стигнат до тези заключения, учените анализирали резултатите от 174 изследвания за влиянието на околната среда върху реколтите и съдържанието на хранителни вещества в зеленчуците от 1975 г. \"За пръв път събрахме всички доказателства за влиянието на климатичните промени върху реколтите и качеството на зеленчуците\", поясни Алън Дангур от Лондонския институт по хигиена и тропическа медицина. „Анализът ни показва, че ако тенденцията се запази, климатичните промени значително ще намалят наличието на тези важни храни по света. Трябва да се вземат спешни мерки, включително да се подкрепи по-резистентното към климатичните промени земеделие\". Резултатите показват, че ако температурите се повишат с 4 градуса Целзий до края на този век, вероятността тези четири големи износители на царевица да имат няколко поредни лоши години ще е 86-процентна.", "date": "2018.06.13", "title": "Зеленчуците ще намалеят заради глобалното затопляне"}
{"url": "http://standartnews.com/svyat/es_otpusna_1_mlrd_evro_na_ukrayna-372627.html", "text": "В сряда Европейският парламент одобри макрофинансов заем в размер от 1 млрд. евро, който трябва да помогне на Украйна да покрие част от недостига си на външно финансиране за периода 2018 – 2019 г. Евродепутатите одобриха предложение от Европейската комисия за предоставяне на допълнителен пакет макрофинансова помощ за Киев, което представлява извънреден инструмент, насочен към преодоляването на сериозни финансови затруднения в държави извън ЕС. Поради опасения относно темпото на реформите и борбата срещу корупцията в страната евродепутатите настояха ЕП, Съветът и Комисията да излязат с общо изявление относно условията, които Украйна трябва да изпълни. В изявлението, приложено към решението, се подчертава като предварително условие за отпускане на заема, че Украйна трябва да зачита ефективните демократични механизми включително многопартийната парламентарна система, правовата държава и човешките права. Помощите от ЕС трябва да помогнат за намаляването на бедността и създаването на работни места в Украйна. Евродепутатите настояват заемът да бъде обвързан с напредъка в борбата срещу корупцията и най-вече с изграждането на специален съд, който да съответства на препоръките на Венецианската комисия на Съвета на Европа. Комисията и Европейската служба за външна дейност трябва да следят по време на целия процес за изпълнението на условията и да направят публични заключенията си. В случай, че тези условия не са изпълнени, Комисията следва временно да прекрати или отмени изплащането, отбелязват евродепутатите. Резолюцията беше подкрепена с 527 гласа „за\", 124 „против\" и 29 „въздържали се\".", "date": "2018.06.13", "title": "ЕС отпусна 1 млрд. евро на Украйна"}
{"url": "http://standartnews.com/sport/selektsionerat_na_iran_skochi_na_nayk_zaradi_obuvki-372600.html", "text": "Селекционерът на иранския национален отбор по футбол Карлош Кейрос нападна американската компания \"Найк\", която е отказала да достави обувки на тима му във връзка с международни икономически санкции. \"Имайки предвид санкциите, наложени от САЩ и във връзка с това, че ние сме американска компания, \"Найк\" няма да достави футболни обувки на иранския национален отбор\", се казва в становище на компанията. Кейрос първо поиска \"Найк\" да поднесе официалните си извинения, а след това заяви, че тимът му ще се обърне за помощ към ФИФА в този казус. \"Това ще бъде дори момент на мотивация за нас. Последното съобщение от страна на \"Найк\", по моята гледна точка, беше ненужно като изявление. Всеки знае, че има наложени санкции. Но те трябва да се извинят за арогантното си поведение срещу 23 момчета, които нямат нито вина, нито са участници в политически или икономически процеси\", каза португалският треньор пред \"Скай Спортс\". Световното първенство в Русия започва на 14 юни. Иран попадна в група Б заедно с Испания, Португалия и Мароко.", "date": "2018.06.13", "title": "Селекционерът на Иран скочи на \"Найк\" заради обувки"}
{"url": "http://standartnews.com/sport/varnentsi_s_naymnogo_titli_ot_olimpiyskiya_fest_v_albena-372621.html", "text": "Младите варненски спортисти за поредна година спечелиха най-много титли и медали на завършилия днес в курортен комплекс Албена Олимпийски летен фестивал. Близо 500 млади спортни таланти от три държави – България, Румъния и Македония се състезаваха в последните два дни в 11-ото издание на феста, което включваше надпревари в 7 спорта - футбол, лека атлетика, баскетбол, тенис на маса, плажен волейбол, плуване и плажна борба. И сега домакините от Албена предоставиха перфектни условия за участниците и гостите с отлично подготвени спортни площадки и игрища. В последния ден бяха определени шампионите в пет от общо седемте спорта в програмата, като във футбола отборът на Черно море защити титлата си от миналата година с победа на финала над Дунав Русе с 3:1. Бронзът бе за Шумен 2007, четвърти са представителите на Черноморец Балчик. Куриозно обаче, най-голям медиен интерес предизвика мачът за предпоследното 7-о място, в който младите бистришки „тигри\" прегазиха софийския Барокко с 6:1, но единствения гол за загубилите отбеляза синът на президента на република България Румен Радев – Георги. Варненци доминираха и в плажния волейбол, като при мъжете грабнаха и трите медала, а при жените тандемът Веселинова/Ганчева изпревари състава на Румъния в спора за златото. Румънците обаче грабнаха титлата в баскетбола, докато при дамите шампионът отново е от Варна - Черно море Одесос. Шест от общо 10 възможни титли спечелиха варненци и в плуването, докато в тениса на маса ликуваха Дамла Хасанова от Две могили Русе и Христо Христев от Марек Дигеста. Призьорите бяха наградени от Стефан Китов – президент на БФ тенис на маса и член на Изпълкома на БОК, от Денис Тахиров – мениджър спорт и Ервин Линдбихлер – ръководител сектор Спорт в курортен комплекс Албена. Сред поздравилите най-добрите в турнира бе и Лукас Ворел, член на управителния борд на ACES EUROPE – организацията която определя европейските градове и столици на спорта. Специални гости на феста тази година са част от най-популярните спортни ръководители в Европа. В България тези дни бе делегация на ACES EUROPA. Авторитетната визита се води лично от Хуго Алонсо - генерален секретар на ACES EUROPE, тук бяха и останалите от управата на организацията - Лукас Ворел, Винченцо Лупатели, Франсоа Ноел и Анатоли Илиев. В ролята си на инспектори, те проверяват тези дни готовността на Варна и Албена да получат престижните титли съответно европейски град и курорт на спорта за следващата година. Организаторите от БОК, Спортната федерация за деца и младежи в риск и партньорите им от Албена АД възнамеряват догодина да включат нови спортове и да поканят още държави за участие. По традиция фестивалът е под мотото \"Да открием олимпийските надежди на България\". От основаването си досега тези състезания са били първо сериозно изпитание за много български спортни надежди, по-късно утвърдили се в националните отбори на България, участвали в младежки олимпийски игри, а част от тях вече и на олимпийски игри. Целта на фестивала е да допринася за популяризирането на основните идеали, принципи и ценности на олимпизма и разпространяването им сред младото поколение, както и да даде възможност за изява на младите спортни таланти. ШАМПИОНИТЕ И ПРИЗЬОРИТЕ НА ХІ ОЛИМПИЙСКИ МЛАДЕЖКИ ЛЕТЕН ФЕСТИВАЛ АЛБЕНА 2018: БАСКЕТБОЛ 3Х3: Девойки: Черно море Одесос, Румъния, Дунав Русе2016-Вн. Юноши: Румъния, Шумен, Черно море Тича. ЛЕКОАТЛЕТИЧЕСКИ КРОС: Момичета младша възраст Ива Чиликова Русе, момчета младша възраст Стивън Лозанов Варна. Девойки старша възраст Десислава Борисова Шумен,  момчета старша възраст Денис Атанасов Добрич. ПЛАЖЕН ВОЛЕЙБОЛ: Девойки: Виктория Веселинова/Габриела Гачева Варна, Румъния, Македония. Юноши: Иван Манолов/Борислав Желязков Варна, Димитър Славов/Йоан Кайряков Варна, Петър Петров/Кристиян Николов Варна. ПЛАЖНА БОРБА: Момичета лека категория: Таня Тенева Димитровград, Ваня Узунова Сливен, Исибел Стоянова Враца Момчета лека категория Александър Димитров от Добрич, който стана и абсолютен шампион, Илия Иванов Добрич и Филип Иванов Варна. Момичета тежка категория Кристина Мечкова Казанлък, която грабна титлата и в абсолютна категория, Йоана Петрова Левски-Спартак, Моника Ангелова Кюстендил Момчета тежка категория: Мехмет Ахмет Айтос, Йовчо Георгиев Добрич и Веселин Василев Добрич. ПЛУВАНЕ: Девойки: 100 м бътерфлай Азра Янък Вн, Петя Бонева Вн, Карина Борисова Бс, 100 м гръб Анастасия Григорова Бс, Анастасия Христова Вн, Маргарита Митева Бс, 100 м бруст Азра Янък Вн, Маргарита Митева Бс, Никол Николова Бс, 100 м св. ст. Петя Бонева Вн, Нора Дженкова Р, Наталия Юницка Вн, 100 м съчетано Анастасия Григорова Бс, Карина Борисова Бс, Манеола Николова Вн. Юноши: 100 м бътерфлай Илджан Лангазалъ Вн, Лъчезар Добролевски Вн, Георги Милачков Вн, 100 м гръб Радостин Игнатов Р, Антон Динев Бс, Георги Георгиев Вн, 100 м бруст Радостин Игнатов Р, Манол Банев Р,", "date": "2018.06.13", "title": "Варненци с най-много титли от Олимпийския фест в Албена"}
{"url": "http://standartnews.com/mneniya/malkata_visochina_e_bila_fatalna_za_ekipazha_na_mi17-372602.html", "text": "- Преди всичко искам да изкажа своите съболезнования към семействата на двамата загинали пилоти, тъй като това е изключително голяма трагедия за тях. Що се отнася до причините за нея, към момента не разполагам с необходимата информация, за да мога да коментирам професионално. Като пилот мога само да кажа, че е възможно да са се случили във въздуха много неща. От това, което досега се появи като информация от изказванията на разследващите органи, правили огледи на мястото на произшествието, основната им хипотеза е за отказ на авиационната техника. Проблемът е, че този отказ се е случил, когато хеликоптерът е бил на критично малка височина, т.е. съвсем близо до земята, само на 2-3 секунди от нея, което е малко за реакция. Двамата загинали пилоти са били много опитни и аз съм убеден, че те са направили всичко възможно, но явно ситуацията много бързо е прераснала от аварийна в катастрофална и се е стигнало до такъв трагичен край. - Точно така е - няма \"стара\", а поддържана и неподдържана техника. Лично аз дори съм убеден, особено познавайки добре хората във ВВС и конкретно - в авиобаза Крумово, че ние имаме един прекрасен инженерно-технически състав, който се грижи отлично за техниката. Нашите авиоинженери и техници, буквално казано, от нищо - нещо правят. При цялата тази липса на резервни части, на проблемите, които ги съпътстват в тяхната ежедневна дейност, хората дават всичко от себе си и буквално правят чудеса, за да осигурят на пилотите безаварийна авиационна техника. Но вие знаете, че както самолетът, така и хеликоптерът са сложни летателни апарати, при които във всеки един момент могат да се получат откази въпреки голямата грижа на инженерно-техническия състав, и - не дай си Боже - на критичен режим, на малка височина и ниска скорост, както е било в случая - изходът е фатален. Но аз съм убеден, че инженерно-техническият състав в Крумово си е свършил работата, пилотите също. Принципно всеки пилот се старае до последния миг да запази машината, но в случая, на такава критично малка височина, докато кажеш 1001, 1002 и 1003 - и край! Затова и във всеки летателен апарат - независимо дали е хеликоптер или самолет, има инструкция, в която се указва какви трябва да бъдат действията на екипажа във всяка конкретна ситуация. Но наистина - страхотен дефицит от време е било там, поради това не е имало и обаждане до ръководителя на полетите, защото ситуацията се е развила за кратко време. - Вижте, това е голям проблем за цялата ни авиация през последните години. Затова още от времето, когато бях командващ и на Тактическата авиация, и началник на Главния щаб на ВВС и командващ на ВВС, и началник на отбраната на Република България, а и сега, когато в парламентарната комисия по отбрана обсъждаме въпроси, които засягат сигурността и отбраната - винаги отстоявам позицията, че трябва да бъде осигуряван достатъчен бюджет за армията. Защото през годините бюджетът на българската армия беше намаляван многократно, което доведе до снижаване на нальота както на пилотите на самолети, така и на пилотите на хеликоптери. А самата авиобаза Крумово е една много интересна база, на която са базирани различни видове техника, чиито пилоти постоянно изпълняват много и високоотговорни задачи. Само ще припомня задачите, които вертолетчиците изпълняваха при търсене и спасяване на хора при различни бедствия и аварии, като например наводнението в с. Бисер, при гасенето на пожари на Витоша и в Рила и пр. Така че авиобаза Крумово е една от най-натоварените авиобази у нас, поради което и пилотите, и инженерно-техническия състав там са и сред най-добре подготвените у нас и действат по всяко време на денонощието и във всякакви метеорологични условия. А както беше и съобщено - именно този фатален полет също е бил част от програмата за тренировки на екипажите на хеликоптерите Ми-17. - Това са нормативи по НАТО-вските стандарти. Проблемът обаче е, че на практика пилотите правят по-малко от тези утвърдени от НАТО стандарти, като причината за това е, че количеството изправна авиационна техника е крайно недостатъчно, а има и други проблеми, като недостигът на горива, смазочни материали и други необходими консумативи - и за хеликоптерите, и за изтребителите, за да изпълняват своите планови задачи. Така че нальотът на пилотите е лимитиран от състоянието на техниката и недостигът на консумативи за нея. И именно тук е мястото на държавата - да осигури необходимите средства за поддръжка на авиационната техника - било то самолети или хеликоптери, както и на необходимите количества горива, консумативи и резервни части, за да изпълняват те задачите. - Имаме изправни военно-транспортни хеликоптери \"Кугър\", а ако държавата осигури достатъчно средства, ще могат да бъдат ремонтирани поне част и от наличните Ми-17. - Ми-17 са много добри хеликоптери, които могат да решават определен вид задачи. Всеки тип летателен апарат си има предимства и недостатъци, които го правят добър за изпълнение на едни задачи и не толкова подходящ за изпълнение на други. Така че и \"Кугър\", и Ми-17 са хубави, мощни хеликоптери, като, разбира се, на \"Кугър\" е монтирано по-съвременно оборудване. - Ако очаквате да ви кажа конкретен тип изтребител - няма да го сторя. Нека комисията реши какъв точно тип самолет трябва да бъде. - Повтарям - конкретен тип изтребител няма да коментирам. Тепърва трябва да бъде проведен конкурс, като на базата на сравнителен анализ между всички предложения ще бъде направен и крайният избор. Лично аз се надявам да бъде направен най-добрият избор за България на наистина нов тип самолет, за да има дълги години експлоатационна годност. Надявам се да бъде подходено държавнически, като самолетът да бъде не само хубав, но и да бъде на сравнително приемлива цена, като и ежегодната му поддръжка също да бъде приемлива за нас. Защото има хубави самолети, на които обаче поддръжката на летателен час е много скъпа. - Първо, още не е избран нито един тип западен самолет, така че е много рано да се коментира каквото и да било. Второ, дори и да бъде избран F-16, то той може да бъде от най-съвременните модификации от този тип, с най-съвременно оборудване. Много зависи кой точно \"Блок\" F-16 ще бъде избран. Защото последните модификации - например F-16 Block 60 или F 16 Block 70, са изключително съвременна авиационна техника. Една Полша например закупи самолети F-16 Block 52 plus, които са едни много модерни изтребители, така че зависи всичко зависи от това какво ще изберем. - Бих предпочел да бъде нов многоцелеви изтребител, който предлага дълга експлоатация, който достойно да замени съществуващата техника, която, апропо, никак не е лоша. - МиГ-29 е хубав самолет, чийто голям проблем е, че откакто е внесен в България, не е модернизиран. Докато F-16, прозведен в същите години, беше многократно модернизиран. Като фактът, че България не е модернизирала своите самолети МиГ-29, не е проблем на този тип самолет, а на правителствата на България.", "date": "2018.06.13", "title": "Малката височина е била фатална за екипажа на Ми-17"}
{"url": "http://standartnews.com/svyat/silno_zemetresenie_udari_sumatra-372586.html", "text": "Земетресение с магнитуд 5,8 по скалата на Рихтер разтърси индонезийския остров Суматра, съобщиха от Геофизичния институт на САЩ. Няма данни за пострадали или материални щети в момента. Епицентърът на труса е бил в морето на дълбочина 10 км, на 246 км югозападно то град Паданг с население 840 хил. души на остров Суматра.", "date": "2018.06.13", "title": "Силно земетресение удари Суматра"}
{"url": "http://standartnews.com/svyat/zalozhnicheska_drama_v_parizh_pohititel_zalya_zhertvata_si_s_benzin-372587.html", "text": "Заложническа драма завърши с щастлива развръзка в Париж. Въоръжен мъж взе двама заложници в центъра на френската столица. Десетки полицаи блокираха района и в крайна сметка успяха да се справят със ситуацията и да освободят двамата заложници. Самият похитител, пък бе арестуван. \"Двама заложници, единият от които бе залят с бензин\", бяха освободени, съобщиха от полицейското управление. Екшънът започна следобед и свърши към 20 часа местно време. Мъжът влязъл в офисите на стартъп компания в 10-и район. Един човек бе леко ранен, след като се сби с нападателя и успя да се измъкне от офиса преди пристигането на спецчастите. Според властите не изглежда случаят да има връзка с тероризъм. Оказва се, че става дума за психически неуравновесен човек, чиито мотиви засега остават неясни.", "date": "2018.06.13", "title": "Заложническа драма в Париж, похитител заля жертвата си с бензин"}
{"url": "http://standartnews.com/svyat/es_nato_i_oon_privetstvaha_sporazumenieto_za_imeto_na_makedoniya-372595.html", "text": "Европейският съюз, НАТО и ООН приветстваха споразумението между Атина и Скопие за името на Македония. \"Това ще постави Скопие по пътя към членство в НАТО и ще помогне за укрепване на мира и стабилността на Западните Балкани\", заяви генералният секретар на алианса Йенс Столтенберг. \"Това историческо споразумение е резултат от дълги години търпелива дипломация\", добави шефът на НАТО и призова премиерите на Гърция и Македония Алексис Ципрас и Зоран Заев да работят за ратифицирането му. Председателят на Европейския съвет Доналд Туск изказа в Туитър \"искрените си поздравления\" към Ципрас и Заев. \"Благодарение на вас невъзможното става възможно\", добави Туск. Върховният представител на ЕС за външната политика и сигурността Федерика Могерини каза, че европейската перспектива на Западните Балкани е \"ключов стимул за това споразумение в духа на добросъседското сътрудничество\". Могерини и европейският комисар за разширяването на ЕС Йоханес Хан изразиха очакване по-късно този месец ЕС да започне с Македония преговори за присъединяването й. Генералният секретар на ООН Антониу Гутериш приветства споразумението между Атина и Скопие като \"проява на водачество в региона и отвъд него\", предаде Асошиейтед прес. Споразумението трябва да бъде одобрено и от депутатите и избирателите на Македония. Говорителят на Гутериш Стефан Дюжарик заяви, че генералният секретар на ООН \"приканва всички граждани в двете държави да се обединят, за да се придвижи процесът\". Гутериш \"се надява, че участниците в други проточили се конфликти ще се вдъхновят от това развитие и ще работят за постигане на решения чрез преговори без повече бавене\", добави Дюжарик. Споразумението между Атина и Скопие за името на Македония ще допринесе за укрепването на регионалната сигурност, заяви говорителката на Държавния департамент на САЩ Хедър Науърт, цитирана от ТАСС. \"Премиерите Алексис Ципрас и Зоран Заев постигнаха историческо споразумение. Решаването на спора ще се отрази благоприятно на двете страни и ще допринесе за укрепване на сигурността и повишаване на благосъстоянието в региона. САЩ са готови да поддържат това споразумение по молба и на двете страни\", каза Науърт. Албанският премиер Еди Рама определи двамата си колеги от Гърция и Македония като \"прогресивни лидери\" и заяви, че \"Балканите днес са по-добро място\" благодарение на тях, предаде Асошиейтед прес. Агенцията отбелязва, че етническите албанци са около една четвърт от населението на Македония, което е общо 2,1 милиона души. Албанският външен министър Дитмир Бушати също поздрави \"нашите съседи и приятели\" за постигналото пробив споразумение, което по думите му ще превърне Балканите в част от \"евроатлантическото семейство\".", "date": "2018.06.13", "title": "ЕС, НАТО и ООН приветстваха споразумението за името на Македония"}
{"url": "http://standartnews.com/svyat/holandska_partiya_organizira_konkurs_za_karikaturi_na_proroka_mohamed-372592.html", "text": "Партията на свободата на холандския антиислямски политик Герт Вилдерс ще организира конкурс за карикатури на пророка Мохамед, предаде Ройтерс. Партията уточни, че намерението й да организира състезанието в обезопасените си офиси в холандския парламент е било одобрено от холандската служба за борба с тероризма. Публикуването на карикатури на ислямския пророк Мохамед е предизвиквало бурни реакции в миналото. През 2015 г. ислямистки екстремисти убиха 12 души в парижкия офис на френския светски сатиричен вестник \"Шарли Ебдо\", който беше публикувал карикатури на пророка Мохамед, а през 2005 г. отпечатването на дузина такива карикатури в датски вестник предизвика кървави протести в редица мюсюлмански страни. Партията на свободата на Вилдерс е най-голямата опозиционна сила в парламента, след като стана втора на изборите през март. Вилдерс е призовавал за забрана на Корана и е заявявал, че ислямът е тоталитарна религия. \"Свободата на словото е застрашена, особено за критици на исляма. Не бива никога да допускаме това. Свободата на словото е най-важната ни свобода\", се казва в изявление на Вилдерс. Конкурсът в холандския парламент ще се състои по-късно тази година. За съдия е поканен американският карикатурист Бош Фостин, който спечели подобно състезание в Гарланд, щата Тексас, през май 2015 г. Източник: БТА Герт Вилдерс Коментирай", "date": "2018.06.13", "title": "Холандска партия организира конкурс за карикатури на пророка Мохамед"}
{"url": "http://standartnews.com/svyat/putin_predupredi_ukrayna_da_si_trae_po_vreme_na_svetovnoto-372626.html", "text": "Президентът на Русия Владимир Путин предупреди Киев с тежки последствия за украинската държавност в случай на военни провокации по време на Световното първенство по футбол. Той заяви това по време на „Директната линия\", отговаряйки на въпрос на писателя Захар Прилепин. „Надявам се, че няма да се стигне до такива провокации, а ако това се случи, струва ми се, че това ще има много тежки последствия за украинската държавност, като цяло\", подчерта държавният глава. „Разчитам, че нищо такова няма да се случи\", заяви руският президент, отговаряйки на опасенията на Прилепин. Путин изрази увереност, че жителите на Донбас „не могат да бъдат уплашени\".", "date": "2018.06.13", "title": "Путин предупреди Украйна да си трае по време на световното"}
{"url": "http://standartnews.com/biznes/telenor_posreshta_lyatoto_s_ofis_v_parka-372614.html", "text": " В седмицата преди настъпването на астрономическото лято, от 18 до 22 юни 2018 г., Теленор дава възможност на всички желаещи да работят в приятна обстановка на открито и да се наслаждават на първите летни дни в специално изграден Telenor Park Office. Той ще се намира в столичния парк „Заимов\", в непосредствена близост до Драматичен театър „София\" и предлага всички необходими условия за успешна работа извън стените на обичайния офис – креативно пространство и бърза 4G интернет връзка. „Офис в парка\" от Теленор, с около 30 работни места, ще отвори врати на 18 юни и ще приютява всички желаещи да работят на открито всеки ден до 22 юни от 9 до 18 часа. За да направи посещението в Telenor Park Office не само приятно, но и допълнително полезно, Теленор ще организира и серия от безплатни уъркшопи и презентации, по време на които ще се дискутират актуални теми като GDPR, онлайн сигурност, мобилна фотография, и други. Подробна информация за програмата на събитията в Telenor Park Office ще бъде публикувана в страницата на специално създаденото фейсбук-събитие. София е само един от над 130 градове и курорти в България, в които потребителите на Теленор имат достъп до мрежа по технологията станала популярна като 4.5G, която предлага още по-добри възможности за работа „от разстояние\". Все повече компании в България и по света предлагат възможност на своите служители да избират откъде да работят - от дома си, от друг град или дори от друга държава. Затова и споделените работни пространства на открито се радват на все по-голям интерес, главно благодарение на нарастването на броя на т.нар. „дигитални номади\". Те търсят места, които предлагат различни възможности за споделяне на знания, срещи с интересни хора и съчетаване на работата с удоволствието. От подобни места се възползват предприемачи, специалисти на свободна практика, програмисти, дизайнери, фотографи, консултанти, писатели, блогъри, журналисти, хора на изкуството и други, както и служители на компании, които могат да работят дистанционно. Концепцията е доста разпространена по света, но вече набира широка популярност и в България. Теленор е водеща телекомуникационна компания с над 3,1 милиона активни потребители в България. Теленор България е част от международната Теленор Груп, която оперира в Европа и Азия и има 170 милиона абонати.", "date": "2018.06.13", "title": "Теленор посреща лятото с офис в парка"}
{"url": "http://standartnews.com/svyat/lavrov_rusiya_e_gotova_da_dostavya_gaz_za_es_prez_turski_potok-372628.html", "text": "Русия е готова да доставя газ на територията на Европейския съюз чрез \"Турски поток\", но за това са необходими гаранции от европейските власти, в частност от Европейската комисия, заяви руският външен министър Сергей Лавров на съвместна пресконференция с гръцкия си колега Никос Кодзиас, предаде ТАСС. \"За Западните Балкани може да представлява интерес още един нов проект - \"Турски поток\". Ние сме готови да сътрудничим по този проект, нееднократно сме заявявали това. Ако страните от Европейския съюз биха искали газът по този тръбопровод да стигне до територията на ЕС, тогава са необходими стопроцентови гаранции от Европейската комисия и от целия ЕС\", посочи той. Министърът отбеляза, че руските планове в енергийната сфера на територията на Западните Балкани се определят от договореностите със страните в този регион. \"Тези планове изцяло зависят от договореностите, които бъдат постигнати със съответните страни. Ако те имат интерес към по-нататъшно развитие на енергийното сътрудничество, то ние задължително ще отговорим с взаимност\", отбеляза Лавров. Той подчерта, че липсата на външна намеса е едно от основните условия за успеха на подобно сътрудничество. \"Най-важното е само да няма изкуствено вмешателство в процеса на съгласуване на условията на един или друг проект, както стана с \"Южен поток\", посочи той. \"Ние винаги сме готови да се конкурираме с други производители, с други маршрути, които сега се обсъждат в рамките на т.нар. Южен газов коридор. Главното е конкуренцията да бъде добросъвестна, както е прието в страните, уважаващи основите на пазарната икономика\", посочи в заключение Лавров.", "date": "2018.06.13", "title": "Лавров: Русия е готова да доставя газ за ЕС през \"Турски поток\""}
{"url": "http://standartnews.com/biznes/temenuzhka_otchete_v_belgrad_rabotata_po_gazovata_vrazka_sas_sarbiya-372629.html", "text": "Реализацията на проекта за изграждане на междусистемната газова връзка България - Сърбия обсъдиха в Белград българският енергиен министър Теменужка Петкова, сръбският министър на енергетиката Александър Антич и министърът на външните работи и търговията на Унгария Петер Сиярто, съобщи българското енергийно министерство. България, Сърбия и Унгария ще работят за гарантиране на енергийната сигурност в региона, като развият сътрудничеството си в областта на природения газ, са заявили тримата министри. В съобщението се припомня, че на 17 май в рамките на срещата на върха ЕС - Западни Балкани бе подписана съвместна декларация за ускоряване на изграждането на междусистемна газова връзка България-Сърбия. С цел интегриране на проекта в съществуващата газопреносна мрежа на България българската страна декларира намерението си да определи със съгласието на Еврокомисията „Булгартрансгаз\" ЕАД за организатор на проекта и оператор на бъдещия газопровод на българска територия. През май т. г. започна изпълнението на проекта „Техническа помощ за подготвителни дейности до началото на строителството на междусистемна газова връзка България–Сърбия\" по оперативна програма „Иновации и конкурентоспособност\". Крайният резултат от проекта ще бъде издаването на разрешително за строеж, като заложеният бюджет е 6 млн. евро. В тази връзка Министерството на енергетиката предлага „Булгартрансгаз\" да бъде включен като бенефициент по програмата. Министрите Петкова и Антич подчертаха, че ще бъдат предприети всички необдходими мерки, така че интерконекторът да се въведе в експлоатация до 2022 г.", "date": "2018.06.13", "title": "Теменужка отчете в Белград работата по газовата връзка със Сърбия"}
{"url": "http://standartnews.com/biznes/a1_s_priznanie_za_uspeshni_komunikatsii_ot_nagradite_na_sp_business_lady-372607.html", "text": "А1 получи поредно признание за успешни комуникации – Илияна Захариева, директор „Корпоративни комуникации\" на телекома, бе отличена с приза „Успешни комуникации и ребрандиране\" в категория „Телекомуникации\" по време на Годишните награди на сп. Business Lady. Наградата бе връчена от Велик Занчев, заместник-министър на транспорта, информационните технологии и съобщенията, за успешната комуникационна кампания, свързана с ребрандирането на първия мобилен оператор у нас. Мтел стана А1 в края на май, но комуникирането на целия процес по смяна на името стартира още през 2017 година. „Успешното ребрандиране на нашата компания беше свързано не просто с преименуването на Мтел. А1 не е единствено новото име на първия мобилен оператор у нас – то е символ на високо ниво на обслужване, гарантирано качество на услугите, подобрено общуване с клиентите, по-лесен достъп до съвременните технологии в дигитална ера, в която живеем. Комуникирането на всичко това беше предизвикателство и тази награда ме кара да вярвам, че сме на правилния път\", сподели Илияна Захариева. Наградите на списанието се връчват за седми път у нас, като целта им е да отбележат приноса на българската делова жена в различни категории, давайки гласност на успешните управленски модели, ефективните бизнес практики и адекватно развитие на човешкия капитал. По традиция събитието обединява личности от бизнес средите, политиката, културата и партньори на сп. Business Lady. Тази година организаторите отличиха общо 19 бизнес дами в 12 категории от обществения живот, бизнеса и медиите. A1, част от A1 Group, е водещ доставчик на дигитални услуги и телекомуникационни решения в България. Телекомът предоставя мобилни и фиксирани услуги, високоскоростен интернет, цифрова и сателитна телевизия, включително два собствени спортни канала – MAX Sport 1 и MAX Sport 2, cloud и IoT решения на 4,5 милиона клиенти. През 2017 г. A1 България отчита приходи от 431,2 милиона евро, а сравнимата EBITDA e 130,1 милиона евро. A1 Group е водещ телекомуникационен доставчик в Централна и Източна Европа с повече от 24 млн. клиенти. A1 Group оперира в седем държави: Австрия (А1), България (A1), Беларус (velcom), Хърватия (Vipnet), Словения (A1 Slovenia), Сърбия (Vip mobile) и Македония (one.Vip). Приходите на A1 Group за 2017 година са 4,38 милиарда евро, а сравнимата EBITDA e 1,4 милиарда евро. Портфолиото на A1 Group включва гласова телефония, високоскоростен интернет и мултимедийни услуги, както и решения в областта на високите технологии, преноса на данни и онлайн разплащанията. Групата разполага със стабилен акционер в лицето на América Móvil – третият по големина доставчик на мобилни услуги в света.", "date": "2018.06.13", "title": "А1 с признание за успешни комуникации от наградите на сп. Business Lady"}
{"url": "http://standartnews.com/biznes/aes_kazva_prez_yuli_kakva_kompensatsiya_iska-372582.html", "text": "В началото на юли американската компания AES ще каже на българското правителство каква компенсация иска да й бъде платена за предсрочното прекратяване на 15-годишния договор за изкупуване на произведената електроенергия в ТЕЦ \"AES Гълъбово\", който изтича през 2026 г., и за излизането й на свободния пазар на ток. Това съобщиха президентът и изпълнителният директор на \"AES България\" Оливие Маркет и Иван Цанков. Исканото обезщетение все още се изчислява по сложни модели, а крайната сума ще е въпрос на преговори с кабинета и одобрение от банките-кредиторки на въведената в експлоатация през 2011 г. изцяло нова и модерна въглищна електроцентрала. Със заеми бяха осигурени 70% от инвестицията.", "date": "2018.06.13", "title": "AES казва през юли каква компенсация иска"}
{"url": "http://standartnews.com/biznes/fibank_podkrepya_razvitieto_na_turizma_v_balgariya-372613.html", "text": "На 12 юни 2018 г. в столичния хотел „ИнтерКонтинентал\" се проведе Петата годишна среща на Националния борд по туризъм, на която Fibank (Първа инвестиционна банка) бе партньор. Събитието се проведе със съдействието на Министерството на туризма и събра на едно място ключовите институции и лидери в сектора на туризма. Сред обсъжданите въпроси бяха международния маркетинг на българския туризъм, дигиталните и облачни услуги в туризма и инвестициите в здраве. От страна на Fibank участие взе г-н Чавдар Златев, Изпълнителен директор и Член на УС на банката, който се включи в дискусията на тема „Банки и инвестиции в туризма\". Експертите в панела се обединиха около мнението, че \"съюзяването на хората в хотелиерския и туристическия бизнес е задължително. Също така има огромна нужда от подобряване на вътрешната свързаност между туристическите дестинации в страната\". \"България има основни дадености, които правят туризма перспективен за страната ни отрасъл и за всички е ясно, че можем да сме 4-сезонна дестинация. За да се случи това са нужни две основни неща – интелигентност, за да се развиват добри проекти и енергия за ефективната им реализация. Естествено нужни са и капитали\", каза г-н Златев. Той бе категоричен, че всяка банка би подкрепила един добър туристически проект. Националният борд по туризъм обединява туристически сдружения, общини, инвеститори в туристическата индустрия и е най-голямата неправителствена организация в обществена полза в България.  ", "date": "2018.06.13", "title": "Fibank подкрепя развитието на туризма в България"}
{"url": "http://standartnews.com/biznes/na_fokus_vadyat_kurortite_ot_zakona_za_shuma-372603.html", "text": "Националните курорти да бъдат извадени от обхвата на промените в Закона за ограничаване на шума. Тази идея беше представена от министъра на туризма Николина Ангелкова преди откриването вчера на Петата годишна среща на Националния борд по туризъм. Така според нея шумът в курортите ще бъде регулиран по-справедливо. \"Ще извадим националните курорти от обхвата на този закон. Така чрез специална наредба, която ще напишем, правилата за шума ще бъдат определяни от местната власт. Мисля, че така ще е по-справедливо\", заяви Ангелкова. Според нея така ще бъде намерен баланс и ще се отговори на интересите на туристите, които няма да имат грешни очаквания от избора си за почивка. Министърът уточни, че това са предложения за промени в ресорния Закон за туризма, но те ще рефлектират и в закона за шума. Промените в Закона за шума, внесени от вицепремиера Валери Симеонов в парламента, предвиждаха драстично ограничаване на шума след 23 часа в населените места и курортите. С него от нощните заведения се изискват специални ограждения, които да намаляват шумовото замърсяване. Промените в Закона за туризма дават възможност за обединение на сектора. Министерството подкрепя идеята да има национално представителни организации, за това е и предвидена подобна възможност в измененията на нормативната база, каза още Ангелкова на откриването на форума. С промените на закона предлагаме да има по една национална организация за хотелите, за туроператорите и екскурзоводите, обясни министър Ангелкова. Те ще обединяват интересите на бранша и ще се утвърждават с решение на Министерския съвет. Ако успеем да постигнем това, ще е голям успех, защото сега има повече от 300 организации, коментира министърът. Определяне на статута на националните курорти също е заложено в промените на Закона за туризма, като се предвижда и разработване на съответната поднормативна база, обясни Ангелкова. Тя коментира, че регионалното планиране е от ключово значение, за да се отговори максимално на нуждите на туристите и бизнеса. Министърът посочи още, че се предвижда да се обособят отделни зони, където има такива нужди и възможности, например парти зона и зона за семейна почивка. Така ще има предвидимост и когато туристите избират място за почивка, ще знаят какво да очакват, обясни министърът. Освен това се предвиждат правила за ясно определени ски зони и писти. С измененията на Закона за туризма се предвижда създаване на звеното на контрол към министерството, информира министърът. Промените предвиждат още въвеждането на „Доброволен етикет за качество\", който може да се придобива от категоризираните места за настаняване, за хранене, туроператорите и туристическите агенти. Валидността му ще е 3 години, като ежегодно ще се прави проверка на придобилите този етикет и при нарушения сертификатът ще може да се обезсилва. Министерството на туризма продължава работа по въвеждането на Единната система за туристическа информация (ЕСТИ). Ангелкова съобщи още пред журналисти, че това лято по родното Черноморие ще почиват между 1,6 млн. и 1,9 млн. българи. През сезон 2017 г. около 1,6 млн. българи са пътували към родното крайбрежие. Относно руските туристи тя информира, че има спад около 5 % в записванията до момента, но това не е крайна цифра, защото ситуацията е изключително динамична. Това, което имаме като уверение от моя колега Олег Сафонов, ръководител на Федералната агенция по туризъм на Русия, както и по време на разговорите на премиера Борисов с президента Путин, е, че България продължава да бъде на едно от първите пет места за предпочитана дестинация за руските туристи, заяви още Ангелкова. Голямо влияние върху избора на страна за почивка за руските туристи оказва предлаганата цена и в това отношение Турция изключително много ни конкурира, отбеляза министърът. Тя посочи, че и това лято ще има наети сезонни работници - основно от Украйна, Молдова, Беларус. Има и от Азия, но значително по-малко, каза Ангелкова. Миналата година сезонните работници са били 3200, а тази година се очаква те да са между 5000 - 5400 души. България има какво да покаже на чуждите туристи и привлича все повече младежи от цял свят, но има много още какво да се желае. Около това мнение се обединиха шефовете на основните медии в България, които бяха лектори на специален панел в рамките на форума. Заради нискотарифните компании в София вечер могат да се видят предимно млади чужденци, което се наблюдава от известно време и е много радостно, заяви шефът на БНР Александър Велев. Колегата му от БНТ Константин Каменаров пък обяви, че за да има допълнителна популяризация на отрасъла, обществената телевизия пуска наесен специализирано предаване туризъм.бг. Има много какво да се желае, за да станем атрактивни както за българските, така и за чуждите туристи, добави директорът на БТА Максим Минчев. Който и да обиколи 100 национални туристически обекти,ще се убеди,че половината от тях са затворени през уикенда, което е абсурд, каза той. Друг абсурд е, че държава като България със над 1300 години история е по-малко разпознаваема от страна като Сингапур, която още не е навършила 50 години, добави собственикът на Дарик радио Радосвет Радев. Имаме над 45 000 артефакти, но държавата трябва да определи кои са стратегическите обекти и да работи за социализирането им, заяви главният редактор на \"Стандарт\" Славка Бозукова. Според нея местната власт и туроператори трябва да бъдат още по-инициативни и креативни, за да могат изградените крепости, римски вили и гробници да се превърнат в завършен туристически продукт, който да привлича гостите. Трябва да мислим за Западните Балкани не само в политически контекст, но и като обща туристическа дестинация, каза Бозукова и припомни, че това е начинът да привлечем повече чужденци от далечни дестинации. Все повече световни хотелски вериги се насочват към българския пазар. Това стана ясно по време на 5-та годишна среща на Националния борд по туризъм, който се проведе в хотел InterContinental Sofia. Според Константин Бояджиев, управител на водещата инвестиционна компания Галакси Инвестмънт Груп и член на Управителния съвет на борда, присъствието на международни хотелски вериги от такъв ранг вдига качеството на обслужване в сектора, привлича платежоспособни клиенти и влияе положително на имиджа на България. „Нашата компания има дългогодишен опит в сътрудничеството със световни гиганти, сред които са новооткрития InterContinental Sofia, Hilton Sofia и Radisson Blu, както и ваканционният хотел Barceló Royal Beach в курортен комплекс Слънчев бряг\", коментира той. По думите му в последните няколко години голяма част от предприемачите се насочват към хотелиерския сегмент, като един от най-активните на пазара на недвижими имоти. В рамките на инициативата стана ясно, че качеството на туристическата услуга постоянно се подобрява, повишава се добавената стойност към клиентите, а от там се наблюдава ръст на нощувките и приходите. Хотелиери и представители на туристическия бранш опитаха едноименната серия вина на New Bloom Winery по време на Националната среща на Борда по туризъм вчера. Според тях все повече се търсят български вина, следващи модерните световни тенденции – по-плодови и свежи, без дълго престояване в дъбови бъчви. Сред опитаните вина бяха последните медалисти от световни конкурси. Розето New Bloom е купаж от Каберне Совиньон, Каберне Фран и Сира спечели златен медал на Concours Mondial de Bruxelles и Златен Ритон на Винария, а червеното New Bloom от нестандартния сорт Регент е златен медалист от Mundus Vini тази година. Според винените експерти медалите на международни конкурси потвърждават високото ниво на работа в родните изби. „Само за последните няколко месеца бяхме домакини на редица дегустации и посещения на чужденци. Журналисти от САЩ, титулувани експерти Master of Wines и Master of Sommelier от Европа оцениха високо нашите най-нови продукти и потвърдиха, че са с много добро съотношение цена-качество. Проблемът е, че регионът е непознат за винените консуматори и затова често напитките тук са подценени\", коментираха от New Bloom Winery. Избата от Съединение работи активно с класическите сортове Совиньон блан, Шардоне, Мерло, Каберне, Сира и с малко известни немски сортове като Дорнфелдер и Регент от изцяло собствени лозови масиви. New Bloom Winery e носител на приза „златната изба\" в края на миналата година.", "date": "2018.06.13", "title": "НА ФОКУС: Вадят курортите от закона за шума"}
{"url": "http://standartnews.com/biznes/reklamite_na_banka_dsk_pozhanaha_uspeh_na_festivala_fara_2018-372608.html", "text": "Създадените от Noble Graphics реклами на Банка ДСК бяха отличени в много оспорвана конкуренция - тази година в конкурса се включиха 28 рекламни агенции с 322 заявки, значително повече от предходната година. За 2018 г. творческата концепция на фестивала заложи на връзката агенция–клиент и споделения резултат от работата им, а организаторите  на събитието БАКА бяха избрали \"Работим заедно, печелим заедно\" за мото на фестивала. Слоганът се оказа знаменателен за дългогодишното творческо партньорство на Банка ДСК и агенция Noble Graphics като им донесе шест награди в пет различни категории. Най-високо признание получи  на финансовата институция за кредитна карта MaxiGo – злато в категорията ТВ реклама и кинореклама/Услуги, а в същата категория кампанията \" (серия от 3) завоюва бронз. Кампанията за потребителски кредити на Банка ДСК спечели още едно отличие - бронз в категорията Рекламен текст. Среброто в категория Интегрирана кампания/Услуги и бронз за най-креативно използване на съществуващи медийни формати отиде при кампанията за младежки пакети \"#youngpower. Представянето на услугата „Частно банкиране\" на Банка ДСК също заслужи признание – кампанията \"Съществувате само вие\" взе бронз за най-добра прес реклама. Четири различни реклами на Банка ДСК са  сред най-добрите в България за последната година, е мнението на 20-членното жури на фестивала, а това дава категорично предимство на банката в конкуренцията с останалите кредитни институции. „Успехът на рекламите на Банка ДСК не е случаен. Той е плод на 7 годишно партньорство, задълбочено познаване на пазара и хората, и професионална амбиция, достойна за пазарен лидер. Заедно създадохме не просто най-добрите банкови реклами, а едни от най-харесваните български кампании. Както казват колегите в Банка ДСК - доверието е взаимно\", заяви Марсел Леви, криейтив директор на рекламна агенция Noble Graphics по повод наградите. „Щастливи сме от съвместно завоювания успех и благодарим на партньорте ни от агенция Noble Graphics за ползотворното сътрудничество, което налага Банка ДСК не само като водеща банкова институция и лидер по доверие сред потребителите на банкови и финансови услуги в страната, но и като победител за вниманието на потребителите с едни от най-креативните, разпознаваеми и емблематични реклами на  българския пазар\", заяви изпълнителният директор на Банка ДСК Диана Митева.", "date": "2018.06.13", "title": "Рекламите на Банка ДСК пожънаха успех на фестивала ФАРА 2018"}
{"url": "http://standartnews.com/balgariya/obzor_pogrebvat_zaginalite_piloti_edin_do_drug-372618.html", "text": "Двамата пилоти, които загинаха при падането на хеликоптера им Ми-17 край авиобаза Крумово, ще бъдат погребани един до друг. Траурната церемония ще се състои в петък на Централните гробища в Пловдив. Капитан Пламен Пантилеев и капитан Стоян Неделчев ще бъдат изпратени с всички военни почести. Хеликоптерът на двамата капитани се разби, докато тренирали зависване за способа „бързо въже\" на 11 юни около 20,30 часа на територията на 24-а Авиобаза Крумово и гражданското летище „Пловдив\". Третият член на екипажа – Алексей Каменов, който е борден инженер, е приет с тежки наранявания във Военномедицинска академия, но състоянието му е стабилно. Церемонията с поклонението пред тленните останки на двамата капитани ще започне в 10 часа в петък и ще продължи най-вероятно 2 часа. Капитаните ще бъдат изпратени с почетен ескорт и с почетни часови. На траурната церемония се очаква да се съберат стотици бивши и настоящи колеги, приятели и близки на двамата пилоти, както от 24-а Авиобаза, така и от всички авиобази у нас. Очаква се да присъстват и министърът на отбраната Красимир Каракачанов, ръководството на щаба на БА, както и на българските ВВС. Ще има военен духов оркестър, а опелото от свещеник ще бъде извършено не в църквата, а на самото гробно поле, за да могат да присъстват всички опечалени. „Още във вторник военен джип дойде до къщата на майката на капитан Стоян Неделчев, взеха я и я откараха вероятно в Пловдив. Познаваме всички в селото загиналия капитан. Един изключителен човек, много земен и добър. Още като дете беше много ученолюбив. Имаше от горе до долу в бележника шестици. Като деца сме играли заедно\", разказа кметът на елховското село Гранитово Христо Гечев. Последно той видял Стоян на миналогодишния събор на селото, но след трагедията се сетил за техен разговор отпреди 2-3 години. Тогава пилотът му признал, че обмисля да се пенсионира, но да остане в редиците на 24-а Авиобаза Крумово. Бил навършил нужните години за пенсиониране, но искал да продължи да служи. „Искаме да издигнем параклис в негова памет в селото, ще изберем проект и ще го направим, за да запазим спомена за кап. Стоян Неделчев\", каза кметът. Колегата на кап. Стоян Неделчев и командир на екипажа кап. Пламен Пантилеев е щял да навърши 48 г. на 14 юни. И той е обмислял дали да се пенсионира, тъй като е бил направил годините, нужни за това. И той оставя две деца сираци момчета. Днес тяхната памет бе почетена с едноминутно мълчание преди началото на пленарното заседание на Народното събрание.", "date": "2018.06.13", "title": "ОБЗОР: Погребват загиналите пилоти един до друг"}
{"url": "http://standartnews.com/balgariya/balgarsko_momichentse_pochina_v_turski_kurort-372619.html", "text": "Министерството на външните работи на Република България бе запознато в подробности със случай с починало в турския курортен град Дидим българско момиченце. Това съобщиха от пресцентъра на Министерството на външните работи (МВнР). Незабавно е осъществен контакт със семейството с молба да предоставят документите, с които разполагат. Документите са получени на турски език и вече са предоставени на Генералното консулство на Република България в Истанбул с указания да се запознае с тях и да изпрати консулско лице, което да установи контакт с местните власти. Българският консул Момчил Русинов вече пътува с цялата събрана информация, за да изясни на място обстоятелствата около смъртния случай на 8 юни 2018 г. Той ще посети прокуратурата в областния център Айдън, разследващите полицаи в град Дидим и управителя на хотела, в който е станала трагедията. Отделно Генералното консулство ще поиска от Прокуратурата на Република Турция информация за водените процесуално-следствени действия.", "date": "2018.06.13", "title": "Българско момиченце почина в турски курорт"}
{"url": "http://standartnews.com/balgariya/lidl_udalzhava_sroka_za_kandidatstvane_po_praktikantskata_programa-372611.html", "text": "Лидл България удължава срока за кандидатстване за своята практикантска програма – до 19 юни всички ученици в XI и XII клас могат да кандидатстват за платената лятна практика на компанията, като изпратят CV на   Тазгодишното шесто издание ще се проведе от 16 юли до 31 август в магазините на веригата в цялата страна. Практикантската програма на Лидл България дава възможност на младите хора да подпишат първия си трудов договор и да добият ценен професионален опит, като станат част от екипа на лидера на търговията на дребно в Европа в продължение на месец и половина. За периода на цялата практика младежите ще получават чисто възнаграждение в размер на 540 лв. при 6-часов работен ден, от понеделник до петък, както и допълнителни 60 лв. под формата на ваучери за храна. След края на програмата практикантите ще могат да споделят своите впечатления, като се включат в специална анкета за обратна връзка. Тя ще им осигури участие в томбола за спечелването на три награди. Като първа награда един от практикантите ще получи едногодишна стипендия за всеки месец за първата учебна година в периода на следването си, а като втора и трета награда компанията ще предостави месечни ваучери за храна за период от 6 месеца. Всички кандидати трябва да имат навършени 18 години, както и да имат интерес в областта на търговията. Практикантите ще видят отвътре как работи една голяма международна компания и ще имат възможност да почерпят от богатия световен опит и практики на веригата. Те ще научат основните принципи в комуникацията с клиенти, стоковата подредба, асортимента, както и какви са основните процеси и дейности във водещата търговска верига.", "date": "2018.06.13", "title": "Лидл удължава срока за кандидатстване по практикантската програма"}
{"url": "http://standartnews.com/balgariya/ronald_lauder_za_evreite_balgariya_vinagi_shte_e_svetlina-372616.html", "text": "„Евреите по света винаги ще гледат на България като светлина, която прониза тъмнината по време на ужасяващите години на Холокоста, който отне живота на толкова много евреи в цяла Европа. България е една от малкото страни, които действаха с огромен морален кураж и затова евреите по цял свят ще бъдат вечно благодарни.\" Това се казва в посланието на президента на Световния еврейски конгрес (СЕК) Роналд Лаудер, което бе връчено на българския министър-председател Бойко Борисов. Двамата се срещнаха в Йерусалим в рамките на официалната визита на българския премиер в Държавата Израел. „Особено сме благодарни за усилията Ви да предотвратите София да бъде използвана от неонацистки групи за проява на послания на омраза и ксенофобия, което е в пълен разрез с дългата и вдъхновяваща традиция на религиозна толерантност и уважение на България\", се посочва още в посланието на Световния еврейски конгрес. По време на срещата президентът на СЕК Роналд Лаудер подчерта още веднъж личния си ангажимент да засили историческите връзки, които свързват евреите и българите. „Малката, но динамична, еврейска общност в България, представлявана от организацията Шалом, е особено ценен мост между нашите два народа, с особен принос към разцвета на българската и еврейска култура\", заяви още Лаудер. На церемонията по връчването на посланието на СЕК присъстваха също вицепремиерът Томислав Дончев, министърът на образованието и науката Красимир Вълчев, заместник-министърът на външните работи и национален координатор за борба с антисемитизма Георг Георгиев, кметът на София Йорданка Фандъкова и други официални лица.", "date": "2018.06.13", "title": "Роналд Лаудер: за евреите България винаги ще е светлина"}
{"url": "http://standartnews.com/balgariya/chistka_v_mvr_radev_reshihme_da_osvobodim_rakovodstvoto-372617.html", "text": "МВР освобождава ръководството на областната дирекция София – директор и заместник-директор. Това заяви министърът на вътрешните работи Валентин Радев. Министърът припомни, че вчера са изслушали всички, които трябва в Ботевград, както и кметовете, след което са направили анализ. Тази сутрин е взето решението да се освободи ръководството на областната дирекция, добави той. „Те не се справиха, включително спомнете си какви отговори даваха на вас. Същите отговори даваха вътре. Има някакъв дисбаланс, има нещо, което не е направено в цялата област\", посочи Радев и добави: „Решихме с професионалното ръководство и моето решение е: освобождаваме ръководството на областната дирекция София - директор и заместник-директор\".", "date": "2018.06.13", "title": "Чистка в МВР! Радев: Решихме да освободим ръководството..."}
{"url": "http://standartnews.com/balgariya/gradushka_i_poroy_v_smolyan-372620.html", "text": "Силна градушка с порой удари за 20 минути Смолян днес следобяд, информира Смолян прес. След като дълго беше много задушно небето над Перелик почерня и с гръмотевици и тътен над областния град се изсипа първо поройна градушка. Ледени зърна бяха дребни, но се изсипаха много бързо. Последва пороен дъжд, който превърна главния булевард и улиците в Смолян в реки.", "date": "2018.06.13", "title": "Градушка и порой в Смолян"}
{"url": "http://standartnews.com/balgariya/lazer_korigira_zrenieto_po_naynova_tehnologiya-372612.html", "text": "Последното поколение ексимерен лазер  на световния лидер в лазерно-рефрактивната хирургия Schwind дава възможност за висока скорост на работа в комбинация с изключителна прецизност, щадене на роговичната тъкан и комфорт за пациента. Лазерната корекция на зрението вече е въпрос на минути, при това с високо ниво на прецизност и безопасност. Иновативната технология на ексимерния лазер прави възможно извършването и на т.нар SmartSurfACE лазерна корекция, която представлява най-новата и ефективна разновидност на безконтактната Trans-PRK чрез микропулс технология. Това е безконтактен метод, при който отстраняването на епитела и корекцията на зрението се извършват едновременно и изцяло от лазера в една стъпка. Усъвършенстването на медицинските лазери позволява манипулацията да се извърши в рамките на минути, а резултатът - да е \"видим\" за пациента още в момента на приключването й. \"Важен е не само лазерът, който се ползва, а и лекарят, седящ зад него. И макар с новите технологии да изглежда така, сякаш ние не участваме в манипулацията, на практика ролята на медика и доверието, което му гласува пациента, са от първостепенно значение, особено в предварителния етап - прегледа и изследването на очите.\", обяснява доц. Андреев.  Първичните прегледи и изследвания са от съществено значение - от една страна дали състоянието на окото позволява  извършването на манипулация, от друга - общото състояние на пациента и налични съпътстващи заболявания. Възрастта също е от значение - хората между 20 и 40 г. са най-подходящи за лазерна корекция. Под 18-годишна възраст зрението все още се развива, а над 40-45 години започват да се проявяват промени в очите, пряко обвързани с процеса на стареене. \"Въпреки това всеки случай е индивидуален.\", категорични са специалистите от очна клиника ДЕН.  Но емоцията за всички след манипулацията е една и съща - нескрита радост от факта, че могат да си тръгнат от кабинета без диоптричните очила. \"Коригирането на зрението с лазер по-рядко е въпрос на суета. За много хора липсата на очила дава възможност за по-активно и спокойно практикуване на служебните ангажименти, особено в професии като пилоти, стюардеси, фитнес инструктори, пожарникари. За други - дава възможност да реализират своя детска мечта като гмуркане, каране на ски, екстремни изживявания и редица други.\", споделя доц. Андрей Андреев, управител на очна клиника ДЕН и активно практикуващ офталмолог с над 35 годишен опит.", "date": "2018.06.13", "title": "Лазер коригира зрението по най-нова технология"}
{"url": "http://standartnews.com/balgariya/abv_imeto_severna_makedoniya_dava_osnovanie_za_teritorialni_pretentsii_kam_balgariya-372625.html", "text": "От АБВ приветстваме развитието в дългогодишния спор между гръцката и македонската страна за името на Република Македония. Ние винаги сме подкрепяли кандидатурата й за членство в ЕС и НАТО, но също така държим това да не трябва да става за сметка на България. Договореното име „Северна Македония\" вероятно задоволява териториалните претенции на Гърция, но дава основание за такива към България, най-малко поради това, че част от Северна Македония е Пиринска Македония, която е на българска територия и с малки изключения представлява цялата Благоевградска област. В тази насока е и изказването на премиера Бойко Борисов през 2012 г., който заяви, че „варианта Северна Македония е абсолютно неприемлив\" и посочи, че „това име е предпоставка за териториални претенции към страната ни, Скопие може да поиска Благоевград\". Какво се е променило сега? Кои са новите аргументи да се приеме това наименование? Днес сме свидетели точно на обратното. МВнР безпринципно се съгласява и приветства всяко направено предложение, както с Илинденска, така и сега със Северна Македония. В декларацията на българското външно министерство се посочва, че: „Новото име Република Северна Македония не следва да бъде интерпретирано като основание за евентуална промяна на съществуващите граници или претенции към съседите относно език, култура, история и идентичност\", също така и че „МВнР ще настоява нашите две съседни, партньорски и приятелски държави да дадат гаранции, че в договора помежду им тези два принципа ще бъдат недвусмислено заявени и потвърдени\". Фактът, че в договора има предложение да се запише, че Споразумението няма да променя съществуващите граници и няма претенции към съседите относно език, култура, история и идентичност идва да покаже, че самото име дава основание и за двете. Не може да очакваме гаранции в бъдеще време, те трябва да се дадат сега. Не сме съгласни и с принципния подход, две страни да решават проблем, засягащ няколко държави без тяхно участие. В процеса на окончателното вземане на решение трябва да бъдат включени всички заинтересовани страни. Правителството, политическите партии в България, включително и парламентарно представените, нямат адекватна позиция по този въпрос. Единствено ПП АБВ излязохме с такава и сме удовлетворени, че тя бе чута. Предишното предложение - Илинденска Македония - беше посегателство към българската история, това дава основания за териториални претенции към България. Ние сме против географско име на Македония, защото може да предизвика недоволство у българските граждани. Немаловажен е фактът, че Гърция години наред води спор за името и спира членството на Македония в ЕС и НАТО докато не постигна желаното, което още един път доказва изключителното значение на този въпрос. В изказването на гръцкия министър-председател Алексис Ципрас, че „споразумението за името Република Северна Македония позволява да се направи ясно разграничаване между гръцката провинция Македония и страната\", самият той подчертава, че това споразумение няма връзка с гръцкото културно наследство. Вярваме, че своевременното становище на Мултидисциплинарната комисия по договора за добросъседство с Република Македония ще бъде важно за изготвяне на официалната българска позиция.", "date": "2018.06.13", "title": "АБВ: Името „Северна Македония\" дава основание за териториални претенции към България"}
{"url": "http://standartnews.com/balgariya/boyko_se_pokloni_na_bozhi_grob_i_se_sreshtna_s_patriarha_na_erusalim_video-372623.html", "text": "Патриархът на Ерусалим Теофилос Трети се срещна с българския премиер Бойко Борисов в Израел. На рождения си ден Борисов се поклони преди това в Божи гроб. Патриархът провъзгласи българският премиер Бойко Борисов за висш командир на ордена на Божи гроб. На рождения си ден Борисов бе награден със златен кръст, златна корона и звезда. Премиерът призна, че първият, който снощи го е поздравил за рождения ден веднага след полунощ, е бил гръцкият му колега Алексис Ципрас.", "date": "2018.06.13", "title": "Бойко се поклони на Божи гроб и се срещна с патриарха на Ерусалим /ВИДЕО/"}
{"url": "http://standartnews.com/balgariya/detskata_smartnost___2_pati_povisoka_ot_tazi_v_es-372622.html", "text": "Нивото на детска смъртност в България е два пъти по-високо в сравнение със страните от ЕС. Това каза доц. Христо Хинков, директор на Националния център по обществено здраве и анализи /НЦОЗА/ по време на кръгла маса \"Здравето на българите през 21 век - тенденции и предизвикателства\". Дискусията е организирана от НЦОЗА, под патронажа на парламентарната комисия по здравеопазване. Детската смъртност в България е 6.5 на 1000 живородени деца, докато в ЕС е 3.6 на 1000 живородени. По думите му раждаемостта в страната ни намалява, а общата смъртност е доста негативен показател. В ЕС показателят за обща смъртност е много по-нисък, добави още Хинков. Най-голям процент за смъртността е свързан с болести на кръвообращението. България е на 9-о място от 189 страни по консумация на алкохол, а по тютюнопушене сред жените е на 12-о място. Естественият прираст бележи все по-голям спад и България постепенно губи своето население, но има трайна тенденция за повишаване на средната продъжителност на живота. В периода 2001- 2015 год. разходите за здравеопазване нарастват с 450 процента, като най-много средства се отделят за болнична помощ и лекарства за домашно лечение. Динамиката на здравно-демографските показатели обаче не се променя особено, а причините за това са недостатъчната ефективност на здравната система, терапевтичният процес е фрагментиран, а финансирането не е обвързано с показаните резултати. Оптимизирането на ефективността на здравните ресурси е предизвикателство пред системата, каза още Хинков и подчерта, че лекарите са много добре обучени и показват високо ниво на професионализъм. Българинът не цени здравето си, заключи Хинков. Българското здравеопазване е изправено пред редица предизвикателства, свързани с демографското състояние, неравенство и необходимостта здравната система да отговори на потребностите на гражданите, каза министърът на здравеопазването Кирил Ананиев.", "date": "2018.06.13", "title": "Детската смъртност  - 2 пъти по-висока от тази в ЕС"}
{"url": "http://standartnews.com/balgariya/poslanikat_na_sasht_balgariya_mozhe_da_postigne_2_razhodi_za_otbrana_do_2024_g-372624.html", "text": "Посланикът на САЩ у нас Ерик Рубин заяви, че България е сред малкото съюзници в НАТО, вече създали постижим план за достигане на 2% от БВП за отбрана до 2024 година. Сега планът трябва да бъде приведен в действие и да бъде постигнат реален прогрес. Увеличените разходи за отбрана и споделянето на тежестите ще бъдат ключов приоритет на САЩ и на предстоящата среща на върха в БрЕюксел, каза още той и поздрави България за плана и че е сред малцината съюзници, които вече са по пътя на изпълнението на този ангажимент. По думите му предприемането на стъпки за реализиране на военните разходи преди срещата в Брюксел ще постави България в едно завидно положение. \"България е способна да извършва велики дела в рамките на постигането на целите на ЕС и НАТО. Тя притежава сила да вдъхновява и мотивира съседите си. Оптимист съм за двустранните ни отношения, за НАТО\", заяви още дипломатът по време на лекция за НАТО и двустранното сътрудничество между България и САЩ, която изнесе във Военната академия \"Г.С.Раковски\". Той напомни за предвидените в последните години средства за модернизиране на българските въоръжените сили, като по думите му пречки са отложили изпълнението на тези планове, а България продължава да разчита на оборудване от съветската ера. Той отбеляза, че инвестирането в модернизация не само изпълнява ангажиментите на България спрямо НАТО, но ще засили въоръжените сили на страната по много начини. Рубин посочи придобиване на нови сухопътни бронирани машини, което по думите му ще помогне също за засилване на ролята на България в самия алианс, помагайки и за сигурността на българските граници и национална територия. За модернизирането на флота посланикът каза, че то ще помогне за охрана на бреговата линия и за по-засилено използване на добре тренираните български ВМС, както и за повече възможности за съвместни тренировки със съюзници и партньори. А нов, по думите на посланика, оперативно съвместим с НАТО изтребител ще даде възможност на талантливите пилоти от ВВС да тренират с повече съюзници и партниращи нации, включително повечето съседи. Рубин добави, че Гърция, Турция и Румъния използват Ф-16. Посланикът каза, че България решава кой е най-добрият избор, но отбеляза, че е ясно, че страната трябва да модернизира скоро ВВС заради сигурността на пилотите, както и за да намали зависимостта от Русия за военните си нужди. Ерик Рубин каза, че за него, като американски посланик, е естествено да спомене американско оборудване, но модернизация и оперативна съвместимост с НАТО, какъвто и да е изборът на екипировка, са крайно необходими на България за изпълнение на ангажиментите към алианса. Дипломатът обобщи, че преди срещата на върха на НАТО в Брюксел идния месец България е в позицията да се отличи сред съюзниците. С миналогодишното военно учение \"Сейбър гардиън 17\", успешното председателство на Съвета на ЕС и началото на подготовката за \"Сейбър гардиън 19\", България вече има едно \"уникално резюме\" сред съюзниците. Предприемането на действия сега във връзка с изпълнението на разходите за отбрана и модернизационните планове тъкмо преди срещата на върха, ще открои България и ще я постави в една изключително благоприятна позиция по време на срещата в Брюксел през юли, посочи Ерик Рубин. По думите му САЩ застават до България в действията й за изпълнение на тези мерки, но само България и самите българи могат да вземат нужните решения. \"Както се вижда в последните 25 години, България е способна на големи постижения, когато се съсредоточи върху определена цел, каквито бяха членството в Европейския съюз и в НАТО. България също така показва способност да мотивира и вдъхновява своите съседи, които желаят да извървят нейния път. Очаквам с нетърпение да видя какви стъпки ще предприеме България в Алианса и като регионален лидер, и съм изпълнен с оптимизъм за бъдещето на страната, за нашите двустранни взаимоотношения, за всички наши страни в НАТО и за ролята на България в Алианса\", добави посланик Ерик Рубин.", "date": "2018.06.13", "title": "Посланикът на САЩ: България може да постигне 2% разходи за отбрана до 2024 г."}
{"url": "http://standartnews.com/balgariya/gnezdo_na_zmii_vdigna_pozharnikarite_na_smolyan_pod_trevoga-372599.html", "text": "Гнездо на змии в близост до речното корито на ул. \"Васил Райдовски\" в смолянския квартал кв. \"Устово\" вдигна вчера местните огнеборци под тревога, съобщават от пресцентъра на полицията. Сигналът за влечугите е получен на телефон 112 около 10.20 ч. от местни жители, които наблюдавали влечугите от няколко дни. Екип на пожарната в Смолян е извършил обезопасяване на района и третирал мястото с репелент против влечуги. Само няколко дни преди това, на метри от моста, огнеборци вадиха змия от шахта до търговски обект. През последните дни, те са се отзовали на още един сигнал, но този път в смолянското село Полковник Серафимово, където змия влезнала в местния магазин. От началото на пролетта се наблюдава засилена популация на влечугите в Смолянско, като според специалисти, подобно нашествие на студенокръвни не е имало през последните двадесет години в района.", "date": "2018.06.13", "title": "Гнездо на змии вдигна пожарникарите на Смолян под тревога"}
{"url": "http://standartnews.com/balgariya/retrospektsiya_kak_se_stigna_do_intsidenta_kray_aviobaza_krumovo-372598.html", "text": "Украинска държавна фирма саботира ремонта на военните хеликоптери Ми - 17. Това обяви още през декември миналата година военният министър Красимир Каракачанов. Според него жалбата на компанията е забавила неотложния ремонт на бойните машини. Състоянието на българската бойна авиация и инцидентите с жертви тежат на съвестта на политиците ни, заяви пред „Дарик\"  полковникът от резерва  Любен Лозанов,  който дълги години отговаря за безопасността на полетите в Щаба на ВВС. 10 пъти по-малко от стандартите на НАТО са били летателните часове на загиналите пилоти Според него основната причина за проблемите в армията и авиацията в частност е,  че реформата се прави без участието на професионалистите. Полк. Лозанов предположи, че до инцидента край авиобаза Крумово се е стигнало заради проблем с опашния винт. Украинската държавна компания \"Укроборонпром\" от холдинг \"Украинмаш\" обжалва пред Комисията за защита на конкуренцията решението на министерството на отбраната да преговаря с РСК МиГ за удължаване на ресурса на 15 наши изтребители МиГ 29, заяви още през декември военният министър Красимир Каракачанов. Тази фирма спира и процедурата за ремонта на хеликоптера Ми-17. \"Същата тази фирма преди няколко месеца обжалва и договора за ремонт на хеликоптера Ми-17. За мен това е саботаж, защото след един подобен опит преди няколко месеца, правиш друг опит много ясно осъзнавайки, че няма как да участваш в такава процедура и няма как да ти бъде възложено това, тъй като не си лицензиран\", коментира военният министър. При полетите в авиацията винаги има риск. За секунди може да се развие аварийна ситуация, при която практически нищо не може да се направи, коментира о.р. полк. Лозанов. Като възможна причина  за инцидента снощи той посочи  проблем с опашния винт. \"За да няма инциденти и аварийни ситуации в авиацията, трябва да има изправни, ремонтирани, добре поддържани самолети, осигурени с летци, които да летят достатъчно много, за да ги експлоатират безопасно. Българските пилоти летят по 30 часа годишно, а пилотите в НАТО летят между 200 и 300 часа\", заяви полк. Лозанов. По негови думи българските политици са започнали да правят реформи без професионалисти, като по този начин са показали огромно пренебрежение към тази сфера. \"Което води до некомпетентно управление и опасни последици\", убеден е той. Ситуацията няма да се промени докато не се промени отношението на политиците и управляващите към армията като необходим елемент на държавността и към авиацията като специфична сфера, при която се ходи „по ръба на бръснача\", посочи още ген. Лозанов. И малко ретроспекция - на  1 август 2016 година настоящият президент Румен Радев подаде оставка като командир на ВВС. Няколко дни по-късно Радев обясни мотивите си и заяви, че българската авиация е приземена. \"Съгласно техническата документация за експлоатация на самолетите МиГ 29, няма нито един изправен самолет и не трябва да лети нито един самолет, а фактът, че има летящи самолети е единствено по инициатива на българските военновъздушни сили с поетия риск и отговорност за удължаване на техническия ресурс, сами, без да им е работа. Нашите летци летят пет пъти по-малко от стандартите на НАТО за ефективност и безопасност\", каза тогава Радев. През  2017 г. от изказване на премиера Бойко Борисов стана ясно, че в следващите няколко години не можем да очакваме закупуването на нови изтребители. Той се усъмни в процедурата по избора на шведските \"Грипен\" и заяви, че авиацията е последната част на армията, която трябва да се модернизира. \"Ще купуваме, когато станем готови. Тази армия само от изтребители ли се състои? Ген. Боцев казва, че сухопътните войски са в окаяно състояние. И за тях трябва. Адмиралите казват: \"Нямаме кораби, заливаме ги с бетон, за да не потъват\". И за тях трябва. Освен това, самолетът не е най-важното в една армия, а сухопътните сили. Самолетите трябва да са последни\", посочи Борисов тогава. На 24 октомври 2017 г. пилотите от авиобаза „Граф Игнатиево\" отказаха да проведат планираните си за деня полети. Тогава летателният състав масово докладва, че се чувства психологически непригоден да лети, като е носено единствено бойното дежурство по т. наречената „еър полисинг\" система на НАТО.", "date": "2018.06.13", "title": "Ретроспекция: Как се стигна до инцидента край авиобаза Крумово"}
{"url": "http://standartnews.com/balgariya/happy_birthday_i_torta_ot_prezidenta_na_izrael_za_borisov_video-372606.html", "text": "С Happy Birthday и торта посрещна президентът на Израел Реувен Ривлин българския премиер Бойко Борисов. Двамата разговаряха при посещението на министър-председателя в Йерусалим в деня, в който Борисов стана на 59 г. След официалните приветствени думи президентът запя детската песничка за рожден ден, а в залата бе внесена торта. Вярвам, че всеки един гражданин на Израел дълбоко в себе си знае, че сме спасили българските евреи от депортация. Поклон пред подвига на българския народ, заяви Борисов. Премиерът Борисов посочи, че геройството на българския народ в онези години е отворило вратата към отличното сътрудничество между двете страни, което наблюдаваме днес. „За нас Държавата Израел е приятел, на който можем да разчитаме\", подчерта българският министър-председател. Бойко Борисов поздрави Реувен Ривлин и министър-председателя Бенямин Нетаняху за мъдростта и твърдостта, с която ръководят държавата и сподели, че е впечатлен от технологичния прогрес на Израел. Премиерът Бойко Борисов коментира, че днес светът започва да решава конфликтите си много лично. „Мога да съдя по реакциите на колегите си в Европейския съюз. Въпреки всичко обаче, ние сме демократична общност и трябва винаги търсим диалог\", каза премиерът. Президентът на Израел Реувен Ривлин акцентира върху дълбокото уважение, което гражданите на Израел изпитват към българите. „Това приятелство между двата народа допринася и за добрия политически диалог между Израел и България. Заедно с България развиваме съвместна дейност в множество сфери, като ние вярваме, че има още сектори, в които можем да работим успешно заедно\", съобщи Реувен Ривлин. По думите му, Държавата Израел цени високо поведението и позицията на България като председател на Съвета на Европейския съюз по темите, касаещи взаимоотношенията между Съюза и Израел. Президентът Ривлин бе категоричен, че фашизмът и неофашизмът съществуват и в днешни дни. Той изрази мнение, че обща отговорност на всички страни е да се борят срещу тези явления, защото те са олицетворение на злото. „Израел е демократична държава и демокрацията е за всички граждани, които живеят в тук\", подчерта Ривлин.", "date": "2018.06.13", "title": "\"Happy Birthday\" и торта от президента на Израел за Борисов /ВИДЕО/"}
{"url": "http://standartnews.com/balgariya/dazhd_i_gramotevitsi_na_zapad-372568.html", "text": "Пореден горещ ден ни очаква и днес. Минималните температури сутринта ще са между 16 и 19 градуса. Ще е предимно слънчево. След обяд главно в западната половина от страната ще се развива купеста и купесто-дъждовна облачност, на места там ще превали и прегърми. В крайните западни райони явленията ще продължат и през нощта срещу четвъртък. Има условия и за градушки. Ще духа слаб, в източните райони до умерен изток-югоизточен вятър. След обяд ще е горещо, максималните температури ще са между 31 и 36 градуса, по морския бряг между 26 и 29 градуса. Атмосферното налягане е по-ниско от средното за месеца и още ще се понижи.", "date": "2018.06.13", "title": "Дъжд и гръмотевици на запад"}
{"url": "http://standartnews.com/balgariya/mazhe_vilnyaha_s_bradvi_i_nozhove_v_ugarchin-372591.html", "text": "Напрежение в Угърчин. Мъже заплашиха с брадви и ножове строителни работници, които са работили по сградата на училището. Първоначално групата е атакувала и възрастен мъж и жена, а после е нахлула в местен магазин. Двама от извършителите са арестувани, а един все още се издирва. Оказва се, че те са стари познайници на местните жители. \"По обяд трима пияни роми решиха да проявят своеволие. Без причина. Тук има и други агресивни роми\", разказа Ради Еков. Негов съгражданин показа рани от нож, които преди години един от тримата извършители му е нанесъл в заведение. По думите му за агресията не е имало повод. В сряда сутринта местните събраха на мирен протест пред общината. Те искат да изкажат недоволството си от набезите, които продължават вече години. \"През последните няколко имаше няколко души, убити от роми. Последният случай е от септември. Безпомощен човек беше убит на улицата от роми\", казва Ради Еков.", "date": "2018.06.13", "title": "Мъже вилняха с брадви и ножове в Угърчин"}
{"url": "http://standartnews.com/balgariya/vanshno_kam_skopie_i_atina_bez_pretentsii_za_ezik_i_istoriya_i_promyana_na_granitsi-372588.html", "text": "Министерството на външните работи на България приветства постигнатата договореност между правителството на Гърция и правителството на Република Македония по въпроса за името - Република Северна Македония, се казва в разпространена за медиите декларация на българското външно ведомство. В нея МВнР призова Скопие и Атина да дадат гаранции в договора помежду им, че границите няма да се променят, и че няма да има претенции към съседите за език, история, култура и идентичност. \"Отваря се пътят към европейската и евроатлантическата интеграция на нашата съседка. Това е реален шанс в края на българското председателство на Съвета на Европейския съюз да има напредък и хоризонт за започване на преговори за присъединяване\", се казва в декларацията. В нея МВнР припомня, че България е признала Република Македония с конституционното й име още през януари 1992 г. \"Новото име Република Северна Македония не следва да бъде интерпретирано като основание за евентуална промяна на съществуващите граници или претенции към съседите относно език, култура, история и идентичност\", се заявява в декларацията на Външно министерство. \"МВнР ще настоява нашите две съседни, партньорски и приятелски държави да дадат гаранции, че в договора помежду им тези два принципа ще бъдат недвусмислено заявени и потвърдени.\" Европейският съюз и НАТО приветстваха споразумението между Атина и Скопие за името на Македония и заявиха, че то ще й даде възможност да предприеме стъпки за присъединяване и към двата съюза. \"Това ще постави Скопие по пътя към членство в НАТО и ще помогне за укрепване на мира и стабилността на Западните Балкани\", заяви генералният секретар на алианса Йенс Столтенберг. Върховният представител на ЕС за външната политика и сигурността Федерика Могерини каза, че европейската перспектива на Западните Балкани е \"ключов стимул за това споразумение в духа на добросъседското сътрудничество\". Тя призова страните в ЕС да одобрят начало на преговори за членство с Македония.", "date": "2018.06.13", "title": "Външно към Скопие и Атина: Без претенции за език и история, и промяна на граници"}
{"url": "http://standartnews.com/balgariya/poklonenie_na_bozhi_grob_i_sreshti_s_patriarh_i_premier_za_rozhdenika_borisov_-372569.html", "text": "Днес е вторият ден от визитата на Бойко Борисов в Израел. Програмата на премиера по часове: 10.00 ч. - Среща на премиера Бойко Борисов с министър-председателя на Държавата Израел Бенямин Нетаняху. 11:30 – 12:00 – среща на премиера Бойко Борисов с президента на Световния еврейски конгрес Роналд Лаудер. 12:30 – 13:10 – среща с президента Реувен Ривлин - протоколни кадри снимат официалните оператор и фотограф 13:30 ч. - работен обяд в чест на премиера Бойко Борисов с лидера на парламентарната опозиция Исаак (Бужи) Херцог. 16:00 ч. - поклонение в Божи гроб. 16.30 ч. - Аудиенция при Патриарха на Йерусалим Теофилос Трети (Патриарх на Светия град Йерусалим, на цяла Палестина, Сирия, Арабия и отвъд река Йордан, на Кана Галилейска и Светия Цион) 17:30 ч. – отпътуване за Тел Авив и концертната зала „Ихал ха-тарбут\". 18:30 ч. - коктейл в чест на българския премиер Бойко Борисов. Среща с представители на българската общност=", "date": "2018.06.13", "title": "Поклонение на Божи гроб и срещи с патриарх и премиер за рожденика Борисов"}
{"url": "http://standartnews.com/balgariya/3_pokoleniya_na_60_kvadrata_41_ot_balgarite_zhiveyat_v_prenaseleni_zhilishta-372585.html", "text": "Около 41% от българите, или четирима от всеки 10 наши сънародници, живеят в пренаселени жилища. Това показват данни от анализ на Евростат за състоянието на жилищния фонд в Евросъюза през 2017 г. Средният показател за пренаселеност в ЕС е около 17%, отчита европейската статистика. Близо 1,1 милиона българи, или около 15 на сто от населението у нас, живеят в жилища, които се споделят от повече от едно семейство, тоест удвояването на домакинствата в един апартамент, е доста често срещано явление сред българите с по-ниски доходи в градска среда. Случва се често 3 поколения, или около 6-9 членове на едно домакинство, да обитават маломерно жилище от 60-70 квадратни метра. Освен това около 80% от децата у нас под 18-годишна възраст, както и около 60 на сто от младите хора на възраст 16-29 години, са контингент от домакинства, които живеят в пренаселени жилища. Процентът на пренаселените жилища у нас в големите градове е около 48 на сто /при 18 на сто за ЕС/, в малките градчета и предградията - около 40 на сто /при 15 на сто за ЕС/ и в селските райони - 33 на сто /при 17 на сто за ЕС/, показват данните на Евростат. На фона на изключителната пренаселеност на жилищния фонд у нас анализът регистрира и значително висок процент от незаети жилища в градовете и селата, които стоят празни - от общо 3,9 млн. броя единици жилища у нас – около 1,2 милиона, или 31 на сто, са необитаеми и незаети. В градските райони незаетите жилища са над 650 хиляди (25 на сто от жилищата в градска среда), а в селските райони незаетите жилища са над 560 хиляди, или 43 на сто от сградния фонд по селата. Само в столицата и в София-област незаетите жилища са около 250 хиляди. Тези диспропорции се обясняват както с намаляване броя на населението у нас през последните години, така и с емиграцията на българите извън страната или вътрешната миграция от селата към градовете, което освобождава много жилища и ги прави свободни и необитаеми. От 28-те страни-членки на ЕС най-висока пренаселеност е регистрирана в Румъния - близо 50 на сто, отчита анализът на Евростат. Други страни, в които има значителна пренаселеност на жилищата с домакинства, са: Латвия – 43 на сто, България – 41 на сто, Полша и Унгария – по 40 на сто, Словакия – 38 на сто и др. В противоположния край на скалата най-ниски нива на пренаселеност са отчетени в Кипър – 2,4 на сто, Малта – 2,9 на сто, Ирландия – 3,2 на сто, Белгия – 3,7 на сто и Холандия – 4 на сто. Пренаселеността също е била проблем за по-малко от 10% от населението във Финландия – 6,6 на сто, Германия – 7,2 на сто, Франция – 7,7 на сто, Великобритания и Люксембург – по 8 на сто. Високи нива на пренаселеност са регистрирани и при съседите ни – Гърция – 40 на сто, Сърбия – 64 на сто, Македония – 68 на сто и Турция – 73 на сто. През миналата година около 42% от жителите на ЕС са обитавали апартаменти, или 4 от всеки 10 европейци, са обитавали фамилни къщи и една трета – 33 на сто, са имали самостоятелни къщи. Около 42 на сто от европейците са обитавали свой собствен дом без заем или ипотека, докато други 27 на сто са обитавали жилище със заем или ипотека, отчита Евростат. Други 20 процента от европейците са обитавали жилище под наем.", "date": "2018.06.13", "title": "3 поколения на 60 квадрата: 41% от българите живеят в пренаселени жилища"}
{"url": "http://standartnews.com/balgariya/shefat_na_aviobaza_krumovo_letim_na_sanitarniya_minimum_i_tova_e_ubiystveno-372590.html", "text": "„Пилотите ни летят на санитарния минимум, което е буквално убийствено. Този проблем е неглижиран с години\". Това каза в ефира на „Здравей, България\" началникът н авиобаза „Крумово\" ген. Димитър Иванов в коментар на инцидента, при който хеликоптер падна и двама летци загинаха на място. Ген. Иванов обясни, че един час във въздуха с вертолет струва около 7000 лева. „Всеки пилот трябва да поддържа подготовката и си и във всеки момент да е готов да излети и да се включи в спасителна мисия\", категоричен бе началникът на авиобазата. Той каза още, че тя функционира при постоянен недостиг на финансиране. Постоянно се усещал недостиг и на резервни части за машините, особено за руската техника. Ген. Иванов информира още, че във вторник е свалена черната кутия на разбилия се хеликоптер и информацията от нея тепърва ще се анализира.", "date": "2018.06.13", "title": "Шефът на авиобаза „Крумово”: Летим на санитарния минимум и това е убийствено"}
{"url": "http://standartnews.com/balgariya/mrachna_statistika_za_shumen_golyam_protsent_hora_zhiveyat_pod_praga_na_bednostta-372589.html", "text": "През 2017 г. линията на бедност в област Шумен е 296.6 лв. средномесечно на лице от домакинство, при 351.1 лв. за страната. При този размер на линията, под прага на бедност са били 45.2 хил. лица, или 25.8% от населението в областта, при 23.4% за страната. Това съобщиха от Отдел „Статистически изследвания\"- Шумен. С най-висок относителен дял на бедните сред 28-те области в страната е област Кърджали - 29.1%, следвана от областите Сливен - 28.2% и Шумен. Системата за социална защита има съществено значение за редуциране на бедността. Данните от изследването през 2017 г. показват, че ако в доходите на домакинствата се включат доходите от пенсии, но се изключат останалите социални трансфери - обезщетения за безработица, временна неработоспособност, бременност и майчинство, социални помощи, вкл. за отопление, на инвалиди и др., равнището на бедност в област Шумен се повишава от 25.8 до 33.5%, или със 7.7 процентни пункта. Оценките на бедността в зависимост от типа на домакинството показват, че бедността е концентрирана сред възрастните едночленни домакинства, самотните родители с деца, както и сред домакинства с три и повече деца. Област Шумен заема 19-о място по размер на линията на бедност средномесечно на лице. В област Шумен през 2017 г. 37.3% от населението живее в тежки материални лишения (ограничения в 4 от изследваните 9 показателя), при 30.0% средно за страната. В двадесет области процентът е по-нисък от този в област Шумен.", "date": "2018.06.13", "title": "Мрачна статистика за Шумен, голям процент хора живеят под прага на бедността"}
{"url": "http://standartnews.com/balgariya/netanyahu_blagodari_na_borisov_za_spasyavaneto_na_balgarskite_evrei_video-372601.html", "text": "Благодарим за спасяването на българските евреи. Това заяви израелският премиер Бенямин Нетаняху при посрещането на българския си колега Бойко Борисов в Ерусалим. Ние никога няма да забравим, българите, които легнаха на релсите, но не допуснаха изпращането на българските евреи в лагерите на смъртта, подчерта той. Нетаняху благодари на България за участието ѝ в борбата срещу тероризма и фундаментализма и неотменната подкрепа, която оказва на Държавата Израел. Благодаря за добрите думи и доброто отношение, отвърна му Борисов. \"И сега взимаме трудни решения, но тогава е било много трудно. Септември месец се надявам да открием два идентични паметника за този огромен подвиг. Когато пътувахме насам, казах на моите министри, че сега ще видим човек, който е световен талант да бъде в добри отношения с президента Тръмп и с президента Путин\", заяви Борисов. Нетаняху отговори: \"Случва се понякога\". Българският премиер допълни, че отношенията ни с Русия не са блестящи и допълни, че те са нужни за мира. \"Нашите военни пилоти и тези на Израел от няколко години провеждат съвместни полети, надявам се да имаме сътрудничество в медицината и фармацията\", заяви още Борисов. От своя страна израелския премиер заяви, че сътрудничеството между България и Израел много се е подобрило от първата среща между него и Борисов през януари 2010 г., като отношенията между двамата са прераснали и в приятелски. Борисов и Нетаняху обсъждат двустранните отношения, положението в Близкия Изток и други актуални международни проблеми.", "date": "2018.06.13", "title": "Нетаняху благодари на Борисов за спасяването на българските евреи /ВИДЕО/"}
{"url": "http://standartnews.com/balgariya/davat_v_uchilishtata_na_sedmoklasnitsite_sluzhebnite_belezhki_ot_vanshnite_otsenyavaniya-372596.html", "text": "От днес седмокласниците ще получават служебните си бележки с резултатите от националните външни оценявания от училищата, в които се обучават. Това съобщи пресцентърът на Министерството на образованието и науката. От 20 до 26 юни седмокласниците ще подават документи за прием в профилираните и професионалните гимназии в страната, в паралелките за профилирана подготовка в средните училища и в професионалните гимназии или в паралелките за професионална подготовка в обединените, средните училища и в профилираните гимназии. Кандидатстването и тази година след седми клас ще бъде чрез електронната система на МОН или на хартиен носител в училищата-гнезда. Родителите или учениците, които са подали заявления за участие в първото класиране на хартиен носител, няма да могат да подават електронно и обратно. Балообразуването за отделните училища е различно и се формира от резултатите от изпитите по български език и литература, и по математика, както и от приравнените в точки оценки от свидетелството за основно образование по предмети, определени от съответните училища. Списъците с приетите на първо класиране седмокласници ще бъдат обявени до 3 юли. Записването на учениците в новите им училища или подаването на заявления за участие във второто класиране е в периода 4-6 юли, информират от МОН. \"Попълването на заявлението трябва да се извърши много внимателно и добре обмислено. Подредбата на училищата трябва да се осъществи от най-желаните низходящо към по-малко желаните профили, професии и специалности на конкретните училища\", съветва началникът на Регионалното управление на образованието в София Ваня Кастрева седмокласниците и техните родители. Тя допълва, че медицинско свидетелство е необходимо при кандидатстването в паралелки с професия или специалност.", "date": "2018.06.13", "title": "Дават в училищата на седмокласниците служебните бележки от външните оценявания"}
{"url": "http://standartnews.com/balgariya/gen_popov_shtom_prezidentat_govori_za_lobizam_da_se_obadi_na_glavniya_prokuror_i_da_vidi_koy_lobira-372593.html", "text": "БТВ ген. Константин Попов, председател на Комисията по отбрана в парламента. Коментарът му беше по повод думите на държавния глава след инцидента с хеликоптер Ми-17, че „лобизмът убива\". При авиокатастрофата край Пловдив загинаха двама български пилоти, а бордовият механик едва оцеля. „Очевидно се вижда, че има емоция у президента. Всъщност правителството на Борисов стартира тези проекти.  Това мнозинство само преди седмица стартира и още един проект за модернизация на Сухопътните войски. Дайте да спрем с тези междуособици и да говорим разумно\", отбеляза ген. Константин Попов. „За мен е странно как проекти за модернизация са гласувани едновременно от БСП и ГЕРБ, от Обединени патриоти и от ДПС - трябва да си голям лобист, за да ги обединиш всички\", допълни той. Очевидно е, че има емоция в изказванията на президента Румен Радев. Правителството на Бойко Борисов стартира през 2016 година проектите за превъоръжаване на армията. Тогава с президента се поздравявахме в парламента. Моят призив е да се спрат с междуособиците и да се заровят томахавките. С емоции няма как да се решат проблемите. Президентът говори за лобизъм от една година. Да вдигне телефона и да се обади на главния прокурор, да го сезира и да се види кой за какво лобира. Миналата седмица всички подкрепихме проектите за модернизация на армията. Искам да поздравя и БСП за това. Как може да се говори за лобизъм, когато всички подкрепихме тези проекти\", попита ген. Попов. Да намерим сила и достойнство тези, които са извадили томахавките, да ги заровят, защото колкото повече има вътрешни междуособици, толкова по-малка е вероятността да се случат проектите или поне ще се оскъпят\", призова ген. Попов. По повод катастрофата с хеликоптера той коментира, че е хубаво да се остави на спокойствие Министерството на отбраната да си свърши работата. Вероятно има някаква техническа неизправност. Извършени са всички прегледи. Не вярвам летците да са допуснали грешка, която да е довела до тази катастрофа, подчерта той. По думите му оцелелият бордови механик е контактен, има тежка гръдна травма, както и травма на глезена и на главата. „Засега във Военна болница се справят прекрасно, да се надяваме, че момчето ще се оправи\", каза ген. Константин Попов. Той отбеляза, че инцидентът се е случил за 2 секунди, а техникът е имал късмет, тъй като е бил е отзад в машината.", "date": "2018.06.13", "title": "Ген. Попов: Щом президентът говори за лобизъм, да се обади на главния прокурор и да види кой лобира"}
{"url": "http://standartnews.com/balgariya/obsazhdame_savmestno_voenno_proizvodstvo_s_izrael-372604.html", "text": "Ще разговаряме дали не можем да направим съвместно производство в областта на отбраната, особено в това силно и модерно оръжие, което са дроновете. Това каза премиерът Бойко Борисов преди среща с израелския си колега Бенямин Нетаняху. „Не винаги отношенията между ЕС и Израел са на висотата, която трябва да бъдат. Винаги съм считал, че Израел е изключително важен за сигурността и стабилността в Близкия Изток\", заяви той. „Нашите военни пилоти и пилотите на Израел провеждат в България седмици наред въздушни боеве\", обясни Бойко Борисов. „Срещите ни са изключително полезни - в сферата на медицинската апаратура, на фармацията, на земеделието\", допълни той. „България е страна наблюдател в Международния алианс за възпоменание на Холокоста. Лично Бенямин Нетаняху ни помогна много, а тази година ще станем постоянен член\", каза още премиерът.", "date": "2018.06.13", "title": "Обсъждаме съвместно военно производство с Израел"}
{"url": "http://standartnews.com/balgariya/zaharieva_votat_na_nedoverie_na_bsp_nyama_da_e_uspeshen_koalitsiyata_e_stabilna-372594.html", "text": "„Вотът на недоверие на БСП няма да бъде успешен, коалицията е стабилна\", коментира пред БТВ министърът на външните работи и вицепремиер Екатерина Захариева. Вчера от партията на Корнелия Нинова обявиха, че готвят вот на недоверие на тема сигурност. Според тях е редно след убийството на беглеца Владимир Пелов вътрешният министър Валентин Радев да подаде оставка. По думите ѝ от левицата искат вот на недоверие във всеки един момент с цел да се отклони вниманието от успехите на България по време на европредседателството. „Всеки един от министрите би трябвало да е готов да си тръгне ако се счита изчерпан или премиерът реши, че не се е справил. За съжаление всеки един случай се използва за политически атаки – не беше приятно нито бягството, нито последвалото убийство на Владимир Пелов, но реформи в системата на МВР се правят\", коментира Захариева. По повод приетата и след това отхвърлена оставка на социалния министър Бисер Петков, Захариева коментира, че законът за хората с увреждания е внесен, като до петък ще се правят изчисления и оценка дали ще е от полза на хората с увреждания. На въпрос дали след края на европейското председателство се готвят рокади във властта, Захариева коментира, че само премиерът Бойко Борисов може да отговори на този въпрос. Външният министър коментира, че името, за което са се споразумели Атина и Скопие е добро, но въпреки това не е виждала целия договор. „Името Илинденска Македония със сигурност не беше толкова добро име за България, освен ако идеята не е била да се подчертае част от общата ни история\", коментира още Захариева. Тя е категорична, че страната ни няма териториални претенции. „Призовавам всеки един родител при такъв казус да се свързва с нашето консулство в Норвегия\", каза Екатерина Захариева. Тя е категорична, че в скандинавската страна няма тенденциозно отношение към смесените двойки и бракове, заради което да се отнемат повече деца на чужденци, отколкото такива на норвежци. „Норвежката система е различна. Когато при нас има проблеми в едно семейство, работата на институциите е да помогне да се решат проблемите, така че детето да остане в семейството. Ние считаме това за най-добрата среда. В Норвегия детето не се счита за собственост, а за отделна и пълноправна личност, която не може да бъде насилвана по какъвто и да било начин\", коментира Захариева. По повод емоционалната история на Цветелина Уланд, чийто деца са отнети след съдебно решение, но не са дадени на бащата, а са разделени в две приемни семейства, Захариева коментира, че външното министерство съдейства за разрешаване на казуса. „Посланикът на Норвегия нямаше информация за този случай и каза, че не може да го коментира. Очевидно тази служба в Норвегия не дава информация дори на норвежките органи\", допълни Захариева. По думите ѝ при случая с децата на Уланд, които са с двойно гражданство – българско и норвежко, е възникнал и друг казус. Бащата се е свързал с българското консулство в Норвегия, защото е забранено да се показват снимки на деца без съгласието и на двамата родители. Защо обаче двете деца са били разделени в приемни семейства, а не са при бащата, така и не става ясно.", "date": "2018.06.13", "title": "Захариева: Вотът на недоверие на БСП няма да е успешен, коалицията е стабилна"}
