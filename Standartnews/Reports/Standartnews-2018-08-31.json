{"url": "http://standartnews.com/biznes/eksperti_smyatat_che_tryabva_da_ima_darzhavna_garantsiya_za_aets_belene-375289.html", "text": "Според изпълнителния секретар на БУЛАТОМ Станислав Георгиев броят на желаещите да участват в тръжната процедура за избор на инвеститор за АЕЦ Белене ще бъде сведен до минимум, ако в нея остане изискването да няма държавна помощ за проекта. Основното, за да има желаещи да финансират централата, е да се опреди формата, под която държавата може да подпомогне проекта, посочи Георгиев пред БНР: \"Има доста начини да се получи някаква форма на държавна гаранция. Например, чу се, че представителите на CNNC са посочили, че ако те започнат при тези условия да финансират строителството на АЕЦ \"Белене\", ще поискат в бъдещия договор да бъде записано, че ако някое бъдещо правителство на България реши да прекрати договора, след като компанията е започнала да изпълнява задълженията си по него, те ще си поискат обратно парите, които са изразходили до въпросния момент. Това е една форма на държавна гаранция.\"", "date": "2018.08.30", "title": "Експерти смятат, че трябва да има държавна гаранция за АЕЦ Белене"}
{"url": "http://standartnews.com/svyat/nad_120_000_praseta_sa_umartveni_v_rumaniya_zaradi_chumata_-375286.html", "text": "Близо 800 огнища на африканска чума по свинете са регистрирани в Румъния, като най-засегната е югоизточната част на страната. От румънската санитарно-ветеринарна служба съобщават, че до момента са умъртвени над 123 000 болни прасета. Изплатени са обезщетения на свиневъди на стойност 222 000 леи. Има подадени още около 700 молби за компенсации, съобщава БГНЕС. Румънският президент Клаус Йоханис поиска от правителството да вземе спешни мерки за спиране на разпространението на болестта и критикува кабинета, че досега се е оказал неспособен да се справи със ситуацията, предаде Медиафакс. Работен документ на Европейската комисия сочи, че африканската чума по свинете може да се разрасне още повече и да засегне над половината от територията на Румъния.", "date": "2018.08.30", "title": "Над 120 000 прасета са умъртвени в Румъния заради чумата"}
{"url": "http://standartnews.com/mneniya/patriotichnata_koalitsiya_mozhe_da_smeni_formata-375299.html", "text": "- Не, не мисля, че са възможни. Моят аргумент поне в последните 9 месеца е изказването на господин Ахмед Доган, който, знаете,  е опитен политик. Той има изключително чувство, като всички дълго замесени в политиката, към основните кризисни ситуации. Той беше направил изказване около Коледа и беше обяснил, по повод на предстоящ тогава вот на недоверие,: \"Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата\". Ако го перифразирам, да виждате някой друг?  Други просто няма в този формат. - Алтернатива може да се появи след кампания, криза или нещо такова. Но сега нямаме основание да очакваме такова развитие. Да, има проблем, когато една партия като ГЕРБ, е доминираща. Към нея се устремяват всички, които искат да участват в управлението по различни причини, а не заради компетентност. Очевидно е, че това създава проблем. Но аз не мисля, че която и да е друга партия, ако се намира в същото положение като ГЕРБ, едва ли би се справила, дори и на йота по-добре. Общо взето ще бъде същото. Същото би се получило дори и ако имахме мнозинство в парламента, различно от сегашното. - Всички изредени проблеми са точно управленски. При Търговския регистър проблемът изглежда технически, но има много съмнения, че е предизвикан умишлено, с някаква цел. Дали е постигната или не, могат да кажат само тези, които са участвали в реализирането. Но новината за едновременно изгорели три диска, винаги би породила съмнения. Колкото до застрахователното дружество \"Олимпик\", нямам достатъчно компетентност да коментирам правните и техническите подробности. Но е очевидно, че от доста време, споменават се три години, когато е подаден първият сигнал от кипърска страна, е било ясно, че има нещо нередно с въпросното дружество, но не е последвала реакция. Фалитът на \"Олимпик\" обаче не може да предизвика голямо брожение. Обикновеният гражданин може да се възмути само, ако някой застане пред Министерски съвет и настоява за нещо, което е в обсега на неговите познавателни възможности. Понякога те са подозрително дребнави като какъв ще бъде творческият лагер на радиохора в Кранево и евентуално дали ще се пенсионира неговата ръководителка. В крайна сметка за хора на БНР беше намерено решение от същите хора и институции, които отказваха да вземат решение. Това е невероятно добра илюстрация за това в какво вярват хората, как искат да  го постигнат, говоря за масовото възприятие. И това не е добре за управлението като цяло, тъй като не може да се върви от решаването на една криза към решаването на следващата. При това проблемите продължават да възникват. Ето сега има голяма заплаха с чумата по свинете. Тя наистина е на 10-ина километра от границата от другата страна на Дунав, но начинът, по който се разпространява, е изключително заплашителен. Този тип кризи всъщност изискват централно решение, в смисъл -намеса на министри, което обаче не е наложително за драмите с хора на БНР. В информационния поток трябва да се смесват различни новини. И по тази причина примерно решаването на един въпрос, независимо в какъв порядък, е хубаво да бъде съобщено  като една добра новина. Така днешният ден е успешен за управлението. - Не, не мисля, че има нова политическа ситуация, но няма и поне не са очертани решенията на въпросите, които останаха открити от миналата сесия на парламента и общо взето от първата половина на годината. Сред тях, разбира се, е какъв ще е форматът, в който ще просъществува патриотичната коалиция. Преди депутатите да излязат в отпуск, министър-председателят отправи към патриотите съвет, на който не може да се откаже - да престанат да се разправят. Но напрежението не намалява, защото  ангажирането на вицепремиера Валери Симеонов със собствен политически проект, може да взриви и самата малка патриотична коалиция. Това е съвършено политически въпрос, който чака решене. Първо, ако под някаква форма се стигне до категоричното сближаване между СДС и Валери Симеонов, всъщност, оценка на такъв политически ход ще бъде даден от самите избиратели в изборните резултати. Ако този ход е неуспешен, значи не е особено смислено Валери да рискува. Ако пък е  успешен, обсъждането на резултатите ще бъде различно и може би ще укрепи съществуващото мнозинство.  Успешен разбирам в смисъл, че и двете листи, които биха били регистрирали сегашните участници в патриотичната коалиция, постигнат представителство в Европейския парламент. Но това е просто описване на възможните резултати и няма никакво отношение към каквато и да било прогноза. Ако експериментът Обединени патриоти да играят разделени за евровота се окаже неуспешен и се стигне до това, примерно и двете листи да не успеят да преминат бариерата, ще има скандал. Тогава ще трябва ГЕРБ като цяло, включително мозъчния им тръст, както и самият министър-председател, да помислят за преформатиране на коалицията, в която ще участват същите хора, но с различен тип споразумение. Така малките съюзници ще имат по-малка възможност да изразят т. нар. вето на малцинството. Ако не се постигне такова ново споразумение, тогава вече наистина можем да говорим за предсрочни парламентарни избори. Но пак ще е трудно, тъй като предстоят европейските избори, после- местните и едва след това евентуално ще се види в каква форма, според резултатите, ще продължи да съществува парламентарното мнозинство. - За БСП също ще са критични предстоящите избори догодина. Във вота за Европейски парламент червените трябва да спечелят на всяка цена три мандата. За тях това е въпрос на живот и смърт. Ако пък имат четирима евродепутати, което вече се е случвало, това ще бъде представено като огромен успех. Което пък ще им позволи да влязат с позитивен старт в кампанията за местните избори, които на практика са по-важните. Но БСП имат доста терен за наваксване на  местните избори. В момента те държат някакъв  брой общини, но те не са особено значими. Ще  дам пример, който показва най-добре как седи в местната власт соцпартията. Най-голямата община, в която БСП успя да наложи свой кмет е Асеновград. Следват Троян, Свищов, Каварна и прочие. Но ако те не разширят представителството си в по-голям и по-значими общини, с по-голяма тежест, ще имат още по-малко основание да поставят всяка седмица, или по два пъти на седмица въпросът за оставка на кабинета. Това би имало значение за развитието вътре в партията. Винаги, когато се оценява ролята на  Корнелия Нинова, се започва с акцента, че БСП е имала 39 народни представители, а сега са 80. Звучи добре, но  ако не разширят достатъчно отчетливо някои дела, цялата стратегия на БСП за категорично войнствено противопоставяне на ГЕРБ, някак си няма да хваща дикиш, да изглежда достоверна. Все повече ще приема характер на театралност. Със сигурност обаче следващата година ще бъде любопитна, защото след две години без избори сега ще гласуваме два пъти.", "date": "2018.08.30", "title": "Патриотичната коалиция може да смени формата"}
{"url": "http://standartnews.com/mneniya/vreme_e_da_izravnim_izlitaniyata_i_katsaniyata-375297.html", "text": "\"Единствената безспорна истина са некролозите.\" Това беше написал преди години Радой Ралин. Ралин, разбира се, не е прав. Има и други, много други безспорни истини. Но напоследък некролозите в България наистина станаха много. Почерня родината ни от тях. Облепихме я като с тапети открай докрай! И всеки ден към старите некролози прилепваме все нови и нови. Едва сколасахме да погребем 17-те жертви от трагедията край Своге - и нова смърт ни зашлеви. Водач загина при инцидент на жп прелез край старозагорското с. Михайлово. Бързал човекът да премине през жп линията при спуснати бариери и задействан сигнал, та не един, ами два влака взели, че го ударили! За къде ли е бързал в надпревара с времето? Дали 4-5 минути - колкото държат затворен един жп прелез, наистина са били толкова фатални, че шофьорът е натискал газта, слаломирайки като Марсел Хиршер между спуснатите бариери? И за какво ли е решил да рискува живота си? Или се е нуждаел от поредната порция адреналин. Защото има и такива хора - които не могат да си легнат, докато не си вземат дозата, независимо какво: наркотик, алкохол, адреналин или дори някакво си хапче там - валериан и пр. Ама асфалтът на завоя убиец край Своге не бил такъв, ами онакъв, мантинелата не отговаряла на тези и онези изисквания, жужи обществото. Сигурно. Не казвам, че асфалтът там е идеален, нито че мантинелата може да издържи напора на 20-тонен автобус. Но лично аз съм минавал по този път поне 30-ина пъти само след полагането на именно този асфалт - без никакви проблеми. А ако се опрем на статистиката, че всеки ден по този път минават над 3500 автомобила, и ги умножим по 730 дни от двете години след официалното му пускане в експлоатация - значи на същото това място е имало поне 2 555 000 преминавания Не искам и да смятам колко водачи са минали същия завой през двете години преди подписването на Акт 16. Е, като толкова е опасен този завой, защо там е катастрофирала тежко само една жена, която е убила майка си, а сега - и този фатален автобус?! Да, имало е още 20-ина катастрофи, но все леки, слава Богу! Когато един водач е добре подготвен, когато вижда какъв е пътят и когато истински обича своите близки и ближни, той винаги се съобразява максимално с пътя и конкретните условия. По време на катастрофата в Своге валеше проливен дъжд. Ами ако например аз карах 40 души зад гърба си - бих отбил вдясно и изчакал отслабването или спирането на дъжда. Още повече, че по пътя се стичаха реки като Искър. За къде е бързал водачът на автобуса Григор Григоров? За оня свят или за затвора?! Защото, уважаеми читателю, дори и следствените органи и независимите експерти да успеят да докажат, че там, край Своге, въобще не съществува никакъв път, конкретният причинител на смъртта на 17 души и на раните на още 21 си остава същият Григор Григоров. Дори и съдът да го оправдае - и дай Боже! - как ще живее той до края на дните си след преживяното? Ама фирмата била изправна, коментират всички. Е, автобусът не бил минал задължителния технически преглед 20-ина дни, не била изпратена и официална заявка за случайния превоз в ИААА - чудо голямо! На всичко отгоре и Григоров бил шофирал с малко по-висока скорост от разрешената, но тя едва ли е причина за инцидента, коментират всезнаещите. Сигурно е така. Но като погледне човек, то и всички големи беди през последните 3-4 хиляди години са започвали все от някакви дребни инциденти но в крайна сметка милиони са загинали заради една открадната жена или заради един убит престолонаследник, нали?! Та затова се питам - дали ако превозвачът беше спазил стриктно буквата на закона, а водачът - знаците в този участък, то крайният резултат от тази екскурзия нямаше да бъде друг? Питам се и още - ако в крайна сметка наистина пътят е 100% причина за трагедията край Своге, то и работещите бариери и сигнализации ли са виновни за ударената от два влака кола край Михайлово и смъртта на нейния водач!? Защото чух мнения, че на около 200-те пътници от влаковете, висели над 5 часа сред полето, \"БДЖ-Пътнически превози\" им е виновно, че не им било осигурило вода, храна и топли напитки или че не ги е извозило веднага. Като че ли БДЖ е длъжно да разположи \"На всеки километър\" павилиони с топла храна и напитки и само да чака на кого къде ще му щукне да прегази през линията пред преминаващите влакове! Като започнах да пиша за катастрофи, спомних си и за двамата загинали с малки самолети пилоти през последните дни. А именно пилотите си имат един прекрасен девиз - да изравним броя на излитанията и кацанията. Та си мисля: колко хубаво би било, ако вземем да приложим този пилотски девиз на практика в живота! Например - всеки водач да се старае да изравни броя на своите потегляния и нормални спирания! Или пък всички строителни фирми да вземат да изравнят количеството на средствата, които държавата им е дала за ремонта на даден пътен участък, жп линия или мост, с вложените в тях! Тогава няма да има съмнения за качеството на асфалта или за здравината на колоните и пр. А най-добре би било и ако всички вземем, та изравним количеството на знанията и уменията си с длъжностите, които заемаме. Не мислите ли? Колко шофьори вземат книжки с рушвети, а не знаят как се паркира между две коли, нито познават значението на знаците по кръстовищата! Ех, мечти, ще рече някой. Не, не са мечти! Само трябва да решим да го поискаме! Защото мечтата отпреди 100 години за \"8 часа труд, 8 часа сън, 8 часа почивка\" отдавна е реалност. Реалност, но след борба. А за всичко в този живот трябва да се борим - както против корупцията и за безопасните пътища, така и за качествените дипломи, и за грамотните водачи, и за всичко останало!", "date": "2018.08.30", "title": "Време е да изравним излитанията и кацанията"}
{"url": "http://standartnews.com/lyubopitno/holivudskiyat_aktyor_robart_patrik_izbra_kartina_ot_izlozhbata_detsa_risuvat_za_detsa_v_hotel_marinela_sofia-375296.html", "text": "Холивудската звезда от продукции като „Терминатор 2\", „Досиетата Х\", „Умирай трудно\",„Ангелите на Чарли\", „Безумна любов\"  и  много други, гостува на хотел Marinela Sofia. Холивудският актьор, който е носител на награда „Сатурн\", разгледа с интерес изложбата „Деца рисуват за деца\" , която е позиционирана в хотел Marinela Sofia и избра една от детските картини. Поводът за гостуването на световната знаменитост е участието му във филмова продукция в кино център Бояна. Всеки, който желае да посети и да закупи картина от изложбата може да го направи до края на месец септември. Инициативата се организира за втора поредна година от сдружение „Маринела\" и Светия Синод и има за цел да подпомогне онкоболните деца, лекуващи се в Клиника по детска клинична хематология и онкология при УМБАЛ „Царица Йоанна – ИСУЛ\", гр. София.", "date": "2018.08.30", "title": "Холивудският актьор Робърт Патрик избра картина от изложбата „Деца рисуват за деца“ в хотел Marinela Sofia"}
{"url": "http://standartnews.com/kultura/vanesa_redgreyv_poluchi_zlaten_lav_na_starta_na_festivala_vav_venetsiya-375291.html", "text": "Международният кинофестивал във Венеция, който се провежда за 75-и път, бе открит снощи с тържествена церемония по връчването на почетния \"Златен лъв\" за принос в киноизкуството на британската актриса Ванеса Редгрейв, предадоха ТАСС и Асошиейтед прес. Кариерата на 81-годишната Редгрейв отбеляза шеметен старт през 1966 г., когато се снима наведнъж в 4 филма. Носителка е на много авторитетни награди, включително \"Оскар\" за биографичната мелодрама \"Джулия\"(1977 г.) и на приза от Венеция през 1994-а за ролята й във филма \"Малката Одеса\". Тя и досега е една от най-търсените актриси в световното авторско кино. На този фестивал ще има специална прожекция на филма на младия френски режисьор Жюлиен Ланде \"Писмата на Асперн\" (2018 г.), в който тя играе една от ролите. За премиерно показване на откриването бе избран новият филм на американския режисьор Деймиън Шазел \"Първият човек\" с Райън Гослинг в ролята на американския астронавт Нийл Армстронг (1930-2012) - първият човек, кацнал на Луната. Показаният снощи филм на Деймиън Шазел е в конкурсната програма. На предварителната прожекция за пресата преди галапремиерата снощи той получи положителни, но не и възторжени отзиви, както се очаква за потенциален претендент за \"Оскар\". Шазел редува сцените за физическа и психическа тренировка с препратки към личния живот на астронавтите. Той показва осемте години преди кацането на Луната. Филмът е претоварен с огромно количество технически детайли, като не е лишен и от сантименталност: Армстронг е посветил полета си на паметта на своята рано починала дъщеря, твърдят създателите. Голямо място е отделено на Джанет Армстронг (в ролята Клеър Фой), която е притеснена за съпруга си. Мексиканският режисьор Гийермо дел Торо, който миналата година спечели награда \"Златен лъв\" и \"Оскар\" за най-добър филм с \"Формата на водата\", тази година се завърна във Венеция като председател на журито. В страстно слово на пресконференцията на журито той се обяви за равноправие на мъжете и жените в Холивуд, като посочи, че това \"не е само жест, а необходимост\". Говорейки за баланса между двата пола в киноиндустрията, той подчерта, че \"целта е ясна: 50 на 50 до 2020 г.\".\"Имаме реален проблем в културата изобщо. Трябва да бъдат чути много гласове\", подчерта Дел Торо. Той изрази удовлетворение, че тази година във Венеция има голям напредък в това отношение - журито се състои от 5 жени и 4 мъже, което коригира баланса от предишните години. Жените в състава му са австралийската актриса Наоми Уотс, тайванската - Силвия Чанг, датската - Трине Дирхолм, френската - Никол Гарсия и полската режисьорка Малгожата Шумовска. Мъжете в журито, освен Дел Торо, са новозеландският режисьор на комедии Таика Уайтити, италианският - Паоло Дженовезе и австрийският актьор Кристоф Валц. Освен звездите на киното на Лидо - острова във венецианската лагуна, където по традиция се провежда фестивалът - е бил забелязан вицепремиерът и министър на вътрешните работи на Италия Матео Салвини, който тези дни е в епицентъра на политическите бури около кризата с мигрантите. Той е там като частен посетител. Президентът Серджо Матарела се отказа от присъствие на откриването, спазвайки траур по загиналите при рухването на моста в Генуа на 14 август. Заради засилващите се всяка година мерки за сигурност властите във Венеция обявиха, че може да ограничат туристическия поток в града, да закриват или променят популярните пешеходни маршрути. Кинофестивалът съвпада и с провеждащото се там архитектурно биенале.", "date": "2018.08.30", "title": "Ванеса Редгрейв получи Златен лъв на старта на фестивала във Венеция"}
{"url": "http://standartnews.com/kultura/pochina_yosif_kobzon-375300.html", "text": "Починал е руският и съветски певец Йосиф Кобзон, съобщават руски медии. Народният артист на СССР влезе в болница на 20 юли в тежко състояние. През 2005 година му откриха онкологично заболяване, след което го оперираха и премина няколко курса химиотерапия. Кобзон е роден на 11 септември 1937 година в Украйна. Неговата кариера на певец продължи малко повече от половин век. През 2012 г. на 75-ия си рожден ден Кобзон заявява, че спира да пее, но въпреки това продължава да излиза на сцената и да обикаля страната. След 1989 се отдава на политическа дейност и е дългогодишен депутат в руския парламент. От 2011 г. е и първи заместник-председател на комисията по култура в Думата. Репертоарът на Йосиф Кобзон включва около 3000 песни, сред тях са \"Смуглянка\", \"А у нас во дворе\", \"Старый клен\", \"С чего начинается Родина\", \"Я люблю тебя, жизнь\", \"Мгновения\", \"Темная ночь\", \"День Победы\", \"В городском саду\" и много други. Певецът е посещавал многократно България и е изнасял концерти.", "date": "2018.08.30", "title": "Почина Йосиф Кобзон"}
{"url": "http://standartnews.com/balgariya/obrazovatelniyat_ministar_uvolnenieto_na_direktora_na_nimh_e_neumestno-375309.html", "text": "По повод решението на Управителния съвет на Българската академия на науките за прекратяване на договора на директора на Националния институт по метеорология и хидрология проф. Христомир Брънзов, министърът на образованието и науката Красимир Вълчев коментира, че \"дори и това решение да има основание, в този момент е изключително неуместно. Това решение не помага за отстраняване на проблема, напротив, даже ни отдалечава. Отдалечава ни от едно съгласие, взривява относителния консенсус, който постигнахме вчера, оставя впечатление за наказателно отношение, наказание за това, че са стачкували, за това, че искат Институтът да излезе извън структурата на БАН\". Министър Вълчев заявява, че е говорил с председателя на БАН акад. Юлиан Ревалски. \"Той също смята, че решението е неуместно в този момент. Това е решение на един колективен орган - в случая на Управителния съвет, членовете са 27. Това още веднъж поставя въпроса за адекватността на сегашния модел на академично самоуправление, който залага на колективната отговорност, на колективния разум, на хората, които са в тези колективни органи\", коментира министър Красимир Вълчев казуса с директора на НИМХ.", "date": "2018.08.30", "title": "Образователният министър: Уволнението на директора на НИМХ е неуместно"}
{"url": "http://standartnews.com/balgariya/vitosha_ski_podmenyame_vsichki_saorazheniya_ako_darzhavata_premahne_zabranata-375298.html", "text": "Във връзка с изказани твърдения, че „Витоша ски\" АД не желае да модернизира собствените си съоръжения на територията на Природен парк „Витоша\", искаме още един път да заявим нашата категорична позиция. Единствената цел да придобием лифтовете и влековете в Природен парк „Витоша\" е тяхната подмяна и модернизация. Считаме, че това е и желанието на хората - да ползват модерни и удобни съоръжения на световно ниво. Тезата, че следва и можем да поддържаме безкрайно дълго морално и физически остарели съоръжения за нас е несъстоятелна. Както вече е публично известно, някои от производителите на старите (но притежаващи технически експертизи за безопасност) 40-60 годишни съоръжения вече не съществуват, фабрично-произведени резервни части не се предлагат, някои съоръжения не са свързани в общата транспортна мрежа и де факто водят към нищото. Освен чисто техническите и логистични проблеми, институциите вече неведнъж констатираха и посочената от нас нормативна невъзможност за подмяна на старите съоръжения с нови. Последно тя се установи и от самата държава при опит да подмени собствения си влек „Заека\". Приетият закон за горите изисква стъпките на лифтовете и влековете да бъдат изключени от горския фонд, а действащият план за управление в режим 144 го забранява. Тази колизия може да бъде отстранена или с приемането на нов план за управление, защото действието на стария изтече през 2014 год., или с приемане на промени в стария и все още действащ план. Беше създадена работна група, която вече обсъди и създаде през тази година нужните промени в действащия план за управление, като към днешна дата остава единствено те да бъдат внесени в МОСВ. Това може да бъде извършено от всяка институция, включително и от Столична община като най-заинтересованата публична страна по казуса. Призоваваме отговорните институции, които милеят за развитието на планинския туризъм, да го направят час по-скоро. Това, което ние гарантираме е, че ще пристъпим незабавно към подмяната на съоръженията в същите им трасета след като отпадне забраната. Готовността ни се доказва и от скорошната ни мащабна инвестиция в цялостната реновация на паркинга на начална станция на Симеоновски лифт. Имаме проектната готовност за модернизация и на цялата ски зона. Загрижеността за състоянието на Витоша трябва да се проявява чрез реални действия, защото след 8 години безизходица на приказки вече никой не вярва.", "date": "2018.08.30", "title": "\"Витоша ски\": Подменяме всички съоръжения, ако държавата премахне забраната"}
{"url": "http://standartnews.com/balgariya/promenite_v_zakona_za_horata_s_uvrezhdaniya_kasaeshti_kvotite_ne_sa_raboteshti-375293.html", "text": "Промените в Закона за хората с увреждания, касаещи квотите, не са особено смислени. Около това мнение се обединиха директорът на Центъра за независим живот Капка Панайотова и заместник-председателят на Българската стопанска камара (БСК) Димитър Бранков в интервю за предаването „Преди всички\" по БНР. Квотите за наемане на хора с увреждания по начина, по който се въвеждат, са абсолютно безумие, заяви Панайотова: „Това е нещо като допълнителен данък за работодателите. Не за друго, а защото поставена е каруцата пред коня. Работодателите търсят хора, които да работят, а не просто да се водят някъде на някакъв списък, да се водят някъде като отчетност.\" Според Панайотова основен проблем остава липсата на достъпност до определени места на хората с увреждания. По думите ѝ промените няма да доведат до подобряване на положението на хората с увреждания и те ще останат социално изолирани: „Средата е толкова недостъпна, че човек няма как да излезе, за да си потърси работа, камо ли да излезе и да ходи редовно на работа без да закъснява. По-лошото е, че тази принуда върви с една санкция, ако не го направят и това е санкцията на събирането на 30% от минималната работна заплата, ако не бъде изпълнена квотата. Тук вече не става ясно за колко време ще се плаща, еднократно ли е, многократно ли е, изобщо не е ясно. За пореден път имаме натиск – санкция на държавата спрямо работодателите, но няма никаква подкрепа за човека с увреждане, за да ходи на работа. Ако това нещо мине докрай, за пореден път резултатът ще бъде наемане на работа на телкаджии, както им казваме ние, хора, които нямат проблеми със средата. Те имат здравословни проблеми, имат ТЕЛК-ове. Има разлика между човек с увреждане и човек с ТЕЛК\". Панайотова уточни, че е съгласна с отпадането на защитата на работниците с ТЕЛК: „Това, че пада защитата от уволнение на хората с ТЕЛК, донякъде е добре, защото тя не беше регламентирана достатъчно ясно, за да се знае и от страна на работодателите и от страна на работниците с увреждания каква е точно процедурата – кой е под защита и при какви условия е под защита. Втората причина е, че именно поради тази неяснота и поради тази защита работодателите не бяха особено склонни да наемат хора с увреждания\". Заместник-председателят на Българската стопанска камара Димитър Бранков подкрепи мнението на Капка Панайотова: „Крайно недоумение буди обстоятелството, че тези квоти са по-високи за малките и за микропредприятията. Ако имате 26 работника, вие сте задължени да назначите един човек с увреждане. В голяма част от предприятията условията на работа, независимо от инвестициите за адаптиране на средата, няма да доведат кардинално до промяна на характера на труда\". Бранков посочи, че може да се работи за популяризирането на различни системи на организация на работа, на набиране на персонал: „Болшинството от работодателите гледат като на един потенциален ресурс на човешки капитал на хората с увреждания, включително възможността те да бъдат допълнително обучени, така че да се запълни този дефицит на пазара на труда\". Той заяви, че БСК има една основна забележка към законопроекта за хората с увреждания: „Нищо радикално не беше направено по отношение на медицинската експертиза. Очаквахме там да бъде въведена т.нар. международна класификация на функционалността, уврежданията и здравето на Световната здравна организация, тъй като има огромна разлика между заболяване и степента на увреждане. Това са различни неща. Сегашната методология създава възможност за ТЕЛК-ментета.\"", "date": "2018.08.30", "title": "Промените в Закона за хората с увреждания, касаещи квотите, не са работещи"}
{"url": "http://standartnews.com/balgariya/24_000_detsa_sa_varnati_obratno_v_obrazovatelnata_sistema_prez_2017_g-375302.html", "text": "Миналата година отчетохме 24 000 деца, които бяха включени допълнително в образователната система. Това каза днес в курорта \"Камчия\" министърът на образованието Красимир Вълчев, който участва в съвещание с началниците на Регионалните управления по образование. Усилията за включването на тези деца в образователната система са ежедневни, обясни Вълчев. Той уточни, че за връщането на децата в образователната система се разчита основно на педагогическия персонал, особено се разчита на тези специалисти, които са училища и детски гради с концентрация на деца от уязвими групи. Вълчев каза, че за тях са били отпуснати допълнително 25 милиона лева. Министърът посочи, че извън тези 24 000 деца, са констатирани 8000, които са заминали в чужбина. Министърът коментира още, че много училища са назначили допълнително образователни медиатори, които работят със семействата на отпадналите деца. Той допълни, че това не означава, че са обхванати всички деца. По думите му тези усилия трябва да бъдат перманентни по време на цялата учебна година. Той каза още, че 14 000 деца не са били намерени, за да бъдат върнати в системата, а други 10 000 са били открити, но въпреки усилията не са успели да се върнат в училище, но работата с тях продължава. Вълчев каза, че най-голямото отпадане от системата е след завършване на основно образование. За недостига на учители министърът каза, че следващите десетилетия ще имаме повсеместен недостиг на пазара на труда, във всички сфери и системи. Тези, които ще влизат на пазара на труда, ще са две трети от излизащите. По думите на министъра засега все още имаме резерв на пазара на труда - има учители, излезли по-рано от пазара на труда, и сега се връщат, но основната мярка е увеличението на възнагражденията. Вълчев каза, че недостигът на учители е особено остър в някои дисциплини - физика, математика, информационни технологии, ресурсни учители. Министерството има пълна инфорамция колко учители се пенсионират или предстои да навлязат в пенсионна възраст, но от друга страна има информация и за учащите във висши училища в специалност с придобиване на педагогическа правоспособност. В сравнение с миналата учебна година се запазва продължителността на ваканциите, каза още министърът. Разликата е за седми клас, които ще учат с две седмици повече и съответно изпитите след 7-ми клас ще са през юни, но цялата кампания по кандидатстване и класиране няма да е по-дълга. В момента близо 100 образователни институции се ремонтират изцяло по ОП \"Региони в растеж\" и програмата за развитие на селските райони, съобщи още министърът. Общо в над 900 училища протичат ремонтни дейности. По думите на министъра в малко над 50 училища в страната ремонтните дейности няма да са приключили до началото на учебната година, но навсякъде ще бъде създадена организация за стартирането на учебната година. Според него с наближаването на първия учебен ден този брой на училища ще намалее и вероятно ще е около 30-40. В отговор на въпрос ще премине ли Националния институт по хидрология и метеорология (НИМХ) към министерството Вълчев каза, че това е по-вероятното и приемливото решение. Той обясни, че НИМХ не е типичния научен институт, защото при него доминираща е оперативната дейност. Според него институтът е по-скоро национална служба, която има национално възложена задача - функция по хидро-метеорологичното обслужване на 7-8 министерства. Институтът има ангажименти по три закона. Ние също смятаме, че когато става въпрос за такава държавна функция, трябва да имаме по-големи възможности и правомощия по отношения на тези функции, т.е. тя не трябва да зависи изцяло от академичната автономия. По думите на министъра е обсъден и вариантът за оставане в рамките на БАН, но той по-скоро не е възприет. В отговор на въпрос за краен срок за решение на проблема Вълчев каза, че тъй като едно такова извеждане е свързано и със закона за държавния бюджет, то най-вероятно формално ще се случи от 1 януари 2019 година.", "date": "2018.08.30", "title": "24 000 деца са върнати обратно в образователната система през 2017 г."}
{"url": "http://standartnews.com/balgariya/balgarite_otsenyavat_patishtata_u_nas_sas_sreden_315-375301.html", "text": "Среден 3,15 е оценката на българите за пътищата у нас по шестобалната система, според данни от ежемесечния Политически и икономически индекс на \"Галъп интернешънъл\", като вълната на изследването е направена между 3 и 10 август сред 822 души, т.е. две седмици преди трагичния инцидент край Своге. 38 на сто смятат, че пътищата у нас в последните няколко години стават по-лоши, 30 на сто не намират промяна, 27 процента казват, че пътищата стават по-добри, а 5 на сто не могат да преценят. Всичко това очертава по-скоро негативна картина, коментират социолозите. Те констатират, че онези, които виждат негативна промяна по отношение на пътищата у нас в последните години, са повече. Ако към тях се добавят и тези, които не виждат промяна, се получава сериозен дял на хора, които не намират развитие в последните години. Всичко това свидетелства за тревожна структура на масовото съзнание, смятат анализаторите. Привържениците на управляващите са по-благосклонни, а сред симпатизантите на опозицията и сред дистанцираните от политическия процес мненията по-критични. Има разлики и според типа населено място, възраст, материален статус. Хората с по-неблагоприятна социална перспектива (с по-ниски доходи и образование, в по-малки населени места и на по-висока възраст) са и по-критични - не само по темата с пътищата, но и въобще към политиките на институциите. Единствено в столицата еднакви дялове хора виждат позитивно и негативното развитие, а на останалите места позитивните оценки са чувствително по-малко от негативните, отбелязват от \"Галъп\". Същите тенденции те отчитат и когато анкетираните са помолени да дадат цялостна оценка за пътищата у нас по шестобалната система. Около една трета дават двойка, а под един процент са онези, които поставят шестица. Обобщената оценка е 3.15. Социолозите отбелязват, че в тези данни в голяма част от случаите се оглеждат не толкова непосредствени и широки впечатления, колкото получен през медиите образ.", "date": "2018.08.30", "title": "Българите оценяват пътищата у нас със среден 3,15"}
{"url": "http://standartnews.com/balgariya/ekoministarat_proveri_rabotata_na_prechistvatelnata_stantsiya_v_zlatni_pyasatsi-375294.html", "text": "Министърът на околната среда и водите Нено Димов се срещна с ръководството на ВиК – Варна и със зам.-кмета Христо Иванов във връзка със сигнал, подаден от ВиК – Златни пясъци за затруднения в работата на Пречиствателна станция за отпадъчни води (ПСОВ) „Златни пясъци\".  В срещата участваха управителят на Варненска област Стоян Пасев, директорът на ВиК – Варна Валентин Вълчанов и Христина Генева, директор на РИОСВ във Варна, съобщават от ведомството на Димов. От ВиК – Златни пясъци информираха, че има препълване на системата, което може да доведе до преливане от шахтите, обясни министър Димов. Във връзка със сигнала той разпореди на РИОСВ – Варна да извърши 24-часови проби от водата при изхода на ПСОВ „Златни пясъци\".  Очаква се резултатите да са готови следващата седмица, след което ще се направят и втори – контролни проби. „Ще бъде завишен контролът върху ПСОВ „Златни пясъци\", категоричен беше министърът. ВиК – Варна увериха, че към момента ПСОВ „Златни пясъци\" е в състояние да поеме пречистването на водите от курорта, като се вземат допълнителни мерки за обезпечаване на постъпващите водни количества. ПСОВ работи в обичайния режим, заяви директорът на ВиК – Варна. В последните седмици нивото се увеличава, защото консумацията на вода и отвеждането й в ПСОВ нараства поради факта, че  посетителите на курорта са повече, посочи Валентин Вълчанов. По време на пика на летния сезон пречиствателната станция е работила в нормален експлоатационен режим. Няма преливане от шахтите, категоричен беше той. Според Вълчанов проблемът е, че дъждовните води се отвеждат в битовата канализация. Зам.-кметът Иванов и ВиК – Варна увериха, че след приключване на туристическия сезон веднага започва изпълнението на проекта за реконструкция и модернизация на ПСОВ  „Златни пясъци\", финансиран по Оперативна програма \"Околна среда 2014-2020\". Проектът е на стойност 37,150 млн. лв., от които участието на община Варна е в размер на 8, 5 млн. лв. Проектът включва два подобекта – реконструкция, модернизация и разширение на ПСОВ „Златни пясъци\" и частично изграждане, реконструкция и рехабилитация на канализационната мрежа на СО „Ален мак\". С модернизацията ще се  осигури пречистване на отпадъчни води за бъдещо натоварване на ПОСВ „Златни пясъци\" с капацитет 72 122 еквивалент жители през летните месеци.", "date": "2018.08.30", "title": "Екоминистърът провери работата на пречиствателната станция в „Златни пясъци“"}
{"url": "http://standartnews.com/balgariya/kolednata_vakantsiya_na_uchenitsite_shte_e_do_2_yanuari_2019_g_vklyuchitelno-375292.html", "text": "Коледната ваканция за учениците през следващата учебна година ще продължи 12 дни – от 22 декември 2018 г. до 2 януари 2019 г. включително, съобщават от МОН. Това предвижда утвърденият график на учебното време и ваканциите за новата 2018/2019 г. Първата почивка за децата през есента ще бъде от 1 до 4 ноември 2018 г включително. Междусрочната ваканция ще е само един ден – 5 февруари 2019 г. Вторият учебен срок започва на 6 февруари. През пролетта учениците от I до XI клас ще почиват от 30 март до 7 април 2019 г. включително. За дванадесетокласните пролетната ваканция е от 5 до 7 април включително. Матурите през следващата година остават на същите дати – на 21 май 2019 г. по български език и литература и на 23 май 2019 г. по предмет по избор. Държавните зрелостни изпити по желание ще се проведат в периода 28 май - 31 май 2019 г. В сесията август-септември 2019 г. изпитът по български език и литература ще е на 28 август 2019 г., вторият задължителен - на 29 август, а изпитите по желание - в периода 30 август-04 септември 2019 г. Националните външни оценявания за IV клас ще започнат с изпит по български език и литература на 9 май 2019 г. На следващия ден ще е по математика, а оценяванията по „Човекът и обществото\" и по „Човекът и природата\" ще са на 14 и 16 май 2019 г. Според утвърдения график седмокласниците ще положат национално външно оценяване по български език и литература на 17 юни а по математика – на 19 юни 2019 г. Подаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г. , а от второто класиране до 18 юли. Обявяването на незаетите места след втори етап на класиране ще бъде на 23 юли.", "date": "2018.08.30", "title": "Коледната ваканция на учениците ще е до 2 януари 2019 г. включително"}
{"url": "http://standartnews.com/balgariya/treys_grup_se_vazmuti_ot_pretentsiite_kam_firmata_za_patya_v_iskarskoto_defile-375303.html", "text": "„Изпълнили сме всички безспорни претенции по гаранционната ни отговорност за пътя. Проектът за трасето край Своге, на което стана тежката автобусна катастрофа със 17 загинали, е изготвен от АПИ\", заявиха от фирмата „Трейс груп\" в писмо до медиите, цитирано от Нова телевизия. „Договорът за изпълнение на проекта е сключен по договорни условия за изграждане на строителни и инженерни работи, проектирани от възложителя. Участници в проекта са възложителят в лицето на АПИ, фирма „Инженер\", представляваща и гарантираща интересите на държавата в процеса – в този случай тази функция се изпълнява от „Мот Макдоналд\", известна британска инженерингова компания, изпълнител, надзор и проектант\", посочват от „Трейс груп\". От фирмата посочват още, че в конкретния случай това е извършено съгласно договорните условия. От „Трейс груп\" коментират и данните, че АПИ многократно са ги сигнализирали за проблеми с пътя: „Уведомяваме ви, че когато сме получавали кореспонденция, коректно адресирана съобразно изискванията на договорните условия, сме реагирали съобразно предписанията на договора\". „Ние сме отстранили всички безспорни претенции по гаранционната ни отговорност, които са били коректно претендирани съгласно договорните условия\", пишат от „Трейс груп\". Накрая в писмото се посочва, че „Трейс груп\" е една от малкото строителни публични компании у нас с кристално ясна собственост и капитал на Софийската фондова борса.", "date": "2018.08.30", "title": "Трейс груп се възмути от претенциите към фирмата за пътя в Искърското дефиле"}
{"url": "http://standartnews.com/balgariya/tsentar_za_analiz_i_krizisni_komunikatsii_shte_pomaga_pri_problemni_situatsii-375304.html", "text": "Център за анализ и кризисни комуникации, който ще подготвя позиции и препоръки по управлението на кризи, бе създаден вчера. Инициаторите доц. д-р Александър Христов, Любомир Аламанов и Даниел Киряков представиха новата платформа на събитие за комуникационната общност у нас в theSite. Центърът ще има за цел създаване на анализи и прогнози за комуникационни кризи, оценка на потенциалните комуникационни рискове, препоръки за създаване на процедури по превенция и реакция в случай на криза. Ще се инициират и провеждат лекции, обучения, тренировъчни упражнения, както и изследвания на различни организации за готовността им за посрещане и адекватно управляване на възможни комуникационни кризи. Центърът за анализи и кризисни комуникации ще се развива като отворена самостоятелна платформа, готова да приеме анализи и материали от всеки комуникационен експерт. Платформата ще бъде насочена към оценка на риска за комуникационна криза от дейността на държавни и общински институции и администрации, както и на компании, на представители на неправителствения сектор и на браншови организации и сдружения. „Съвременният свят се мени много динамично. Липсата на комуникация може да превърне и най-положителната инициатива в тотална катастрофа. До сега не е имало Аналитичен център за оценка на риска, който да помага на институциите с професионални анализи. Много от кризите могат да се избегнат с открита, честна и достатъчна информация. Както често казвам, липсата на информация поражда само чудовища...\", коментира Любомир Аламанов. „Бързата и професионална реакция при кризисни ситуации е задължителна и това е част от отговорността, която институции и компании трябва да имат . А липсата на информация в първите часове може да доведе до истерия или дори протести сред част от хората. Нещо повече – да формират дългосрочни негативни мнения спрямо институции или общности. Докато се чудиш дали искаш или не искаш да си в медиите и в социалните мрежи, ти вече си там. Това трябва да се управлява\", подчерта д-р Александър Христов. „Новото начинание надгражда опита на отделните личности, за да донесе ползи както на ПР-специалистите, на ПР-общността, така и на институции и работодатели. Ще се стремим да вдъхнем повече увереност у ПР-колегите и у ръководителите да оценяват както комуникационните рискове, така и силата и стойността на достоверната информация и общуването с публиките. Сред целите ни е да надградим компетенциите на заинтересованите страни, за да могат или да не допускат комуникационни кризи, или да излизат от тях с по-малко репутационни щети\", посочи Даниел Киряков.", "date": "2018.08.30", "title": "Център за анализ и кризисни комуникации ще помага при проблемни ситуации"}
{"url": "http://standartnews.com/balgariya/uvolnenie_i_ostavki_v_nimh-375306.html", "text": "Ръководството на БАН прекрати мандата на професор Христомир Брънзов като директор на Националният институт по метеорология и хидрология (НИМХ). Пред БНР той посочи, че това решение е било очаквано, както и че ръководството на института също ще се оттегли в знак на солидарност. Професор Брънзов беше категоричен, че отстраняването му е свързано с неговата подкрепа за протеста на синоптиците и хидролозите от последните месеци. Те настояват НИМХ да се отдели от БАН. В сряда синоптиците излязоха на протест с искане за незабавно отделяне от БАН. Решение за НИМХ все още няма, въпреки че в средата на месеца премиерът нареди до 22 август проблемът да бъде решен. Синоптиците организират няколко протеста и заплашват да спрат да изготвят прогнозата за времето. Преди седмица министърът на образованието Красимир Вълчев съобщи, че ако МОН и БАН не намерят решение, с което да удовлетворят исканията на института, като му дадат по-голяма самостоятелност и обезпечат финансовата му независимост, Борисов ще посочи такова. Протестът на синоптиците се премести от централата на БАН пред сградата на Министерски съвет, където се провежда редовното заседание на правителството. Работещите в НИМХ вече заявиха, че решението им е категорично – не желаят повече да са част от БАН. Работата на Националния институт по метеорология и хидрология (НИМХ) е блокирана след като ръководството на Българската академия на науките (БАН) прекрати мандата на проф. Христомир Брънзов като директор на института, съобщава Дарик. Синоптиците са получили заявка за описание на метеорологичната обстановка покрай трагичната катастрофа при Своге. Те обаче няма как да я изпратят, защото няма кой да я разпише, тъй като директорът е уволнен, обясни пред Дарик Анастасия Стойчева от института. Тя допълни, че отстраняването на Брънзов саботира както дейността на института, така и възможността за преговори на работещите в него с ръководството на БАН. Сред основните мотиви за прекратяването на мандата на досегашния директор са неспазване на разпорежданията на ръководството на академията, както и уронване на престижа й като институция. В последната седмица проф. Брънзов подкрепи протестите на синоптиците, които настояха за разделяне на метеорологичния институт от БАН.", "date": "2018.08.30", "title": "Уволнение и оставки в НИМХ"}
{"url": "http://standartnews.com/balgariya/burgaskata_prokuratura_se_samosezira_po_stroezha_kray_plazh_silistar-375307.html", "text": "Окръжната прокуратура в Бургас се самосезира относно възможността за строеж в местността Силистар. Държавното обвинение е разпоредило и на областния управител да упражни контрол за законосъобразност над решение на Общинския съвет в Царево, съобщи БНР. Прокуратурата пояснява, че местният парламент е одобрил план, който включва и застрояване на парцел от над 22 декара, а и премиерът Бойко Борисов нареди да бъде отменено решението на Общинския съвет. Министърът на околната среда и водите Нено Димов посочи, че с решението си за Силистар общинските съветници не са спазили процедурата предвидена в Закона за устройство на територията. \"Преди да приемат решението, което беше прието, е трябвало според закона за устройство на територията, да попитат Районната инспекция по околна среда, в случая в Бургас, коя процедура следва да бъде включена в изискването, което ще направят към заданието. Те не са попитали затова и това всъщност е нарушение, защото в момента те нямат необходимата процедура. Не им е указано по какъв начин може да се действа, имайки предвид, че става дума за природен парк\", поясни Димов.", "date": "2018.08.30", "title": "Бургаската прокуратура се самосезира по строежа край плаж Силистар"}
{"url": "http://standartnews.com/balgariya/ministar_i_shefove_byaha_na_razpit_v_sledstvieto_za_katastrofata_kray_svoge-375305.html", "text": "След повече от три часа разпит регионалният министър Николай Нанков, председателят на УС на АПИ инж. Светослав Глосов и директорът на Института по пътища и мостове инж. Веселин Димитров излязоха от Националното следствие. Първият анализ на асфалта на пътя край Своге, където на 25 август стана тежък пътен инцидент, при който загинаха 17 души, е показал, че е трябвало да се слагат съвсем друг вид материали. Това каза министърът на регионалното развитие и благоустройство Николай Нанков, където се яви като свидетел. Той посочи, че цялото трасе от пътя е предвидено за тежко и средно тежко движение и поради тази причина е трябвало да се слагат съвсем други материали от тези, които първият лабораторен анализ е показал, че са използвани. Нанков предположи, че може да се наложи да се ползват услугите и на международна лаборатория. Той коментира, че това е второкласен път, изпълняван по програма \"Транзитни пътища\" - за транзитен трафик,  за големи натоварвания, което означава, че настилката трябва да е от най-високо качество, основно в износващия слой. Нанков увери, че участъците от пътя, където има дефекти, ще бъдат ремонтирани максимално бързо. Той уточни, че единият участник от консорциума вече е отстранил дефектите по своя участък. Другият участник вчера е депозирал писмо до АПИ, че ще отстрани проблемите в неговия участък в София-област. По думите му след слагането на знака за ограничение от 30 км/ч в участъка, където стана катастрофата, средната скорост там в момента е около предишното ограничение (40 км). В момента там са поставени светещи лампи, полицейски екипи контролират движението. Екипи на АПИ почистват храстите. Мантинелата на участъка на пътя край Своге не е част от проекта и не е част от пътната инфраструктура, защото е в урбанизирана територия. Агенция \"Пътна инфраструктура\" не е поставяла мантинелата, защото пътната агенция отговаря за пътя \"от бордюр до бордюр\". Това каза председателят на УС на АПИ Светослав Глосов. По думите му за тротоара и мантинелата отговаря общината, а не АПИ. \"Отново сме сезирали общината за тази мантинела. Спекулираше се, че сме я отремонтирали некачествено. Не, не сме отремонтирали и не сме я поставяли\", добави Глосов. Светослав Глосов уточни, че този участък от пътя не е посочен от Пътна полиция като участък с концентрация на пътно-транспортни произшествия. Нанков заяви, че ще има наказани за катастрофата край Своге и че част от консорциумите са започнали да отстраняват дефектите по пътя край Своге. Той допълни, че се явява в качеството си на свидетел и че може да поеме и морална, и политическа отговорност за инцидента с автобуса. Нанков коментира и позицията, с която излязоха от фирма „Трейс груп\" по-рано днес, а именно, че в настилката няма забранен елемент, който да е бил вложен. „В следващите дни най-вероятно ще се намеси международна лаборатория, която ще изследва асфалта\", заяви регионалният министър. Той уточни, че пътят е подходящ именно за тежкотоварни автомобили и не приема обвиненията. От прокуратурата съобщиха, че в Националната следствена служба са разпитани 20-те членове на Държавната приемателна комисия, извършила окончателното приемане на пътя след ремонта му. Те са представители на различни институции - АПИ, Областно пътно управление, МВР, РИОСВ-София и РИОСВ-Враца, Районните служби „Пожарна безопасност и защита на населението\" в Мездра и Своге, Столична община, общините Мездра и Своге, както и представители на фирмите, осъществявали проектирането, инженерния надзор и изпълнението на пътя. Органите на досъдебното производство са получили искане от АПИ за започване на ремонт на пътния участък, в който настъпи произшествието. Такова разрешение няма да бъде дадено преди от пътната настилка на това място да бъдат иззети проби, които да бъдат ползвани при експертизи за установяване на състоянието, състава и начина на изпълнение на асфалтовия път. На 31 август такива проби ще бъдат иззети от следователи. На АПИ и МВР е възложено създаването на необходимата организация за това и оповестяването й. Започването на ремонт на пътния участък ще бъде разрешено без каквото и да е забавяне, но само след вземането на проби от настилката на конкретния пътен участък.", "date": "2018.08.30", "title": "Министър и шефове бяха на разпит в следствието за катастрофата край Своге"}
{"url": "http://standartnews.com/balgariya/ministerstvo_na_okolnata_sreda_sledi_situatsiyata_s_koraba_kray_sozopol-375308.html", "text": "„На този етап непосредствено над кораба „Мопанг\" се виждат остатъчни малки нефтени петна, с диаметър около 20 см. От Морска администрация ме увериха, че ситуацията е овладяна\", каза министърът на околната среда и водите Нено Димов. Днес той  инспектира мястото на потъналия американски кораб в акваторията на Созопол, заедно с директора  на ИА „Морска администрация\" капитан Живко Петров. Министър Димов съобщи, че са излезли контролните проби, които бяха взети от БД „Черноморски район\" на 22 август. Те са от Централния плаж в Созопол, на една миля навътре при Черноморец, над самия кораб и до потъналия плавателен съд. Естествено пробите, които са до и над кораба показват, че има нефтопродукти, но от Централния плаж на Созопол и на миля  навътре – няма никакви отклонения\", посочи той. Взета по сигнал извънредна проба от плажа „Корал\" също показва, че водата е чиста, каза министърът. Той увери, че МОСВ ще продължи да следи състоянието на водите в района. Директорът на „Морска администрация\" кап. Живко Петров потвърди, че  ситуацията е под контрол и е овладяна. „Следим и със сателит, днес съм получил поредната снимка от Европейската агенция за морска безопасност\". Другата седмица, когато приключат подготвителните дейности и се поставят всички укрепителни съоръжения, започва източването на горивото от потъналия кораб, каза кап. Петров.", "date": "2018.08.30", "title": "Министерство на околната среда следи ситуацията с кораба край Созопол"}
{"url": "http://standartnews.com/balgariya/telk_shte_otchita_vsichki_zabolyavaniya_a_ne_samo_naytezhkoto-375290.html", "text": "Заблуда е, че с новата наредба за медицинската експертиза ще се отчита само основното заболяване на пациента, но не и придружаващите. В това увери зам.-министърът на здравеопазването Светлана Йорданова пред Нова телевизия. По думите й пациентите са разбрали превратно наредбата, \"консултирани от хора, недобронамерени към промените\", които \"гонят свои цели\". Йорданова каза, че целта на измененията е да се преодолее субективността на трудово-експертните лекарски комисии (ТЕЛК) - досега комисиите са имали свободата субективно да преценят степента на увреждане - от 30 до 90%. Занапред процентът няма да зависи от членовете на ТЕЛК, а само от медицинската документация, подчерта тя. За да не се разкарват пациентите, се дава възможност документите да се пращат в ТЕЛК по пощата. По същия начин ще се получават и решенията на комисията. Все пак при нужда ще има и медицински прегледи, каза тя. На няколко пъти зам.-министърът повтори, че целта на измененията е \"хората, които наистина имат нужда от подкрепа, да бъдат максимално осигурени\" и че \"хората с най-тежки заболявания няма да пострадат по никакъв начин\". Ще бъдат засегнати само тези, на които \"неправомерно са били издавани\" по-високи проценти в разрез с медицинската документация, се разбра от думите на зам.-министъра. Вчера в министерството са постъпили 12 жалби срещу наредбата, добави тя. Новата наредба за медицинската експертиза е в сила от 3 август и пациентски организации обявиха, че ще я обжалват, защото не е консултирана с тях. Йорданова отрече наредбата да е приета тихомълком и увери, че в писането й са участвали лекари от Националната експертна лекарска комисия (НЕЛК) и националните консултанти по различни видове заболявания, както и общопрактикуващи лекари.", "date": "2018.08.30", "title": "ТЕЛК ще отчита всички заболявания, а не само най-тежкото"}
{"url": "http://standartnews.com/balgariya/vse_oshte_ima_opasnost_za_trite_raneni_zheni_nastaneni_v_pirogov-375282-375282.html", "text": "Трите жени, които са на апаратна вентилация в Централна реанимация все още са с опасност за живота, макар и общото им състояние да се подобрява. Това каза на брифинг директорът на Пирогов проф. Асен Балтов за състоянието на пострадалите при тежката катастрофа край Своге от 25 август. „Интубирани са, днес предстои да се направят контролни рентгенови снимки и скенери. От тях ще се прецени дали има нужда гръдните дренове да бъдат извадени. Те евакуират хематомите от гръдните клетки\", посочи той. „Поне една седмица трябва да мине, за да видим накъде отиват нещата. Динамични са, надявам се, че ще вървят към подобрение\", коментира проф. Балтов. „Беше извършена успешна оперативна интервенция на една от пациентките, която е с фрактура на бедрото и на таза. Тя е в Реанимация и се чувства добре, контактна е\", обясни той и допълни, че предстои гръбначна стабилизация на друга пациентка, която е контактна и адекватна. „При жената с лицево-челюстна травма се оказа, че има и фрактури на шийни прешлени. Това усложни малко процеса. Предстои консилиум, на който ще се уточни какво ще бъде поведението. Ако не бъде оперирана, вероятно ще бъде изписана до края на седмицата. Тя също е контактна и адекватна\", каза още директорът на „Пирогов\".", "date": "2018.08.30", "title": "Все още има опасност за трите ранени жени, настанени в Пирогов"}
{"url": "http://standartnews.com/balgariya/advokatat_na_grigor_grigorov_nyama_kategorichni_danni_che_e_karal_s_previshena_skorost-375284.html", "text": "Няма категорични данни, че шофьорът на автобуса, който катастрофира край Своге, е карал с превишена скорост. Това каза в интервю за бТВ адвокатът на обвинения водач Григор Григоров – Христо Ботев. „Обвинението гради теорията си въз основа на показанията на тахошайбата, а в съдебната практика е спорно дали тези показания могат да дадат категорични данни за скоростта в конкретен момент. Обикновено се вземат предвид само комбинирани с други данни\", уточни защитникът. „Всички казват, че той е карал бавно\", подчерта Ботев. Той определи като пропуск факта, че автобусът не е минал технически преглед, но пък подчерта, че според експертизата автобусът е технически изправен. Доколкото знам, автобусът е оборудван с колани и шофьорът е предупредил пътниците да си ги сложат, каза още адвокатът. Колкото и бавно да караш на този завой, с такъв вид транспортно средство – то навлиза в насрещното, коментира още той По думите му обвинението срещу Григоров е повдигнато „на юруш\" в първоначалния етап. Слага се едно лице напред, което за всички да бъде виновният. Същността на проблема не е водачът. Ако има грешка, той ще си понесе вината, заяви още Христо Ботев.", "date": "2018.08.30", "title": "Адвокатът на Григор Григоров: Няма категорични данни, че е карал с превишена скорост"}
{"url": "http://standartnews.com/balgariya/shefat_na_nimh_575_lv_e_osnovnata_zaplata_na_meteorolozite-375285.html", "text": "Основната заплата на Института по метеорология и хидрология (НИМХ) е 575 лв. за човек с висше образование. Заедно с добавките стигат средно 600 лв. Работата по международни проекти е силно ограничена заради спецификата на института, коментира пред бТВ директорът на НИМХ проф. Христомир Брънзов. \"Професорите получават около 850 лв., а 60% от служителите са с минимално възнаграждение. В другите институти основната заплата е същата, но там може да се работи по международни научни проекти. При нас има ограничение за това, защото има много служители, които не са учени\", каза той и добави, че има осигурени заплати до края на годината, но за сметка на дейност. \"Излизането трябва да се уреди с вътрешни правила. Искаме да отидем в министерството на образованието, където сме били в миналото. Ще предложим нашия проектен бюджет. Надявам се, най-малко неприсъщи за нас разходи ще бъдат признати – някои от тях са уредени в Закона за защита от бедствията\", добави Брънзов. Вчера учените от института излязоха на пореден протест със своите искания. След среща в Министерския съвет стана известно, че няма сближаване на позициите. Министърът на образованието съобщи, че най-реалистичният вариант за отделяне на института е това да се случи на 1 януари 2019 г. На 10 септември се очаква свикване на Общото събрание на БАН.", "date": "2018.08.30", "title": "Шефът на НИМХ: 575 лв. е основната заплата на метеоролозите"}
{"url": "http://standartnews.com/balgariya/dnes_prodalzhavat_protestite_na_zhiteli_na_svoge_zaradi_patyaubiets_-375283.html", "text": "Протестите на жители на Своге и околните села срещу лошото състояние на пътния участък, на който стана тежката катастрофа с автобус в събота, ще продължат и днес. Хората настояват за спешен ремонт на пътя и наказания за виновните. Протестът ще започне в 18:30 ч., обявиха от инициативния комитет. Протестите ще продължат до 6 септември - всяка вечер по едно и също време. Автобус се преобърна в дере на 25 август. Жертвите на пътния инцидент са 17, а 14 пострадали остават за лечение в столични болници. Разследването на трагедията бе поета от Националната следствена служба. Прокуратурата привлече като обвиняем шофьора на автобуса Григор Григоров за причиняване на смърт и нанасяне на телесни повреди на пътниците по непредпазливост.  Обвинението поиска той да е под домашен арест, а съдът се съобрази с прокуратурата. Освен за действията на шофьора разследването се води и в още две посоки - към фирмата превозвач и към състоянието на пътя. В началото на седмицата регионалният министър Николай Нанков обеща, че ремонтните дейност на пътя край Своге ще започнат веднага щом приключат процесуално-следствените действия. Той съобщи също, че в пътя е вложен материал, недопустим за асфалтова настилка. Това е установил лабораторният анализ на асфалтовата проба от мястото на инцидента. В същото време в документацията, подавана към АПИ е посочен материал, отговарящ на стандартите. Резултатите от анализа вече са предадени на следствието. Предстои да бъде назначена експертиза и от независима лаборатория.", "date": "2018.08.30", "title": "Днес продължават протестите на жители на Своге заради пътя-убиец"}
{"url": "http://standartnews.com/balgariya/lyatno_s_temperaturi_mezhdu_28_i_33_gradusa-375281.html", "text": "Днес ще бъде слънчево. В Източна България ще духа до умерен североизточен вятър. Максимални температури между 28° и 33°, в София около 28°. Атмосферното налягане през деня ще се задържи почти без промяна - малко по-високо от средното за август. Над Черноморието ще бъде слънчево с до умерен североизточен вятър. Максималните температури ще са между 27° и 29°, а температурата на морската вода е 26° - 27°. Вълнението на морето ще бъде 2 - 3 бала. Над планините ще бъде слънчево, след обяд с купеста облачност, но ще бъде почти без валеж. Ще духа слаб, по най-високите върхове до умерен северен вятър. Максималната температура на височина 1200 метра ще е около 22°, на 2000 метра – около 15°.", "date": "2018.08.30", "title": "Лятно с температури между 28 и 33 градуса"}
{"url": "http://standartnews.com/balgariya/imalo_5_prichini_za_tezhkata_katastrofa_v_iskarskoto_defile-375288.html", "text": "\"Забелязах, че условията за пътна безопасност в тази отсечка не са спазени. Бетонното съоръжение е изяло голяма част от пътното платно. Това нещо би могло да се реши с две стоманобетонови греди. Това е и една от основните причини за катастрофата. Втората причина е липсата на отводнителни съоръжения по пътното платно\", коментира пред Нова телевизия инж. Владимир Жиянски, пътен експерт и проектант, работил по виадуктите на \"Витиня\". Той изтъкна и трета причина за инцидента, която се вижда с просто око. По думите му е редно асфалтовата настилка да има т.нар. набита фракция, която повишава сцеплението при всякакви атмосферни условия. \"Във всички опасни участъци в България трябва да има такова нещо\", допълни той. Особено внимание трябва да се обърне на мостовите съоръжения и виадуктите по магистралите. „Четвъртата причина е, че поставената мантинела не върши никаква работа. В такива опасни участъци е редно да се сложат големи стоманобетонови блокове, които се наричат „Ню Джърси\" и масово се прилагат в Западна Европа и в нашите съседки. За съжаление у нас все още няма задължението да бъдат поставени такива предпазни съоръжения. Ако ги имаше, автобусът нямаше да пропадне\", обясни инж. Владимир Жиянски. Като пета причина той изтъкна субективния фактор. \"Не е нормално на шест месеца да се проверява техническото състояние на автобуса, а да не се провеждат курсове за шофьорите. В дадения случай шофьорът на автобуса е попаднал в нестандартна ситуация и при условие, че не е обучен, това е и крайният резултат\", на мнение е Жиянски. По думите му заради това са нужни регулярни курсове за шофьорите. \"При полагането на асфалт трябва да се съобразяваме с натоварените условия по българките пътища. Инцидентът не би се случил, ако се бяха положили други технологии, които вече съществуват. Полимерите повишават качествата на асфалтовата смес\", обясни експертът в производството на асфалтови смеси Иван Стателов.", "date": "2018.08.30", "title": "Имало 5 причини за тежката катастрофа в Искърското дефиле"}
{"url": "http://standartnews.com/balgariya/shte_ima_seriozni_globi_za_palene_na_starnishta-375287.html", "text": "Държавата променя глобите, които земеделците ще плащат при палене на стърнища, съобщи БНР. В проектозакона за поземлените отношения и опазване на земеделски земи, публикуван за публично обсъждане, са предвидени сериозни санкции при палене на огън в земеделски земи, като при първо нарушение глобата е между 500 и 5 хил. лв., а при второ нарушение санкцията достига до 10 хил. лв. Паленето на стърнища е обичайна практика, чрез която стопаните освобождават земите си от растителни отпадъци и плевели, въпреки че и в момента това е забранено от няколко закона. Освен, че запаленото стърнище създава опасност от пожари, които се прехвърлят към гори и дори към населени места, тази практика е вредна и за почвата. Същевременно се увеличава процентът на въглеродните емисии и фините прахови частици във въздуха. И до момента паленето на ниви подлежи на глоба, която е различна в различните закони и може да бъде налагана от МВР, от Министерството на земеделието и Министерството на околната среда. Стърнища обаче продължават да се палят, а налагането на санкции е трудно, тъй като рядко контролните органи установяват прекия извършител.", "date": "2018.08.30", "title": "Ще има сериозни глоби за палене на стърнища"}
