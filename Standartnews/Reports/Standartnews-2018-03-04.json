{"url": "http://standartnews.com/sport/ranno_otpadane_za_gabriela_petrova_na_svetovnoto_po_leka_atletika-368959.html", "text": "Третият състезателен ден от световното първенство по лека атлетика в зала в Бирмингам започна с финала на троен скок при жените с участието на Габриела Петрова. Красивото лице на леката ни атлетика дойде в студения Бирмингам с личен резултат за сезона от 13,90 м и след лечение на контузия на гърба. В първия опит тя направи фаул. Във втория прелетя над 14,10 м и точно когато дойде момента да се зарадва съдията вдигна червения флаг. Оказа се, че Габи е настъпила с милиметри пластелина. В третия тя се подсигури и след успешен опит си направи лично постижение за сезона от 13,91 м. Въпреки това не й стигнаха 13 сантиметра, за да влезе в осмицата и да направи още 3 опита в битка за медал. Шампионка с рекорд за сезона от 14,63 м стана Юлимар Рохас (Венецуела). \"Честит празник на всички българи. Много исках да зарадвам днес всички, но уви не стана. Със сигурност съм допуснала грешки, въпреки, че за първи път от доста време бягането ми се получаваше и влизах със скорост. Чисто технически има елемент, който не съм го доизпипала както трябва. И дозата късмет също ми липсваше днес, но когато не е писано - не става. За съжаление случват се и такива моменти\", коментира след състезанието Габи.", "date": "2018.03.03", "title": "Ранно отпадане за Габриела Петрова на световното по лека атлетика"}
{"url": "http://standartnews.com/lyubopitno/chetiri_vida_tseluvki_i_tyahnoto_znachenie-368935.html", "text": "С целувката изразяваме чувствата и страстта, които изпитваме към даден човек. Тя носи различни послания, независимо дали е по време на секс или на първа среща. Вижте няколко вида целувки и тяхното значение: Кратката целувка не е от най-романтичните. Обикновено по този начин се целуват двойки, които са заедно от дълго време. Много партньори се целуват по този начин и когато са на обществено място. Целувката по бузата не е страстна или романтична целувка. По бузата може да целунете всеки - от гаджето до приятелите и роднините си. Тя се използва най-често като начин на поздравяване, ако целувате приятел или член от семейството. Това е една от най-страстните целувки. Двойките се целуват по този начин в моменти на интимност. Страстта е задължителен елемент на тази целувка. Целувката по челото показва нежност и привързаност. Тя се използва и в моменти на загриженост между роднини или партньори. Значението на целувката по ръката показва уважението на мъжа към жената. Днес обаче тя изглежда малко старомодно и рядко се използва.", "date": "2018.03.03", "title": "Четири вида целувки и тяхното значение"}
{"url": "http://standartnews.com/biznes/eksperti_vazrastnata_rabotna_sila_e_petrolat_na_balgarskata_ikonomika-368943.html", "text": "Възрастните работници не са аутсайдери, възрастната работна сила е огромен резерв за българския пазар на труда и е петролът на българската икономика. Според експертите работодателите ще трябва да разчитат все повече на по-възрастни работници и това може да е от полза за развитието на икономиката. По-възрастните работници са по-посветени на работата си, отсъстват по-рядко и се задържат по-дълго време на една и съща длъжност, са част от изводите на дискусията. Плюсовете от уменията им превишават потенциалните проблеми, като нарастващи здравословни проблеми с възрастта, смятат още експертите. Мнението си те изразиха на кръгла маса на тема \"За активен и пълноценен живот на възрастните хора в България\". Отношението към възрастните хора се оказва големият изпит, пред който се изправя всяко общество, коментира Иван Нейков от Балканския институт за социална политика. Демографската характеристика на България през следващите 25-30 години предопределя тенденцията, че българският пазар на труда ще функционира при непрекъснато нарастващ относителен дял на по-възрастните работници и ще намаляват младите работници, които навлизат в трудовия живот. Изследванията на Балканския институт по труда и социалната политика показват, че е невярна тезата, че свързаното с възрастта намаляване на физическия капацитет води до автоматично влошаване на трудовото изпълнение и намаляване на производителността на възрастните работници. Липсват каквито и да е убедителни данни, че възрастните работници се отличават с по-ниска производителност, каза Нейков. По думите му все повече данни свидетелстват, че трудовият опит е по-надежден показател за производителността от възрастта на работниците. Според експерта комбинацията от застаряващо население и непрекъснато възникваща необходимост от нови умения, прави неизбежно развитието на капацитета на възрастните работници. Това означава не само да се предоставят стимули, но и да се намалят бариерите, които пречат на предприемачите да инвестират в обучение, а такава бариера е, че работодателите и работниците невинаги виждат ползите от инвестиция в нови знания и умения. Имаме данни, че хората на възраст 55+ са песимистично настроени дали ще могат да използват новите умения, като често основната причина за това е, че работодателите не приемат, че възрастните работници имат потребност от обучение, каза Нейков. Ако работникът знае, че новите умения ще му осигурят кариера и личностна реализация, това ще доведе до много силна мотивация, заяви Нейков. Той очерта една важна предстояща промяна в организацията на труда - бързото разширяване на обучението на нови работници на самото работно място, където възрастните работници ще бъдат незаменими ментори. Според изследванията на Евростат през 2060 г. съотношението между хората в трудоспособна възраст и хората в следтрудоспособна възраст ще бъде двама души в трудоспособна възраст на един човек след 65 години. Сега съотношението е четири към един, а тенденцията е да стане два към един. При преброяването през 2001 г. 100 души, които излизаха от пазара на труда, се заместваха от 127, а при последното преброяване в 2011 г. - 100 души се заместват от 68 човека.", "date": "2018.03.03", "title": "Експерти: Възрастната работна сила е петролът на българската икономика"}
{"url": "http://standartnews.com/biznes/do_2022_g_patyat_botevgrad__vidin_mozhe_da_e_iztsyalo_zavarshen-368945.html", "text": "До 2022 г. пътят Ботевград - Видин може да е изцяло завършен, като до края на 2020 г. ще бъде направено всичко възможно да бъдат построени най-тежките участъците, които са Ботевград - Мездра и Видин - Ружинци. До началото на 2021 г. може да направи и разширение на пътя до Монтана. За това информира министърът на регионалното развитие и благоустройството Николай Нанков вчера след среща при премиера Бойко Борисов с граждани от Видин, Монтана и Берковица, които протестират с искане за изграждане на автомагистрала Видин - София. В сряда правителството ще приеме решение за изграждането на пътя от Ботевград до Видин, по протежение на трасето E-79, и тунела под Петрохан. В него трябва да бъдат станат ясни и конкретните срокове. \"Те ще бъдат индикативни, тъй като много от процедурите не зависят от волята на възложителя, на Министерството, на Министерски съвет\", обясни министър Нанков. По думите му на заседанието на Министерския съвет в сряда ще бъде взето решение, което ще даде яснота в какви времеви рамки ще приключи цялостно този проект. Той поясни, че пътят в някои участъци ще бъде скоростен, а в други ще бъде автомагистрала. По отношение на тунела под прохода Петрохан регионалният министър обясни, че за там в момента се извършват геоложки проучвания, а веднага след тях ще бъдат възложени и прединвестиционните проучвания. Този проект ще се реализира под формата на публично-частно партньорство.", "date": "2018.03.03", "title": "До 2022 г. пътят Ботевград - Видин може да е изцяло завършен"}
{"url": "http://standartnews.com/balgariya/borisov_kam_patriarh_kiril_narodite_na_balgariya_i_rusiya_imat_dobri_otnosheniya-368949.html", "text": "Министър-председателят Бойко Борисов се срещна с Московския и на цяла Русия патриарх Кирил, който е на посещение в България по случай 140-годишнината от освобождението на страната от османска власт. Това съобщиха от правителствената информационна служба. \"Имаме прекрасни отношения между двата народа и Вашето присъствие в днешния ден го потвърждава, за което Ви благодаря\", каза българският премиер. Той посочи, че освен Освобождението и националния празник на страната, България днес отдава почит и към загиналите воини в Руско-турската война, най-много от които са от Русия. Премиерът Бойко Борисов заяви, че във времето, в което е министър-председател на България, правителствата са отпуснали над 140 млн. лв. за ремонт и изграждане на нови православни църкви и манастири. \"Продължаваме, доколкото Господ ни дава сили и възможности, колкото може да направим за Църквата. Такива светини като Бачковския, Троянския, Рилския манастир, толкова много църкви, включително взривени в онези времена, изградихме, реконструирахме, ремонтирахме, изписахме наново и това българският народ го уважава\", посочи Борисов и допълни, че разчита много православието да води народите ни към добри дела. Руският патриарх Кирил подчерта, че в Руско-турската освободителна война Русия е била водена от разбирането, че българите са братски, православен народ, а не от политически цели. \"Това показва, че православната вяра е огромна духовна сила\", каза руският патриарх и отбеляза, че на Шипка днес е видял жива тази традиция. „Смятам, че тази традиция, която произлиза от дълбините на народния живот, е велика сила. Дай Боже, тази сила да запази завинаги единомислието на нашите народи, а междудържавните отношения да се определят, отчитайки истинските настроения на хората\", посочи патриарх Кирил, отбелязвайки отличните братски отношения между православните църкви на България и Русия. Министър-председателят информира патриарх Кирил и за основния приоритет на Българското председателство на Съвета на ЕС – Западните Балкани. \"Искаме да свържем всяка една столица с другата, да изградим пътища, жп линии, дигитална инфраструктура. Нашата политика за Балканите не е насочена срещу нашите големи съседи – нито срещу Турция, нито срещу Русия. Точно обратното – ние разчитаме, че заедно със съседите, с цяла Европа ще работим не само за нормализиране на отношенията, а да градим и да дадем възможност на нашите народи да живеят в мир и свобода, в благоденствие. Без Бог нищо не можем да направим и не се и опитваме\", каза Борисов. Премиерът отправи и благодарности към президента на Руската федерация Владимир Путин и министър-председателя Дмитрий Медведев за поздравленията по случай националния празник на България. На срещата присъства и българският патриарх и Софийски митрополит Неофит, както и свещеници от Българската православна църква.", "date": "2018.03.03", "title": "Борисов към патриарх Кирил: Народите на България и Русия имат добри отношения"}
{"url": "http://standartnews.com/balgariya/ucheni_razgranichiha_pet_tipa_diabet-368934.html", "text": "Учени от Швеция и Финландия са разграничили пет типа диабет, давайки надежда за по-точна диагностика и специфично ориентирано лечение, съобщават Би Би Си и в. \"Дейли експрес\". Традиционно диабетът се разделя на тип 1 и тип 2. Медицинската класификация на заболяването не е осъвременявана от 20 години. Диагностиката продължава да се базира основно на измерването на нивата на кръвната захар, отбелязва в. \"Дейли експрес\". Диабет тип 1 е автоимунно заболяване и обикновено се проявява в детска възраст. Характеризира се с дефицит на инсулин, причинен от автоимунни процеси, при които тялото атакува инсулиновите фабрики - бета-клетките. Диабет тип 2 масово се смята за заболяване, свързано с некачествен начин на живот. Болестта се проявява в по-късна възраст и се характеризира с недостатъчно производство на инсулин в резултат на повишените нужди от хормона при затлъстяване и резистентност към него. Медицинската класификация на заболяването не е осъвременявана от 20 години ThinkStock/Getty Images Настоящото изследване, публикувано в сп. \"Lancet Diabetes and Endocrinology\", \"обрисува\" доста по-сложна картина. За целите му специалисти от университета на Лунд в Швеция и Института за молекулярна медицина във Финландия са анализирали данни от четири кохортни проучвания, обхванали 14 775 души, наскоро диагностицирани с диабет. Специалистите са проучили шест показателя, отразяващи ключови аспекти на различните типове на заболяването - развитие, лечение и поява на усложнения. На базата на получените резултати специалистите са разграничили пет клъстера (групи) диабет, обхващащи три тежки и две леки форми на заболяването:  - тежък автоимунен диабет с характеристики на класическия диабет тип 1. Болестта се проявява в ранна възраст при привидно здрави индивиди, чиято имунна система обаче ги прави неспособни да произвеждат инсулин.  - тежък инсулинодефицитен диабет. При тази форма на заболяването при пациентите първоначално се наблюдава сходство с болните от диабет тип 1 - те са млади, със здравословно тегло и не могат да произвеждат инсулин. При тях обаче имунната система функционира нормално. Според настоящата класификация пациентите от тази група ще бъдат диагностицирани с диабет тип 2 поради отсъствието на автоимунно заболяване. Авторите на изследването допускат, че при въпросните индивиди проблемът се дължи на неправилно функциониране на бета-клетките.  - тежък инсулинорезистентен диабет. Пациентите в повечето случаи са с наднормено тегло и произвеждат инсулин, но тялото им не реагира на хормона.  - лек диабет, свързан със затлъстяване. Тази форма е наблюдавана при пациенти със сериозно затлъстяване, които обаче метаболитно са по-близо до нормалното състояние в сравнение с тези от група 3.  - лек диабет, свързан с възрастта. Пациентите развиват симптоми на по-късна възраст в сравнение с индивидите от останалите групи и заболяването протича по-леко. Специалистите отбелязват, че изследването е важна крачка напред към по-прецизна диагностика и персонализирано лечение, съобразено със специфичните характеристики на всяка от формите на заболяването и предпазване от усложнения, които варират според причисляването към дадена група.", "date": "2018.03.03", "title": "Учени разграничиха пет типа диабет"}
{"url": "http://standartnews.com/balgariya/kolko_dobre_poznavame_balgarskite_natsionalni_simvoli-368933.html", "text": "Кой е авторът на българския химн? Трябва ли да има герб върху изработеното, според изискванията на закона, национално знаме? Колко лъва има на герба на България? Какъв по-добър повод от деня, в който честваме националния ни празник да си припомним отговорите на тези въпроси. Основни национални символи на българската държава са знамето, химнът и гербът на Република България. Държавните символи имат изключително важна роля при създаването и утвърждаването на институционалната идентичност на държаваната администрация. Те символизират независимостта и суверенитета на българския народ и държава. Като официални национални символи тяхното представяне и използване във всички видове приложения и комуникации задължително следва строги норми и правила. Националното знаме на Република България е национален символ, който из Колко добре познаваме българските национални символи? разява независимостта и суверенитета на българската държава. Националното знаме на Република България има правоъгълна форма и се състои от три цвята: бял, зелен и червен, разположени водоравно отгоре надолу. Цветните полета са еднакви по форма и размери. Форма - правоъгълна със съотношение на широчина към дължина - 3:5. Гербът на Република България е държавен символ, който изразява независимостта и суверенитета на българския народ и държава. Гербът на България е изправен златен коронован лъв на тъмночервено поле във формата на щит. Над щита има голяма корона, първообраз на която са корони на български владетели от Втората българска държава, с пет кръста и отделно кръст над самата корона. Щитът е поддържан от два златни короновани изправени лъва, обърнати към щита от лява и дясна хералдическа страна. Те стоят върху две кръстосани дъбови клонки с плодове. Под щита върху прехвърлена през краищата на дъбовите клонки бяла лента с трикольорен кант е изписано със златни букви \"Съединението прави силата\". Мила Родино става национален химн на България през 1964 г. Основа на музиката и текста е песента „Горда Стара планина\", написана от Цветан Радославов през 1885 г. Той я композира по пътя към бойното поле по време на Сръбско-българската война. Текстът е променян многократно, за последен път - през 1990 г. Като основа за българския химн е взета само една част от оригиналния текст и музика на Цветан Радославов. Мотивът „Горда стара планина\", с редица преправяния на оригиналния текст, се превръща в основа на песенни куплети, а „Мила Родино\" - в припев. Останалите части от песента не са включени в химна. Настояща версия на химна Горда Стара планина, до ней Дунава синей, слънце Тракия огрява, над Пирина пламеней. Припев: Мила Родино, ти си земен рай, твойта хубост, твойта прелест, ах, те нямат край. До промяната на текста през 1990 г. съществуват още два куплета , които след 1990 г. отпадат: Паднаха борци безчет за народа наш любим, Майко, дай ни мъжка сила пътя им да продължим. Дружно братя българи, с нас Москва е в мир и бой, партия велика води, нашият победен строй.", "date": "2018.03.03", "title": "Колко добре познаваме българските национални символи?"}
{"url": "http://standartnews.com/balgariya/bez_koli_na_shipka-368930.html", "text": "Десетки хиляди българи ще се изкачат днес на Шипка, за да сведат глави пред подвига на героите, които положиха костите си на легендарния връх за свободата на България. \"Подстъпите до Паметника на свободата и всички 895 стъпала са изчистени и готови да посрещнат хилядите родолюбци, увери вчера областният управител на Стара Загора Гергана Микова. Снегопочистващите фирми и стотици доброволци от общините Казанлък и Габрово от няколко дни се борят с натрупаните преспи по панорамния път и стъпалата. На места снегът е метър. „И в момента вали сняг и духа непрекъснато вятър, но хората чистят постоянно\", каза Микова. Тази година коли няма да се допускат около прохода \"Шипка\". Забраната влезе в сила снощи и ще важи до 18 ч. днес. До тази час ще е затворено движението по пътя Казанлък-Шипка-Габрово. 10 километра колона се изви миналата година към заветния връх. Сега ще има изградени буферни зони, където хората да паркират колите си, уточниха от пътна полиция. Около паметника ще има и КПП-та, на които ще се проверява дали някой не носи опасни предмети или оръжие. Пияни няма да се допускат. Тържествата са под патронажа на председателя на Народното събрание Цвета Караянчева. Тържествено слово на Шипка ще произнесе президентът Румен Радев. 300 метра трикольор опъват и понасят на ръцете си старозагорци. Те отново ще изминат своя път-поклон в памет на падналите в героичните боеве за Стара Загора и за Освобождението на България. За четвърта година огромното знаме ще бъде пренесено на ръце до мемориалния комплекс „Бранителите на Стара Загора\" от военнослужещи от Втора механизирана бригада и стотици граждани. Те ще бъдат придружавани от конници от прабългарската школа \"Багатур\". В последните години много родолюбци от цялата страна отиват в Града на липите специално за това емоционално шествие, „за да се почувстват истински българи\" по тяхно признание. Тази година шествието ще бъде проследявано с камери по цялото протежение на маршрута, а картината ще може да бъде наблюдавана на видеостена под върха на мемориала. Радиолюбители от старозагорския клуб също ще предават директно по цял свят настроението на старозагорци и гостите на града в празничиня ден. Около обяд многолюдният път-поклон ще завърши на мемориалния комплекс и гранитния обелиск на Самарското знаме, където ще е тържественият ритуал за 140-годишнината от Освобождението на България под наслов „Пред падналите за България – поклон!\". 140-метров трибагреник, носен от 140 военослужещи, ще премине и в Сливен - от паметника на Хаджи Димитър по улица \"Г.С.Раковски\", за да стигне до паметника на Панайот Хитов. Шествието, наречено \"По пътя на безсмъртието\", стартира в 12 ч. Други 140 полицаи, пожарникари и ученици ще вървят успоредно с трибагреника, носейки 140 знамена. Пред паметника на Панайот Хитов ще бъдат поднесени венци и цветя. Официалният старт на честванията на националния празник в Сливен започва в 10,30 часа на площада пред общината с изпълнението на 140 каба гайди.", "date": "2018.03.03", "title": "Без коли на Шипка"}
{"url": "http://standartnews.com/balgariya/borisov_otdavame_pochit_kam_pametta_na_vsichki_voini_zaginali_za_svobodata_na_balgariya-368940.html", "text": "Министър-председателят Бойко Борисов изпрати писма до премиерите на Полша, Румъния, Черна Гора, Молдова и Украйна, в които отбелязва благодарността на българската държава и българския народ за участието на техни сънародници в Руско-турската освободителна война 1877-1878 г. \"По случай честването на 140 години от Освобождението и Националния празник на Република България 3 март си спомняме с дълбока признателност и отдаваме почит към паметта на всички воини, загинали за свободата на България\", посочва българският министър-председател. Той подчертава, че страната ни високо цени историческите връзки и традиционното сътрудничество през годините с държавите, чиито представители са участвали в нейното освобождение. Борисов изразява увереността си, че сътрудничеството и ползотворните контакти с тях ще продължат да се развиват в дух на приятелство, в името на добруването на хората.", "date": "2018.03.03", "title": "Борисов: Отдаваме почит към паметта на всички воини, загинали за свободата на България"}
{"url": "http://standartnews.com/balgariya/radev_shipka_e_kapital_ot_istorichesko_dostoynstvo-368938.html", "text": "\"Събрали сме се днес на този див, чутовен връх, да се преклоним пред героите на българската свобода и да почетем нашето общо минало. Шипка е капитал от историческо достойнство, който няколко хиляди български мъже завещаха на нас, потомците.\" Това заяви президентът Румен Радев в словото си на тържествата на връх Шипка, посветени на 140 години от Руско-турската освободителна война и Освобождението на България от османско иго. Скъпи сънародници, в августовските жеги и в студа вие бяхте тук, когато политиците ги нямаше, подчерта президентът. \"Вечна памет на героите! Вечна памет на воините на Царя Освободител! Да живее България!\", завърши словото си президентът Румен Радев. - Българите сме Опълченците на историческата правда, която не допуснахме да бъде обругавана. Гордеем се с християнския дух, в който саможертвата е път към свободата.\" Преди това президентът и върховен главнокомандващ прие строя на церемониалната армейска част, която участва в тържествената церемония по повод честванията на българската свобода. На официалната трибуна до държавния глава бяха и патриарсите на България Неофит и на цяла Русия Кирил. Патриарсите Кирил и Неофит отслужиха заупокойна молитва в памет на падналите за свободата на България с участието на московски синодален хор. Днес ние произнесохме молитви за заупокой на руските воини и българските опълченски, загинали на Шипка. Защитниците на Шипка показаха безпримерна храброст и със собствената си кръв освободиха българския народ от вековния гнет. Техните образи не изчезват от народната памет, подчерта патриарх Московски и на цяла Русия Кирил.", "date": "2018.03.03", "title": "Радев: Шипка е капитал от историческо достойнство!"}
{"url": "http://standartnews.com/balgariya/patriarsite_neofit_i_kiril_otsluzhiha_blagodarstven_moleben_za_3_mart_obnovena-368939.html", "text": "Двама патриарси за пръв път в историята отслужиха Благодарствен молебен по повод юбилейните тържества в Храм-паметника \"Рождество Христово\" в град Шипка. Българският патриарх Неофит пожела на българите да празнуват 3 март с радост, слънце в душата и в живота си и да се радват на извоюваната свобода. На днешния Национален празник на България патриарх Неофит и Московският и на цяла Русия патриарх Кирил, който заедно с църковна делегация е на тридневно посещение у нас, пристигнаха в храм- паметника \"Рождество Христово\" в град Шипка, където бяха посрещнати от Старозагорския митрополит Киприан, съобщиха от Светия синод. Двамата църковни глави отслужиха благодарствен молебен. След великолепно изпълнение на \"На многая лета\" главата на Българската православна църква поздрави българите с големия празник и изрази признателността ни към героите, паднали за свободата на България. Залогът на нашата истинска свобода е в това да не заменяме никога православната вяра със съмнителни и душепагубни учения и влияния. Това каза българският патриарх Неофит по време на Благодарствения молебен по повод честването на 140 г. от Освобождението на България от османско владичество, отслужен в храм-паметника \"Рождество Христово\" в град Шипка, предаде репортер на Агенция „Фокус\". „Радост, гордост и благодарност владеят сърцата ни в този празничен 3-ти март, когато цяла България чества 140-ата годишнина от своето Освобождение - радост от свободата, в която вече 140 години живеем, гордост, извикана от героичните събития, които си припомняме днес, и благодарност към Бога и към нашите освободителите, които пожертваха живота си заради нас, за да може отново българският народ да може да гради сам своите съдбини. Този храм, в който се намираме днес, остава и до днес един от паметниците на нашата българо-руска служба и на нашето православно единствено. Този храм, в основите на който лежат костите на хиляди български и руски войни, отдали живота си за свободата, ще продължава да ни напомня за чутовния подвиг на братска Русия и за онази любов, която нейните синове ни засвидетелстват. Затова нека в този паметен за всички нас ден и в памет на героите да съгряваме сърцата си с онази божествена любов, която, по думите Му, е свръзка на съвършенство. Нека никога да не забравяме стореното от нас и от нашите православни братя, да пазим като най-скъпоценно съкровище нашата православна вяра, и да не заменяме никога нейните вечни и непреходни истини със съмнителни, а често и с явни душепагубни учения и влияния. В това е залогът на нашата истинска свобода\", каза в словото си патриарх Неофит. „Господи Боже наш, ние достойните Твои роби, като сме се избавили от тежко многовековно робство с Твоята сила и с Твоя кръст, разнасяме благодарност и Те молим приеми като жертва тази благодарност към Твоето велико влияние. О, премилостиви Господи, продължи Своята милост, утвърди, Боже, Твоята Света църква, която си сътворил със скъпоценната Си кръв, и укрепи нашия народ, който си възлюбил, а на нас дай любов, траен мир, изобилие на земните блага, здраве и успяване в доброто. Отгони от нас всеки враг, умири света, за да доживеем всички ние, Божиите раби, благочестие, доволство, честност и правда. Удостой нас, Твоите раби, да те възпяваме, като казваме: „Слава тебе Боже, благодетелю наш во веки веков. Амин\", каза още патриархът, като след това прочете традиционната благодарствена молитва, с която винаги завършва Благодарственият молебен. За молебена в храма бяха и президентът Румен Радев, както и председателят на Народното събрание Цвета Караянчева.", "date": "2018.03.03", "title": "Патриарсите Неофит и Кирил отслужиха благодарствен молебен за 3 март (Обновена)"}
{"url": "http://standartnews.com/balgariya/samarskoto_zname_svetinyata_s_orden_za_hrabrost-368936.html", "text": "Оригиналното Самарско знаме могат да видят днес посетителите на Националния военноисторически музей. То се показва на националния ни празник 3 март като част от изложба, посветена на 140-ата годишнина от Освобождението на България. В нея са включени и останалите четири знамена на Българското опълчение, които могат да се видят до 11 март. От петте знамена най-известно е Самарското, превърнало се в символ на Руско-турската война и на участието на българското опълчение в нея. Създадено е в руския град Самара за Априлското въстание, но заради бързото му потушаване не е връчено, разказва директорът на НВИМ доц. Соня Пенкова. \"Когато Русия обявява война на Османската империя делегация заедно със знамето пристига Москва. Временно знамето е изложено в Чудовия манастир в Кремъл, защото там са мощите на свети Алексей, който е покровител на град Самара. Самият император се покланя пред мощите на светеца и целува знамето на бъдещите български опълченци\", разказа доц. Пенкова. По-късно то е връчено на 3-та опълченска дружина, с която участва в битките при Стара Загора и Шипка, а за знаменосец е определен Антон Марченко. \"В чест на третата годишнина от боевете при Стара Загора знамето е наградено с първата степен на ордена за храброст, който е вграден в неговата пика - това е емблематичен случай за награждаване на знаме. След героичния си път Самарското знаме става първият експонат по днешните стандарти в тогавашната знаменна зала на двореца\", казва доц. Пенкова. В боевете при Стара Загора, Шипка и Шейново е развявано и Горнооряховското знаме на Четвърта дружина. Макар да не са участвали в Руско-турската война, не по-малко значими са и знамената на Първа, Втора и Пета опълченска дружина. \"Знамената на Първа, Втора и Пета опълченска дружина пък носят онова особено усещане за действията на българската държава в годините след Освобождението за освобождение на земите, останали извън държавните граници на България и вземат участие във всички следващи войни за национално освобождение и обединение\", каза доц. Пенкова. Четирите знамена могат да се видят в НВИМ до 11 март, а Самарското знаме ще бъде показано само на 3 март. По случай националния ни празник входът за музея ще е свободен.", "date": "2018.03.03", "title": "Самарското знаме: светинята с орден за храброст"}
{"url": "http://standartnews.com/balgariya/karadaya_3_mart_e_simvol_na_svobodata_i_obedinenieto_na_geroizma_i_samozhertvata_na_edna_silna_natsiya-368948.html", "text": "Честит Национален празник! 3 март е символ на Свободата и обединението, на героизма и саможертвата. Символ на една силна нация, която заема достойно място в европейската и световната политика. Това се посочва в поздравителен адрес от председателят на ДПС Мустафа Карадайъ по повод Националния празник на България. \"3 март е символ на нашата вярност към държавността и демокрацията, европейските и общочовешки ценности. Днес, повече от всякога, България има нужда всички заедно да укрепваме държавността, правата и свободите на всички български граждани. Достойнството на един народ се измерва с отношението му към историята и поуките от нея. Те ни задължават да бъдем заедно днес и да реализираме идеала на Левски за българската държава\", пише още в поздравителния адрес.  Преди това председателят на ДПС Мустафа Карадайъ присъства на церемонията на издигането на националното знаме и полагане на венец пред паметника на Незнайния войн по повод честването на 3-ти март - Национален празник на Република България. За да отдадат почит присъстваха още зам.-председателят на ДПС Ахмед Ахмедов, зам.-председателят на ПГ на ДПС Йордан Цонев, народните представители Танер Али и Ерол Мехмед и областният председател на ДПС София-град Нихат Кабил.", "date": "2018.03.03", "title": "Карадайъ: 3 март е символ на Свободата и обединението, на героизма и саможертвата, на една силна нация"}
{"url": "http://standartnews.com/balgariya/premierat_provede_telefonen_razgovor__s_prezidenta_na_finlandiya_sauli_niynistyo-368941.html", "text": "В телефонен разговор с президента на Финландия Саули Нийнистьо министър-председателят Бойко Борисов изрази признателността на българския народ за финландското участие в освобождението на страната ни през 1878 г. „България няма да забрави 900-те финландски воини, участвали в Руско-турската освободителна война, нито техният героизъм, проявен в най-важните за хода на бойните действия сражения\", каза Борисов. Президентът Нийнистьо поздрави премиера Борисов за Националния празник. Той разказа, че най-известният военен марш в страната е посветен на Руско-турската освободителна война и всеки финландец го знае. В разговора двамата лидери подчертаха добрите отношения между България и Финландия. Президентът Нийнистьо поздрави българския министър-председател и правителството за успешното водене на Председателството на Съвета на ЕС и приветства фокуса, който се поставя върху развитието на Западните Балкани.", "date": "2018.03.03", "title": "Премиерът проведе телефонен разговор  с президента на Финландия Саули Нийнистьо"}
{"url": "http://standartnews.com/balgariya/ekipi_na_patna_politsiya_shte_vardyat_izhodite_na_vseki_grad_v_pochivnite_dni-368942.html", "text": "Заради предстоящите почивни дни около 3 март екипи на пътната полиция ще стоят на изходите на всеки град. По магистралите, пътищата към Варна и Русе, към ГКПП Кулата и зимните курорти се очаква най-голямо движение. Заради очакваните дъждове са възможни поледици, а на места в Северна и Североизточна България заради вятъра и снегонавявания. За това и в рискови условия не е добре да се пътува, каза Росен Рапчев от Пътна полиция. Полицията ще прави проверки за пияни или дрогирани шофьори, както и за такива без книжки. Всички пътища са проходими. Няма и големи ремонти, които да затрудняват движението.", "date": "2018.03.03", "title": "Екипи на Пътна полиция ще вардят изходите на всеки град в почивните дни"}
{"url": "http://standartnews.com/balgariya/dupnichanin_svali_ot_pilon_skasano_zname_popravi_go_i_otnovo_go_varna-368944.html", "text": "Дупничанинът Петьо Кюркчийски, по своя инициатива и с риск да бъде глобен, свали знамето, което се намира в местността Дренски рид над града. Премахна скъсаната част от него, заши го и след това отново върна българския трибагреник на пилона. Причината за това негово действие е състоянието на знамето, преди един от най-големите ни празници - Освобождението на България. Във видео, публикувано в социалната мрежа, Петьо обяснява, че е провел разговор с кмета на Дупница Методи Чимев за смяна на скъсаното знаме. И въпреки уверението, че то ще бъде подменено, това не се е случило, днес след разговор със служители в Областната администрация е станало ясно, че ново знаме ще бъде доставено във вторник, което според Петьо е „след дъжд качулка\". Това го провокира да свали знамето. \"Уважаеми съграждани, скъпи българи! Днес си позволих да извърша нещо, което считам за национален дълг. Както ще научите  от видеото, в действията ми няма никакви политически мотиви, в които вероятно ще бъда упрекнат\", заявява Кюркчийски. В коментари под видеото той получава адмирациите на потребителите в социалната мрежа.", "date": "2018.03.03", "title": "Дупничанин свали от пилон скъсано знаме, поправи го и отново го върна"}
{"url": "http://standartnews.com/balgariya/prezidentat_3_mart_sbadna_mechtata_na_balgarite-368950.html", "text": "Нашата българска историческа енергия не е в носталгията по отминало величие, а в осъзнаването на стойността на свободата, в нашия дълг към мъчениците, които платиха цената й, в светлия идеал за чистата и свята република. Това каза президентът Румен Радев в тържественото си слово на площад \"Народно събрание\" по повод на Националния празник на България. Президентът отбеляза, че на днешния ден преди 140 години се е сбъднала мечтата на всички българи да живеят в една свободна държава. \"Този блян живя само няколко месеца, погреба го Берлинският конгрес\", допълни той. \"Споменът за пролетта на 1878 г. ще остане непреходното българско вдъхновение\", заяви oщe в словото си президентът Радев. И допълни, че това е споменът за дързостта на младите хъшове, селяни и даскали, които след многогодишни борби през април 1876 г. с цената на живота си са върнали българския въпрос в европейския дневен ред. Президентът отбеляза, че няма да бъде забравен споменът за \"братския устрем на руското общество, който доказа, че православните българи не са сами\", както и словата в манифеста на император Александър II, който обявява война на Османската империя. \"По бранните полета на Руско-турската освободителна война загинаха много воини от много народи - руснаци, румънци, финландци, украинци, белоруси, поляци, литовци, сърби и черногорци. За всички тях България е последен дом, тях ние почитаме като свои герои\", каза президентът Радев. Държавният глава заяви още, че 140 години по-късно ние трябва да помним нашата история, защото другите не забравят тяхната. На тържествената заря-проверка по повод на Националния празник присъстваха председателят на Народното събрание Цвета Караянчева, министър-председателят Бойко Борисов, вицепрезидентът Илияна Йотова, Българският патриарх Неофит и Московският и на цяла Русия патриарх Кирил, кметът на София Йорданка Фандъкова, министри, дипломати, народни представители.", "date": "2018.03.03", "title": "Президентът: 3 март сбъдна мечтата на българите"}
{"url": "http://standartnews.com/balgariya/kak_shte_bade_otbelyazan_natsionalniyat_praznik-368932.html", "text": "Днес България чества 140 години от освобождението си от османско иго. Националният празник ще бъде отбелязан с богата програма във всички градове на страната с различни събития и прояви. По традиция кулминацията на празника е тържествената церемония в подножието на връх Шипка, а вечерта на площад „Народно събрание\" ще има тържествена заря-проверка. В 10.00 часа в храм-паметника „Рождество Христово\" в град Шипка ще бъде отслужен благодарствен молебен от българския патриарх Неофит и руския патриарх Кирил. Ще присъстват председателят на Народното събрание Цвета Караянчева и президентът Румен Радев. След това предстои официалната церемония в подножието на върха, превърнал се в символ на Освобождението. Как е истинското име на историческия връх Шипка В 11.00 часа на тържествена церемония пред паметника на Незнайния воин в столицата ще бъде издигнато националното знаме. По повод Националния празник в 12.00 ч. ще се извърши тържествена смяна на почетния гвардейски караул пред официалния вход на сградата на Администрацията на президента. В 18.30 часа ще започне тържествената заря - проверка на площад \"Народно събрание\" в София. ", "date": "2018.03.03", "title": "Как ще бъде отбелязан националният празник"}
{"url": "http://standartnews.com/balgariya/borisov_pozdravi_balgarite_s_natsionalniya_praznik-368937.html", "text": "Честит 3-ти март! Поклон пред паметта на всички, които са се борили и загинали за свободата на България. Това написа във Фейсбук премиерът Бойко Борисов. Признателност, която няма давност. Нека всеки българин днес живее така, че тяхната жертва да не е била напразна, написа още министър-председателят.", "date": "2018.03.03", "title": "Борисов поздрави българите с националния празник"}
{"url": "http://standartnews.com/balgariya/dvama_patriarsi_shte_otsluzhat_blagodarstven_moleben_na_3_mart-368929.html", "text": "Днес патриарх Неофит и патриарх Кирил и предвожданите от тях делегации ще бъдат посрещнати на входа да храм-паметник „Рождество Христово\", гр. Шипка, от Старозагорския митрополит Киприан, Президента на Република България Румен Радев и Председателя на парламента Цвета Караянчева. Двамата патриарси ще отлужат Благодарствен молебен в Храм-паметника. Слово там ще произнесе патриарх Неофит. На молебена ще пее хорът на храм-паметник \"Рождество Христово\". Оттам кортежът ще отпътува към връх \"Св. Никола\" (Шипка). От 11.00 ч. там започва церемония, последвана от Заупокойна молитва в памет на загиналите воини от всички националности за Освобождението на България. Ще пее хорът на Московската патриаршия.Предвидени са слова на Руския патриарх Кирил, на кмета на общината-домакин Казанлък Галина Стоянова и на президента Румен Радев. След честването на Шипка към края на съботния ден премиерът Бойко Борисов ще се срещне с двамата патриарси. От страна на Българската православна църква ще участват патриарх Неофит, митрополит Киприан, митрополит Григорий, митрополит Наум, епископ Герасим, Красимир Велчев и Емил Велинов.От страна на Руската православна църква в срещата с премиера Борисов ще участват патриарх Кирил, митрополит Иларион, митрополит Сергий, протоиерей Николай Балашов, протоиерей Игор Якимчук, архимандрит Филип и извънредният и пълномощен посланик на Руската Федерация в България Анатолий Макаров. На тържествената заря-проверка по случай Националния празник на Република България на площад \"Народно събрание\" пред паметника \"Цар Освободител\" от страна на БПЦ и Руската православна църква ще присъстват двамата патриарси, членовете на руската делегация, Старозагорският митрополит Киприан, Мелнишкият епископ Герасим и архимандрит Василий. От 20.00 часа е приемът от името на президента Румен Радев във Военния клуб.", "date": "2018.03.03", "title": "Двама патриарси ще отслужат благодарствен молебен на 3 март"}
{"url": "http://standartnews.com/balgariya/chestit_praznik_balgari-368931.html", "text": "На 3 март през 1878 г. е подписан Санстефанският мирен договор между Русия и Османската империя, с което се слага краят на Руско-турската война от 1877- 1878 г. Датата 3 март слага начало на Третата българска държава. Санстефанският мирен договор е подписан в градчето Сан Стефано (дн. Йешилкьой) от граф Н. Игнатиев и Ал. Нелюдов от руска страна, и Сафет паша и Садулах бей - от турска. Договорът е предварителен и подлежи на одобрението на останалите Велики сили. Постановленията за България се съдържат в членовете от 6 до 11 и в член 19. Съгласно тях България се учредява като автономна, но васална държава с граници, които обхващат с малки изключения почти всички земи в европейската част на Турция, населени с българи. Общата й площ възлиза на повече от 170 хил. кв. км. Тя има редица права, включително и да иска признаване и от други страни извън подписалите Санстефанския мирен договор, както и правото на международни търговски отношения и на търговски представителства; да сключва търговски, финансови и административно-правни договори със съгласието и одобрението на сюзерена Турция или на попечителя Русия по време на преходния период, както и да има собствена войска и полиция. За първи път Трети март се чества през 1880 г. - две години след Освобождението - като Ден на възшествието на престола на император Александър Втори. Две години по-късно - през 1882 г., Държавният съвет приема \"Списък на неприсъствените дни в Българското Княжество\". В него за първи път е записано, че денят 19 февруари се чества като ден на \"Заключаването на С. Стефанский договор\". Безплатен вход и снимка с Горнооряховското знаме предоставя на 3 март Историческият музей Неупоменаването на император Александър Втори се обяснява с факта, че през 1881 г. той е убит и е наследен от неговия син Александър Александрович. Съгласно Указ 78 от 31 декември 1887 г. се одобрява списък на неприсъствените дни в България. В него денят 19 февруари се отбелязва като ден на \"Освобождението на България\". През 1911 г. е приет нов Закон за празниците и неделната почивка, но и в него 19 февруари продължава да фигурира като ден на \"Освобождението на България\". Този закон остава до октомври 1951 г., когато официално е отменен от Кодекса на труда. С въвеждането на Григорианския календар през 1916 г. събитията от 19-ти и 20-ти век се преизчисляват, като към датата съответно се прибавят 12 дни за 19-ти в. и 13 дни - за 20-ти век. Денят 19 февруари 1878 г. стар стил, става 3 март по нов стил. За първи път по новия стил 3 март е честван през 1917 година. Трети март се отбелязва като празник до 1949 г. През 1950 г. съгласно постановление на Министерския съвет за определяне на неприсъствените дни през календарната 1950 г. 3 март за първи път не е включен в списъка на неприсъствените дни. Еднократно като официален празник денят е отбелязан през 1978 г. по повод на 100-годишнината от Освобождението. Десет години по-късно по решение на Юлския пленум (1987 г.) на ЦК на БКП и на Министерския съвет 3 март е възстановен като официален празник. С решение на Държавния съвет от 27 февруари 1990 г. и на Народното събрание от 5 март с.г. датата е обявена за национален празник.", "date": "2018.03.03", "title": "Честит празник, българи!"}
