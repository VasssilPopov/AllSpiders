{"url": "http://standartnews.com/sport/35_tochki_delyat_grigor_dimitrov_ot_top_4_v_sveta-370769.html", "text": "Григор Димитров запазва петата си позиция в световната ранглиста по тенис на АТР. Българинът обаче е близо до завръщане сред най-добрите четирима в света и по-точно - на 35 точки. Толкова е разликата между него и четвъртия - Марин Чилич. Българинът прибави 315 точки след участието си на турнира в Монте Карло. Там той за първи път в кариерата си стигна до полуфинал. Димитров има възможност за се изкачи с една позиция още следващата седмица, ако се представи добре на турнира в Барселона. Българинът, който е поставен под номер 2 в схемата, пропуска първи кръг, а във втори ще играе срещу квалификант. Номер 1 в света остава шампионът от Монте Карло Рафаел Надал. Той е следван от Роджър Федерер, който обяви, че ще пропусне сезона на червени кортове. Трети от тази седмица е Александър Зверев, който изпреварва Марин Чилич.", "date": "2018.04.23", "title": "35 точки делят Григор Димитров от топ 4 в света"}
{"url": "http://standartnews.com/sport/kralev_otkri_grupa_za_pochtenost_v_sporta_s_interpol_evropol_i_sportradar-370781.html", "text": "  Утвърждаване на европейските ценности чрез спорт и борбата срещу употребата на допинг в спорта са сред основните приоритети на Министерството на младежта и спорта (ММС) по време на Българското председателството на Съвета на ЕС. Това каза министърът на младежта и спорта Красен Кралев, който откри първата среща на Експертна група \"Почтеност\" към Европейската комисия, провеждаща се във Варна. В експертната група се включват представители на правителствата на всички държави членки, както и представители на международни институции, работещи в сферата на почтеността в спорта - Интерпол, Европол, ООН, Спортрадар. По думите на Красен Кралев спортът дава възможност за налагане на ценности, за интеграция на общности, за превенция срещу насилието и агресията сред подрастващите. Именно по тази причина е важно да се гарантира честното състезание при равни условия във всички спортове. Като член на Управителния съвет на Световната антидопингова агенция WADA министър Кралев подчерта, че употребата на допинг е не по-малка манипулация от предварително уговорения резултат с цел печалба от залози, защото нарушава изконното равенство между съперниците. \"Но при допинга имаме конкретно средство за уличаване като медицинския тест, докато при уреждането на мачове процесът на доказване е много по-труден\", коментира той. Българският спортен министър бе категоричен, че ФИФА и УЕФА, а и много от националните федерации работят активно за решаването на проблема с манипулирането на спортни срещи и нечестна игра и вече има видими резултати. \"Поредна стъпка в тази насока бе само преди месец, когато УЕФА подписа споразумение за обмен на информация с Европейската асоциация за сигурност в спорта (ESSA). И именно според доклада на ESSA за 2017 г. от 266 подадени сигнали за съмнителни залагания в спорта 160 са за тенис срещи, а 45 за футболни. Тези два спорта формират 77% от случаите, но се забелязва ръст във всички останали спортове, които през 2016 г. са били едва 8%, а за изминалата година са три пъти повече. Притеснителен обаче е фактът, че 144 от сигналите са в Европа, което поставя нашия континент убедително на първо място в тази статистика\",  каза Красен Кралев. Mинистър Кралев отбеляза, че на национално ниво Българският футболен съюз (БФС) също полага сериозни усилия срещу уреждането на мачове и според официалната статистика на системата на УЕФА за подаване на сигнали за манипулиране на футболни срещи през сезон 2017-2018 има подаден само един сигнал за съмнителен мач в България. През месец февруари беше подписан договор между БФС и Световния лидер в анализирането и лансирането на спортни данни и дигитално съдържание – Sportradar. По думите на Красен Кралев е важно усилията, които световната футболна общност полага да се пренесат и в другите спортове - баскетбол, волейбол, бейзбол, хандбал, ръгби, крикет, но и индивидуални спортове като бокс, тенис, автомобилизъм, езда, колоездене, фигурното пързаляне, борба и др.  С темата се ангажира и Междунардоният олимпийски комитет, тъй като съмнителни срещи се наблюдават дори по време на Олимпийски игри. Практиката показва, че нито един спорт не е застрахован срещу измами и че съществуват различни методи на манипулации – чрез въвличане на спортисти, треньори, съдии или други участници. \"Трябва да работим сериозно с всички потенциални участници в този процес, за да успеем чрез добро управление да го пресечем и отстраним от спортната карта\", заяви Кралев. Борбата с корупцията в спорта, уреждането на мачове и употребата на допинг е залегнала в Работния план за спорта на Европейския съюз (2017 – 2020), посочи министър Кралев и изрази убедеността си, че работата на експертната група ще допринесе за постигането на тази цел. За реализирането й са необходими усилията на всички страни-членки, както и на националните и международни институции, които работят в сферата на почтеността в спорта. \"Вярвам, че усилията на институциите и спортните организации в страните-членки на ЕС ще помогнат да се справим с най-голямата заплаха за спорта през XXI век. Решаването на този тежък проблем на национално и европейско ниво изисква целенасочена политика и категорични стъпки. Убеден съм, че срещата на Експертна група „Почтеност\" към Европейската комисия днес и утре ще бъде полезна в тази насока\", каза още министърът на младежта и спорта.", "date": "2018.04.23", "title": "Кралев откри група за почтеност в спорта с Интерпол, Европол и Спортрадар"}
{"url": "http://standartnews.com/sport/dilian_uayt_poiska_kubrat_pulev_za_sapernik-370768.html", "text": "Кубрат Пулев е не само сред задължителните, но и сред желаните следващи съперници на Дилиън Уайт. Това заяви 30-годишният ямаец в профила си в Туитър. Уайт, който в началото на месеца бе задължен от Международната боксова федерация (IBF) да се качи на ринга срещу българина, за да бъде определен претендент за титлата в тежка категория, която държи Антъни Джашуа, посочи имената на няколко боксьори, които иска да срещне през следващата година. \"Искам да се бия с поне двама от тези в следващите 12 месеца: Дионтей Уайлдър, Антъни Джошуа, Тайсън Фюри, Александър Поветкин, Кубрат Пулев и Джоузеф Паркър\", написа Уайт (23 победи, 1 загуба). След това добави със заповеден тон съм промоутъра си Еди Хърн - \"Уреди го!\" Уайт и Пулев все още не са заявили официално, че ще се изправят един срещу друг. Ямаецът сподели, че предпочита директно да се изправи срещу шампиона Антъни Джошуа. Именно британецът е единственият, който му е нанасял загуба. Кубрат вече бе в ролята на официален претендент за поясите на Джошуа през 2017 г. Дни преди уговорената среща в Кардиф обаче, той получи контузия и се отказа от възможността да се качи на ринга.", "date": "2018.04.23", "title": "Дилиън Уайт поиска Кубрат Пулев за съперник"}
{"url": "http://standartnews.com/kultura/400_tvorbi_na_todor_tsonev_v_gabrovo-370794.html", "text": "В Музея на хумора и сатирата в Габрово от петък гледат творби на един от най-известните родни творци. Експозицията се казва „Светът според Тодор Цонев\" - със скулптури, живопис, графика. Съпругата на художника Жана Цонева, дъщеря му Десислава Бетова и кураторът Иво Милев представят 400 непознати или рядко показвани  произведения. Серията със сатирични пластики, акварели и рисунки пресъздават духа и образа на социалистическото ни минало по начин, никога невиждан тогава и сега. Неслучайно карикатурите на Тодор Цонев с главни действащи лица Тодор Живков и обкръжението му са санкционирани от Държавна сигурност. \"Светът се променя, но в историята остават хората, които се противопоставят на властта и иронизират несправедливостите\", казват организаторите. Изложбата е съпроводена с каталог, представящ за пръв път цялостното творчество на Тодор Цонев. В него има  биографична студия от Иво Милев, позоваваща се на архивни материали и непубликувани и неизвестни досега документи. Без цензура са представени размислите на художника, свързани с изкуството, политиката и някои от най-известните личности по онова време. Сложният живот превръща Цонев в безпощаден критик. Неслучайно през пролетта на 1973-а той се обръща към дъщеря си с думите „Занаятът на твоя баща е да се вре в най-големите мръсотии\". Доказателство за това е пасаж във връзка със смъртта на Людмила Живкова. „На 21 юни 1981 г. внезапно умира Людмила Живкова, дъщерята на неговия заклет враг, седем години е била министър на културата и персонаж в много негови карикатури. Записва в дневника си: \"Все пак (сам съм изненадан) нещо ми е малко мъчно! Май че беше нещастно това момиче... Нещо пресилено, неспокойно имаше в нея... Защо ли му трябваше това? Бурни напъни и бърза смърт... Бър, бър, бър, дюр... Все си мислех, че някога трябваше да спре, как исках да я посъветвам за това... Да спре. Да се замисли... Може би тогава би намерила по-верния път. Тя бълваше мислите си като машина и се въртеше все в омагьосания кръг на затворените си мисли, в които нямаше ни хоризонт, ни перспектива. Отрицателното и положителното в нея се уравновесяваха до неопределимост. А това беше вече една също преждевременна смърт\" (Из Дневник,  21.07.1981 г.) В началото на 70-те години създателят на Дома на хумора и сатирата Стефан Фъртунов открива Тодор Цонев като генератор на много от новите идеи, залегнали в концепцията за създаването на тази институция. Неслучайно Цонев, който почина през 2004-а, през 1979-а лежи в килиите на Държавна сигурност. През 1989-а Съюзът на  художниците показва така наречените „арестувани карикатури\" - изложбата и до днес остава най-посещаваната в историята на България.", "date": "2018.04.23", "title": "400 творби на Тодор Цонев в Габрово"}
{"url": "http://standartnews.com/svyat/zemetresenie_lyushna_granitsata_mezhdu_sarbiya_i_makedoniya-370762.html", "text": "Слаб трус е регистриран на границата между Сърбия и Македония тази сутрин, посочи справка на сайта на Националния институт по геология, геодезия и география (НИГГГ) при Българската академия на науките (БАН). Земетресението е с магнитуд 2.3 по Рихтер и е отчетено малко след 6.00 ч. Епицентърът му е сръбското село Ляник, Пчински окръг, община Прешево. Дълбочината на труса е 10 км.", "date": "2018.04.23", "title": "Земетресение люшна границата между Сърбия и Македония"}
{"url": "http://standartnews.com/svyat/narodnite_protesti_izmetoha_premiera_na_armeniya-370787.html", "text": "Арменският министър-председател Серж Саркисян подаде оставка след близо едноседмични протести в страната. Той беше избран за премиер миналата седмица в рамките на новата парламентарна система на управление, която прехвърля властта от президента към премиера. \"Направих грешка... напускам поста на лидер на страната\", се казва в изявление на Саркисян. От началото на протестите на 17 април стотици хора бяха задържани, а разследващият комитет заяви, че 26 души са били арестувани за \"хулиганство\" и използване на насилие срещу полицията. Вчера вечерта лидерът на протестите против Серж Саркисян, Никол Пашинян беше арестуван след опита за разговор с бившия президент в телевизионно студио. \"Дойдох тук, за да обсъдим вашата оставка\", каза пред камерите Пашинян, лидерът на опозиционната партия „Граждански договор\". \"Това не е диалог, това е изнудване, мога само да ви посъветвам да се върнете към правна рамка ... иначе ще поемете отговорността\", отговори Саркисян. \"Вие не разбирате ситуацията в Армения. Силата сега е в ръцете на народа\", каза Пашинян. \"Партия, която е спечелила осем процента на (парламентарните) избори, не може да говори от името на народа\", каза Саркисян преди да излезе от заседателната зала в хотел \"Мариот\" в Ереван. По-рано днес Никол Пашинян беше освободен.", "date": "2018.04.23", "title": "Народните протести изметоха премиера на Армения"}
{"url": "http://standartnews.com/biznes/butilirashta_kompaniya_hisar_s_prestizhna_nagrada_za_employer_branding-370777.html", "text": "В своето четвърто поредно издание наградите „Компания на годината\" имат за цел да да посочат силните  работодателски марки, които сами по себе си са позитивен имидж на компаниите, да позиционират компаниите-лидери и  да отличат достиженията на лидерите на екипите зад тях. Фокус на събитието  „Компания на годината\" бе темата за EMPLOYER BRANDING. Точно в тази категория заслужи отличие за РАБОТОДАТЕЛСКА МАРКА  „Бутилираща компания Хисар\". Наградата е признание за  „Ефективен мениджмънт, традиция и инвестиции в човешкия капитал\". За своята 60-годишна история предприятието, което бутилира известната марка минерална вода \"Хисар\" е познато като традиционно предпочитан  работодател. „ За нас е преди всичко отговорност да получим това отличие, приемаме го с респект като заслужено признание, коментират от компанията като подчертават, че в крайна сметка ХОРАТА са в центъра на работодателската марка. Всеки един от 112 те човека, които работят за „Бутилираща компания Хисар\" е актив за нейното развитие. Работодателската марка всъщност е ДНК на фирмата и ние се гордеем с неговата уникалност,  своеобразна съвкупност от традиции и модерност. Постиженията, които повишават доверието на клиенти и служители към фирмата са резултат от усилията на всеки член на екипа на компанията. Това е нашият път за постигане на високите резултати и заслужени успехи, с които марката е известна\".", "date": "2018.04.23", "title": "„Бутилираща компания Хисар\" с престижна награда за EMPLOYER BRANDING"}
{"url": "http://standartnews.com/regionalni/sveshtenik_izkupil_gryah_s_rakovishkiya_manastir-370784.html", "text": "В живописна местност под старопланинския връх „Черноглав\", почти на границата със Сърбия, се намира легендарният Раковишки манастир „Света Троица\". Той е любимо божие място на миряните от околните села – Раковица, Киряево, Макреш, но в него на големи християнски празници идват и поклонници от Кула и Видин. Макар да е разположен на удобно  място и да има достолепна история, заради по-голямата си отдалеченост  – на 50 км от Видин, е по-рядко посещаван от другите манастири на видинската епархия – Добридолския, Лопушанския, Клисурския... Монасите мечтаят да го популяризират и да привлекат пътуващите по шосето  Видин –Кула – Зайчар /Сърбия/ и обратно. Та този манастир е на пътя им! Няма запазени документи за неговото създаване, но според  народни предания е съществувал още по времето на първото българско царство. Църквата му има размери  8,5 на 8 м. Тя е кръстокуполна от типа „вписан кръст\". Има висок купол с 6-стенен барабан, прилича на Боянската църква. Издига се до В началото на 19-ти век е построен притвор. След нахлуването на турците манастирът е унищожен. После на няколко пъти е въздиган и пак опожаряван. Имало е и години, когато е оставал пуст. Разграбен и опожаряван е и по времето на независимия видински турски владетел Осман Пазвантооглу. Цяло чудо е, че от създаването му и след толкова пожари, до днес е оцеляла църквичката, която през 1825 – 1827 година е укрепена и украсена с великолепни стенописи. По стените могат да се видят образите на Иисус Христос, на апостолите, на света Богородица, на св. св. Константин и Елена. Върху стена е нарисувана и змия, символизираща ада. На бяла лента около нея са изписани човешките грехове. Според предание, манастирът бил вдигнат отново от свещеника Герасим, който убил жена си и детето, за да не попаднат в ръцете на турците. Сам той, останал жив, отишъл в Рилския манастир да изповяда греховете си. Там му казали, че Господ ще му прости, ако  издири руините и възстанови 3 манастира. Отецът така и направил – възстановил  „Света Троица\", „Света Богородица\" - днес  край  сръбския град Зайчар - и трети – в местност на Предбалкана, вече неизвестен. След възстановяването, манастърът бил осветен. В него било открито училище за свещеници, които трябвало да проповядват православната вяра из околните села. От това време е запазен надпис над входа на малката църква, който  свидетелства, че през 1825 година е обновена от тревненските живописци  Кънчо Захариев и  Досю Коев. Монасите не останали чужди на народните страдания и когато през 1850 година в областта се подготвя въстание, те предоставят манастира си за щаб на неговото ръководство.  В светата обител се събират 61 представители на  Кулска, Видинска, Белоградчишка и Ломска каази и създават революционен комчитет. За водач избират Цоло Тодоров от Белоградчик и решават да се вдигне въстание. Бунтът избухва на 1 юни 1850 и остава в историята  като „Лето 1850\".  През 1856 година от манастира се обявяват Тимошкото и Моравското въстание. В манастира се намира гробът на руския дворянин  славянофил капитан Николай Киряев, който загива в неговите околности, но през 1882 година е препогребан в него. Той пристигнал като доброволец да създаде отряд от българи и сърби, които да воюват в сръбско-турската война от 1876 година. Загинал в бой с турците. Всяка година в деня на гибелта на капитан Киряев монасите  изнасят молитвено заупокойно четене. След Освобождението в манастира издигат нов храм – по-голям, в чест на въстаниците, които дали живота си за свободата на България. През 1936 година до западната му страна е долепена висока камбанария. Става действащ манастир – ту мъжки, ту – женски. Още се помнят имената на монахините Ксения, Пелагия, Харитина. Възстановява се старата църквичка, което се свързва с името на светогорския зограф Пимен Софийски. Стенописите са реставрирани през  1979  година. Сега манастирът има две църкви, жилищни и стопански постройки, двор от 7 дка. Действащ е и в него се извършват църковни обреди, а достъпът е свободен. Край него преминава екопътека, наречена „Ерантис булгарикус\" – името на растението, което се среща единствено на това място. Обявен е за паметник на културата. В  момента е без игумен, тъй като архимандрит Антим напуснал. Двама монаси обаче следят за реставрационните строителни работи. Защото - по Програмата за развитие на селските райони. Стойността на проекта е към 700 000 лв. Укрепват се основите на новия  храм, правят се дренажи за отбиване на рушащата го вода, сменят се инсталации, извършва се вертикална планировка на двора. Ремонтират се и се модернизират стаите за гости. В момента манастирът не приема поклонници, тъй като няма къде да преспиват. Но  малкият поток не спира – идват хора, разглеждат го и си тръгват. Остават впечатлени от красивото място, в което се намира – до границата със Сърбия и от героичната му история. История на манастир, пазител на вярата, духовността и свободолюбието на българите.", "date": "2018.04.23", "title": "Свещеник изкупил грях с Раковишкия манастир"}
{"url": "http://standartnews.com/svyat/gazprom_shte_stroi_kray_baltiysko_more_zavod_za_20_mlrd_dolara-370763.html", "text": "Руският газов гигант \"Газпром\" планира да изгради край Балтийско море огромен газопреработвателен завод, интегриран с газохимически производствени мощности. Партньор на компанията в този проект е дружеството \"Русгаздобича\", пише \"Ведомости\". Бизнес изданието цитира източник, говорил с мениджъри от \"Русгаздобича\", и топмениджър на фирма - контрагент на \"Газпром\". По думите им бъдещият производствен комплекс ще може да преработва до 45 млрд. кубика газ годишно. Стойността на проекта по предварителни оценки е близо 20 млрд. долара, добавят събеседниците на \"Ведомости\". Представител на \"Газпром\" потвърдил на 22 април за вестника, че се разработва такъв проект. Ако бъде осъществен, той може да стане втори по размер на вложените средства сред всички инвестиционни проекти на \"Газпром\" след газопровода \"Силата на Сибир\" (55 млрд. долара по оценки от 2014 г.), отбелязва руският всекидневник.", "date": "2018.04.23", "title": "„Газпром“ ще строи край Балтийско море завод за 20 млрд. долара"}
{"url": "http://standartnews.com/lyubopitno/atlas_pomaga_na_spetsialistite_da_znayat_kade_v_mozaka_se_namirat-370749.html", "text": "-Проетът „Човешкият мозък\" е водещ проект на Европейската комисия. Той обхваща период от 10 години и е на стойност 1 милиард евро. Това е доста дълъг период за изследвания. Това обаче е и голямо предимство – знаем, че в продължение на десет години можем да развиваме проучванията си, имаме и финансова подкрепа. Става въпрос за обединение на много учени. -Да, така е, една от най-сложните системи е. Като учен съм убедена, че можем да разгадаем човешкия мозък, но това е много сложен процес. - Мозъкът е така организиран, че всяка част от него отговаря за различна функция. Много е важно къде се намирате в мозъка на човек. Ето защо атласът, който разработваме, помага, предоставяйки информация, така че да знаете в коя част на мозъка сте. Проектът може да има няколко ползи. Той може да промени начина, по който правим наука. Може да помогне за създаването на ново поколение от млади учени, които излизат извън границите на техните дисциплини. Ползата от този проект също така ще е  по-добре да разбираме човешкия мозък. Резултатите от изследването на мозъка директно и индиректно все повече и повече ще повлиява нашия живот. - Има няколко важни постижения. Първо, има много наистина важни проучвания, които бяха публикувани. По-важно за бъдещето обаче е че има база данни, т.нар. платформи, които да са на разположение и на други учени. Много е важно е събирането на много учени от различни области и държави, така че да работят заедно за една и съща цел – разбирането на човешкия мозък. - Когато наблюдавам динамиката в развитието на дигитализацията, си мисля, че със сигурност това ще промени живота ни. Ще имаме все повече машини, които ще разрешават все повече проблеми. Големият въпрос не е дигитализацията, а като общество да сме наясно, че тя ни променя. Тук се появяват и въпросите колко далеч човечеството ще позволи да стигне тази промяна, как ще бъде защитен личния ни живот и т.н.", "date": "2018.04.23", "title": "Атлас помага на специалистите да знаят къде в мозъка се намират"}
{"url": "http://standartnews.com/biznes/galaksi_investmant_grup_s_mezhdunarodna_nagrada_za_renovatsii_i_ekspanziya-370696.html", "text": "Инвестиционната компания Галакси Инвестмънт Груп получи награда в тазгодишното издание на престижния международен конкурс SEE Real Estate Awards. Церемонията се проведе в Букурещ, а големият приз за дружеството е в категория „Реновации и експанзия\". Тя се присъжда за новооткрития петзвезден хотел InterContinental Sofia, част портфолиото на компанията. Сградата е напълно реновирана, изградено е изцяло ново крило с допълнителни 54 стаи и в момента хотелът разполага с общо 194 луксозни стаи и апартаменти. Конкурсът се организира от Europa Property за тринадесета поредна година и има за цел да отличи най-изявените участници на пазара на недвижими имоти в Югоизточна Европа. Техните постижения се оценяват от независимо международно жури и са на база цялостен принос на пазара, качеството на обслужване на клиентите, иновации, търговски успех и лидерство. Галакси Инвестмънт Груп е и сред компаниите номинирани в категории „Инвеститор на годината\", „Инвеститор - Жилищни проекти\" и „Инвеститор – Офисни проекти\".", "date": "2018.04.23", "title": "Галакси Инвестмънт Груп с международна награда за „Реновации и експанзия\""}
{"url": "http://standartnews.com/biznes/fabrika_za_mayoneza_krasi_s_priz_za_efektiven_menidzhmant_konkurentosposobnost_i_grizha_za_sluzhitelya-370778.html", "text": "Фабрика за майонеза „Краси\" бе отличена за „Ефективен мениджмънт, конкурентноспособност и грижа за служителя\" в престижната класация „Компания на годината\". Наградата връчи зам. министъра на труда и социалната политика, г-жа Росица Димитрова на мениджъра на Фабрика за майонеза „Краси\" - Даниела Авджиева. Тази година във фокуса на вниманието на класацията бе актуалната тема за изграждане и утвърждаване на работодателска марка /Employer branding/ и развитие на човешкия капитал. „Получихме най-голямото отличие от четвъртото издание на „Компания на годината\" за Employer Branding в България\", коментира мениджърът на Фабрика за майонеза „Краси\" Даниела Авджиева. Не забравяме, че най-ценният ни капитал са хората и тук е мястото да им благодарим. Стремежът на екипа ни е да  изгражда взаимно доверие и да допринася за създаването на корпоративна култура, отчитаща личния принос, усилия и познания на служителите. Фабрика за майонеза „Краси\" непрекъснато развива грижата за служителя с активности, насочени към всички хора в организацията.\" Наградата „Компания на годината\"  отличи компаниите, показали професионализъм и постоянство, при изграждане на \"Работодателска марка\". В условията на обективна демографска криза Фабрика за майонеза „Краси\" е предпочитан работодател и текучество във фирмата няма, което доказва, че мениджмънта на компанията се справя с предизвикателствата да привлече и организира екип от хора, които всеки ден полагат усилия в името на фирмата и нейната успешна мисия.", "date": "2018.04.23", "title": "Фабрика за майонеза „Краси\" с приз за Ефективен мениджмънт, конкурентоспособност и грижа за служителя"}
{"url": "http://standartnews.com/regionalni/palna_ludnitsa_v_sdssliven-370791.html", "text": "В СДС-Сливен настана пълна лудница и никой не знае кой стои начело на партията. Областното и общинско ръководства са сменени без да разберат, научи \"Стандарт\". \"На 17 април отидох на национален съвет в столицата и се оказа, че името ми не фигурира в списъка на членовете, а аз съм член. Там научих, че имало нов областен председател, а по-късно разбрах, че бил сменен и общинският председател д-р Тодор Ганчев. Националният съвет ме възстанови на длъжността председател\", заяви Иван Йоцов, областен председател на СДС в Сливен. Новият областен лидер на СДС се казва Илиян Илчев, младо момче с две висши образования, обясни пред \"Стандарт\" общинският съветник Пламен Крумов, който пък е бил избран за общински председател на СДС. Това е станало 10 дни по-рано, когато в Сливен пристигнал Костадин Марков от ръководството на партията в столицата, който е един от близките на Божидар Лукарски. Пламен Крумов призна, че Иван Йоцов не е присъствал на събранието, на което е бил сменен.", "date": "2018.04.23", "title": "Пълна лудница в СДС-Сливен"}
{"url": "http://standartnews.com/kultura/prints_uilyam_cherpi_za_momche_obnovena-370780.html", "text": "Катрин Мидълтън, херцогинята на Кеймбридж,  роди момченце, предадоха световните информационни агенции. Щастливият татко принц Уилям е бил плътно до жена си в болницата \"Сейнт Мери\" в Западен Лондон, където са родени Джордж и Шарлот - другите две деца на кралската двойка, оповестиха от двореца Кенсингтън. \"Кралицата, Единбургският херцог, принцът на Уелс, херцогинята на Корнуол, принц Хари и членовете на двете семейства са много радостни от тази вест. Нейно Кралско височество и детето й се чувстват много добре\", се казва в комюникето. Поредният принц е шести пра-правнук на кралица Елизабет Втора и пети подред в наследяването на престола - след дядо си принц Чарлз, баща си принц Уилям, четиригодишния си брат принц Джордж и двегодишната си сестра принцеса Шарлот. Според реформата от 2013-а, новият бебок, който засега е без публично обявено име, няма да измести Шарлот в схемата, както е било през вековете. \"Това на практика се случва за първи път\", коментира кралският историк Хюдж Викърс. Принц Хари, по-малкият брат на Уилям, който ще се ожени за американската актриса Меган Маркъл на 19 май, вече е шести в наследяването на престола. В Лондон цари медиина еуфория. Екипи на вестници и телевизии вчера бяха обградили \"Сейнт Мери\" още от ранни зори. Феновете бяха в изобилие около болницата. Пипа Мидълтън, сестрата на Кейт, също очаква бебе - първото за нея и за съпруга й.", "date": "2018.04.23", "title": "Принц Уилям черпи за момче /ОБНОВЕНА/"}
{"url": "http://standartnews.com/svyat/hertsoginya_katrin_vleze_v_bolnitsa_s_rodilni_bolki-370766.html", "text": "Херцогиня Катринйт, съпругата на британския принц Уилям, бе приета в болницата Сейнт Мери рано тази сутрин с начални родилни болки. Това съобщи канцеларията на двореца Кенсингтън. Очаквайте подробности!", "date": "2018.04.23", "title": "Херцогиня Катрин влезе в болница с родилни болки"}
{"url": "http://standartnews.com/svyat/prints_uilyam_cherpi_za_momche_obnovena-370780.html", "text": "Катрин Мидълтън, херцогинята на Кеймбридж,  роди момченце, предадоха световните информационни агенции. Щастливият татко принц Уилям е бил плътно до жена си в болницата \"Сейнт Мери\" в Западен Лондон, където са родени Джордж и Шарлот - другите две деца на кралската двойка, оповестиха от двореца Кенсингтън. \"Кралицата, Единбургският херцог, принцът на Уелс, херцогинята на Корнуол, принц Хари и членовете на двете семейства са много радостни от тази вест. Нейно Кралско височество и детето й се чувстват много добре\", се казва в комюникето. Поредният принц е шести пра-правнук на кралица Елизабет Втора и пети подред в наследяването на престола - след дядо си принц Чарлз, баща си принц Уилям, четиригодишния си брат принц Джордж и двегодишната си сестра принцеса Шарлот. Според реформата от 2013-а, новият бебок, който засега е без публично обявено име, няма да измести Шарлот в схемата, както е било през вековете. \"Това на практика се случва за първи път\", коментира кралският историк Хюдж Викърс. Принц Хари, по-малкият брат на Уилям, който ще се ожени за американската актриса Меган Маркъл на 19 май, вече е шести в наследяването на престола. В Лондон цари медиина еуфория. Екипи на вестници и телевизии вчера бяха обградили \"Сейнт Мери\" още от ранни зори. Феновете бяха в изобилие около болницата. Пипа Мидълтън, сестрата на Кейт, също очаква бебе - първото за нея и за съпруга й.", "date": "2018.04.23", "title": "Принц Уилям черпи за момче /ОБНОВЕНА/"}
{"url": "http://standartnews.com/mneniya/internet_gigantite_ne_mozhe_da_sa_izvan_zakona-370783.html", "text": "Скандалът „Кеймбридж Аналитика\", свързан с незаконното използване на лични данни от Фейсбук с цел да се повлияе на изборни резултати, е поредното доказателство за спешната необходимост от въвеждането на разпоредби относно цифровите платформи. Цифровата революция се нуждае от свобода на действие, за да може да се реализира нейният потенциал за растеж, осигуряване на заетост и технологично развитие, но не трябва да забравяме, че в нашите либерални демократични общества свободата трябва винаги да бъде придружавана от съответното ниво на отговорност. До момента това невинаги беше така, не само поради бързото развитие на цифровите приложения, но и поради погрешното идеологично схващане, възприемащо всяка нормативна намеса като пречка за развитието. Все едно, за да не се спира разпространението на автомобилите в началото на миналия век, хората да се бяха отказали от въвеждането на правилник за движение по пътищата със санкции и светофари. В действителност адекватните правила са в основата на балансираното развитие, при което защитата на хората и на пазара поражда доверие и стимулира инвестициите, технологиите и растежа. Тъй като интернет платформите изпълняват функциите на издатели, те което публикуват. Не трябва да се допуска безнаказано да разпространяват детска порнография, незаконна продажба на оръжие, радикализиращи послания и терористична пропаганда, расова омраза, фалшиви новини, или продажба на фалшифицирани стоки. По-общо казано интернет гигантите трябва да се подчиняват на същите правила за защита на служителите, неприкосновеността на личния живот, потребителите, прозрачността, данъчното облагане и интелектуалната собственост като прилаганите по отношение на всички други предприятия. По този начин ще бъде осигурена лоялна конкуренция с традиционните компании. Адекватните правила за конкуренция са гаранция за функциониращ вътрешен пазар, без бариери и злоупотреба с господстващо положение, които толкова вредят на малките и средните предприятия и на потребителите. Онлайн платформите не могат да заместят държавата, като налагат данъци и такси, без на свой ред да бъдат облагани. Нашите съграждани очакват и изискват данъчна равнопоставеност. Някои държави обаче, въпреки че се възползват от европейския пазар, за да привлекат централите на интернет гигантите на своя територия. По този начин те вредят на другите държави, които са принудени да компенсират пропуснатите ползи, като увеличават данъците или намаляват социалните услуги. Ето защо интернет гигантите трябва да бъдат облагани с данъци там, където създават стойност, както предлагат Парламентът и Комисията - тоест там, където получават приходи от реклами, продават данни или извършват трансакции, предоставят достъп до съдържание и упражняват бизнеса си. Въвеждането на адекватни и ефективни правила означава също така намирането на точния баланс между свободата на потребителите и зачитането на правото им на неприкосновеност на личния живот. Не е приемливо цената, която трябва да платим за достъп до онлайн приложенията, да бъде отказ от правото на неприкосновеност на личния живот. Скандалът „Фейсбук – Кеймбридж Аналитика\" призовава и напомня на политиците за тяхното задължение за гарантирането на избягване на подобни злоупотреби, но също така е възможност да се напомни на гражданите, че ЕС ги защитава. Ние сме в челните редици по отношение на зачитането на правото на неприкосновеност на личния живот. На 25 май ще влязат в сила нови европейски разпоредби, които осигуряват, наред с другото, правото „да бъдеш забравен\", на защита от нежелана реклама, на информация за нарушения на сигурността на личните данни и за това как се използват тези данни. За да обсъдим тези въпроси заедно с операторите на лични данни и институциите, организирах съвместно с комисаря, отговарящ за цифровата икономика, Мария Габриел конференция на високо равнище, която ще се проведе на 25 април в пленарната зала на Европейския парламент. Случаят с \"Кеймбридж Аналитика\" ни задължава да не понижаваме бдителността си. Трябва да получим всички необходими разяснения относно възможното използване на данни на европейски граждани за манипулиране на резултати от избори, като се започне с референдума относно излизането на Обединеното кралство от ЕС. Ето защо поканих Марк Зукърбърг да се яви лично пред Европейския парламент, за да даде отговор на притесненията на 500 милиона европейци. Очаквам неговото пълно сътрудничество за възстановяване на доверието на нашите граждани.", "date": "2018.04.23", "title": "Интернет гигантите не може да са извън закона"}
{"url": "http://standartnews.com/svyat/dve_vecheri_edin_obyad_i_podaratsi__lyubopitnoto_ot_predstoyashtata_vizita_na_makron_v_sasht-370765.html", "text": "Президентът на САЩ Доналд Тръмп ще даде държавна вечеря в чест на френския президент Еманюел Макрон и съпругата му Брижит. Вечерята ще бъде утре в Белия дом, предаде Асошиейтед прес. Макрон е на държавна визита от днес в САЩ. Това е първа държавна визита на чужд лидер в САЩ, откакто Доналд Тръмп встъпи в длъжност. Вечерята в чест на Макрон ще бъде и първата голяма държавна вечеря в ерата на Тръмп. Засега подробности за менюто и културната програма на държавната вечеря не се съобщават, като по този начин Белият дом се придържа към традицията да запази елемент на изненада за гостите си. Знае се, че на вечерята ще има близо 150 гости. Очаква се един от най-паметните моменти да бъде появата на американската първа дама в тоалет, избран специално за този повод. Подробности за него засега се пазят в тайна. Смята се, че най-вероятно Мелания Тръмп ще избере тоалет на Диор, френската модна къща, която тя предпочита. За последно през ноември 2007 г. републикански президент на САЩ прие френски президент. Тогава Джордж Буш-младши се срещна с току-що развелия се френски президент Никола Саркози. Освен на държавна вечеря Макрон и съпругата му Брижит ще бъдат днес на частна вечеря, давана от Тръмп и съпругата му, припомня Франс прес. За целта е избрана историческата резиденция Маунт Върнън, на двайсетина километра южно от Белия дом. Това е резиденцията на първия американски президент Джордж Вашингтон. Там годишно идват милиони посетители. Частната вечеря ще се състои девет месеца след частната вечеря, която семейство Макрон даде за семейство Тръмп в Париж в ресторант на втория етаж на Айфеловата кула. За утре за френския президент е предвиден и обяд в Държавния департамент, на който домакин ще е вицепрезидентът на САЩ Майк Пенс, допълва АП. Церемонията по посрещането на Макрон в Белия дом ще е утре сутринта, припомня още АП. Телевизия Си Ен Ен съобщава, че Тръмп и съпругата му ще подарят на Макрон част от плата, използван като тапицерия на едно от креслата в Синята стая на Белия дом. Парчето ще е поставено в рамка. На него се вижда златен орел, заобиколен от лаври. Креслото е било част от обзавеждането на Синята стая, дело на френския мебелен дизайнер Пиер-Антоан Беланже. Той е проектирал обзавеждането на френски кралски дворци и е създал обзавеждане от 53 елемента за Синята стая на Белия дом по поръчка на петия президент на САЩ Джеймс Мънро. Мънро е бил дипломат във Франция и бил впечатлен от френските декори. При преобзавеждане на Синята стая десетилетия по-късно обзавеждането било променено от петнадесетия президент на САЩ Джеймс Бюканън. По-късно първата дама Джаки Кенеди открила отделни части от обзавеждането на Беланже. Тя работила с френски дизайнер, за да бъдат възпроизведени отново липсващите части от комплекта от мебели, включително и за възпроизвеждането на плата, с който били облицовани те и който е дело на прочутата френска текстилна компания \"Тасинари и Шател\". Семейство Макрон ще получат от семейство Тръмп и албум със снимки от визитата си в САЩ, както и сребърен бокал на \"Тифани и Ко\" с президентския печат върху него и подписите на Тръмп и Мелания, гравирани върху него. Вече бе съобщено, че Макрон пък ще подари на Тръмп фиданка на дъб, символ на здравите връзки между двете страни. Това ще е издънка на дъб от Северна Франция, който Макрон се надява да бъде засаден в парка на Белия дом като символ на здравите близо 250-годишни връзки между двете страни.", "date": "2018.04.23", "title": "Две вечери, един обяд и подаръци – любопитното от предстоящата визита на Макрон в САЩ"}
{"url": "http://standartnews.com/kultura/9_hita_v_teatar_pred_teatara_pod_otkrito_nebe-370786.html", "text": "9 хитови спектакъла гледат ценителите от 30 юни до 8 юли, когато ще се случи второто издание на маратона \"Театър пред театъра\" пред Народния. Домакин, естествено, е академичната трупа, която тази година е поканила и гости от страната. Началото е с концерта „България – благословена земя\", осъществен съвместно със Столична община. В него ще участват певци и актьори, режисирани от Борис Радев. Събитието е в закриващата програма за финала на българското евро председателство - входът е свободен, като желаещите трябва да се снабдят с покани на касите на Народния, като местата са ограничени. На 1 и 2 юли зрителите  гледат \"Калигула\" на Диана Добрева с Деян Донков в главната роля. Ще има субтитри на английски език за  чуждестранните жители и гости на София. На 4 и 5 юли - \"Животът е прекрасен\", една от най-впечатляващите постановки на Александър Морфов. На 6 юли -\"Сако от велур\". Прочутата пиеса на Станислав Стратиев е в режисьорска интерпретация на Бойко Богданов. В афиша са още Театър \"София\" и Воениният - на 7 юли със стотното представление на \"Швейк\". На 8 юли - \"Опит за летене\" на Стоян Радев по великия Радичков. Началото всяка вечер е от 21,30. Билетите с цени от 10, 15, 20, 25 и 30 лева вече са в продажба - на стационарните и мобилните каси, онлайн на сайта. \"Благодарни сме на всички над 5000 зрители, които бяха с нас миналото лято, и сега ги очакваме отново\", сподели шефът на Народния Мариус Донкин пред медиите. Техническият директор на театъра инженер Емил Марков разкри, че тази година конструкцията на сцената и трибуните ще е различна - още по-удобна и безопасна за зрители и за актьори. Освен че ще бъде наполовина по-ниска, тя ще има и коридор за достъп по средата и ще разполага точно със 1127 места. Предвидено е и пространство за достъп на хора с увреждания. Сцената под звездите ще бъде широка 14 и дълбока 12 метра и ще се издига на 90 сантиметра от земята.", "date": "2018.04.23", "title": "9 хита в \"Театър пред театъра\" под открито небе"}
{"url": "http://standartnews.com/balgariya/tsvetanov_vav_fond_patna_bezopasnost_veche_ima_60_miliona_obnovena-370776.html", "text": "Можем да констатираме, че и към днешна дата постъпленията се увеличават, но средствата от Фонд „Пътна безопасност\" не се разходват за нещо голямо, за политика, която да може да даде ефект. Това каза председателят на ПГ на ГЕРБ и зам.-председател на партията Цветан Цветанов на обществено обсъждане на проект за Закон за движение по пътищата. „Във Фонд „Пътна безопасност\" вече са се натрупали около 60 млн. лева. Те могат да допринесат много за пътната безопасност\", заяви той. „В Директива на ЕС от 2010 година е записано, че до 2020 година жертвите по пътищата трябва да бъдат наполовина\", изтъкна Цветан Цветанов. „През всички тези години правителството е полагало максимални усилия да се променя законодателството и да се подобрява работата. Положените усилия са в период, когато жертвите по пътищата бяха около 1000 на година, а достигнаха нива от около 600-670\", каза още той. Цветанов разясни и за какво ще се харчат събраните приходи. \"Събраните пари от глоби на пътя да бъдат използвани за пътна инфраструктура и за пътна безопасност. Такъв фонд съществува, но не се използва по предназначение, обясни той. - Темата пътна безопасност може би е първа по негативните хроники, които четем всеки ден. Ние трябва да следваме европейска директива, според която през 2020 година жертвите по пътищата трябва да бъдат двойно по-малко спрямо 2010-а. Пътната безопасност винаги е била приоритет в работата на правителството. И мисля, че намаляването на жертвите от 1000 до около 600 е нещо добро, но разбира се, когато стане някой по-тежък инцидент, се замисляме какво още можем да направим\", коментира Цветанов, като уточни, че е важна и работата в посока промяна на манталитета на шофьорите. \"Смятам, че същото така част от дебата е и това как могат да бъдат използвани средствата, събрани от глоби. Как нарушителите да инвестират в пътната инфраструктура и пътната безопасност\", допълни Цветанов, като уточни, че вече действа подобен проект и съществува фонд, в който вече е събрал солидна сума. \"За голямо съжаление можем да констатираме, че постъпленията се увеличават, но постъпленията не се разходват за нещо голямо. Вече са се натрупали 60 милиона лева. А тази сума може да се използва за пътната безопасност\", каза още депутатът от ГЕРБ. Той лансира и идеята да се въведе система от камери на пътищата, които да засекат средната скорост на пътя и призова в процеса да се включи и местната власт. „Местната власт трябва да бъде партньор в борбата по пътищата. Тя трябва да участва активно, тъй като в момента се смята, че това е задача на МВР и в някаква степен на МРРБ там, където говорим за инфраструктура. Трябва да подобрим и подзаконовите нормативни актове. Видяхте, че се оказа, че голяма част от зебрите не отговарят на изискванията. Трябва МРРБ да подобри тази нормативна уредба. Трябва да работим и в образованието, защото тези, които днес са деца, утре ще бъдат шофьори\", допълни Цветанов. \"Да стигнем средноевропейските норми по пътищата. Това е основната цел. Или по-точно да запазим живота на хората. Защото останалото са цифри и статистика\", категоричен бе министърът на вътрешните работи Валентин Радев, който откри кръглата маса. \"Затова е създадена работна група, съвместно от няколко министерства. Да разделим този закон на две или три законопроекта. Единият ангажира МВР, другите два Министерството на транспорта. Както и разбира се съществуващия Закон за движение по пътищата. Чрез тази кръгла маса по-голяма публичност на целия този процес. Да може да се видят промените, които биха са се въвели с тези три законопроекта\", обясни Радев. В рамките на дискусията стана ясно, че основна цел е подобряване на качеството на обучението на шофьорите. Ще бъде въведен и регистрационен режим на всички серивзи.", "date": "2018.04.23", "title": "Цветанов: Във фонд \"Пътна безопасност\" вече има 60 милиона /ОБНОВЕНА/"}
{"url": "http://standartnews.com/balgariya/analiz_na_mzhg_yadem_vtorokachestveni_hrani_v_sravnenie_s_es-370779.html", "text": "В рамките на проучване за наличие на „двоен стандарт\" при предлаганите на българския и европейския пазар храни, са взети общо 106 проби, обхващащи 53 храни и напитки от една и съща търговска марка, предлагани от една страна в търговска верига в България, а от друга – в същата или подобна верига магазини в избрани държави-членки на ЕС (Германия, Австрия, Италия и Чехия), съобщиха от Министерството на земеделието и храните. Изследването обхваща: сравнение на етикети и на външни белези, сравнителни изпитвания в лаборатория – по органолептични и физикохимични показатели и съдържание на специфични съставки и сравнение на цените. Проведеното проучване показва, че е налице разминаване в състава и качеството на някои продукти, предлагани на българския и европейския пазар. Сравнението на етикетите сочи, че при 40 продукта (75,5% от обхванатите продукти) информацията на етикетите е идентична, а при 13 продукта (24,5%) са налице различия в представената информация по отношение на състав и/или хранителна стойност. Различията в етикетите се отнасят за: мляко за малки деца, моцарела, безалкохолни напитки, сладкарски, тестени и шоколадови продукти и зеленчуков бульон. Лабораторните изследвания показват: Органолептични показатели (сензорен анализ) – от изследвани 28 продукта, при 5 продукта (17,9%) са налице различия – моцарела, безалкохолни и шоколад; Физикохимични изпитвания – от изследвани 22 продукта, само при 1 продукт (4,5%) е открито различие – мляко за малки деца; - какао в шоколадови храни – от изследвани 2 продукта, при 1 продукт (50%) е открито различие; - немлечни мазнини – изследван е един продукт, като не е констатирано отклонение. Мляко за малки деца - по-високо съдържание на растителни мазнини (вкл. палмово масло) в българския аналог за сметка на по-малко съдържание на мляко на прах. Продуктът от България не съдържа млечна суроватка на прах и е с по-ниско съдържание на микроелементи и витамини. Въпреки че българският аналог може да се определи като с по-ниско качество, той се предлага на сходна цена с тази в Италия. Сирене моцарела – разлика в цвета и вкуса на продуктите, наличие на шупли в разрезната повърхност и утайка в саламурата на българския аналог. Продуктът от България е с по-ниско нетно количество и по-малко количество сирене в опаковката, за сметка на повече саламура. Бързо замразени багети – по-малко колбас и твърдо сирене в продукта на българския пазар, за сметка на повече чушки, доматено пюре и хлебна база. Млечен шоколад – по-ниска масленост и по-ниско съдържание на какао в българския аналог. В млечен шоколад от друга марка е установено по-малко съдържание на лешници в продукта на българския пазар. Безалкохолни напитки – разлики в състава, степента на газираност, вкуса и енергийната стойност. При безалкохолна напитка с вкус на портокал от една и съща марка, българският аналог е с малко по-ниско плодово съдържание в сравнение с продукта от Австрия и съдържа глюкозо-фруктозен сироп вместо захар. Тъй като продуктът е широко разпространен в цяла Европа е направено допълнително сравнение на етикетите с още пет други държави-членки на ЕС (Италия, Испания, Белгия, Германия и Унгария), според което плодовото съдържание варира от 5% в Българи и Унгария до 12% в Италия. В Италия, Белгия, Германия и Австрия продуктът съдържа захар, а в България, Унгария и Испания – фруктозо-глюкозен сироп. При сравнение на цените данните сочат, че при 31 продукта (58% от обхванатите продукти) цените в България са с между 0,4% и 64,8% по-ниски от тези в съответната държава-членка на ЕС. Като цяло цените на шоколад, бисквитени изделия и безалкохолни напитки в България са съществено под тези в останалите държави-членки на ЕС, обхванати от проучването. Италия - драстична разлика при една марка макаронени изделия, чиито цени в България са около 2,5 пъти над тези на италианските аналози; Германия - значително по-високи цени на българския пазар за плодов сок, чай и месни продукти; За останалите продукти различията не са толкова съществени – в повечето случаи разликата не надвишава 20% по-скъп продукт в България. По държави: сравнението с Австрия сочи преобладаващо по-ниски цени на българския пазар (само за 2 - мляко за деца и един вид пудинг, от 10 продукта цените на австрийския пазар са малко над тези в България); При останалите 3 държави не може да се открои ясна тенденция.", "date": "2018.04.23", "title": "Анализ на МЗХГ: Ядем второкачествени храни в сравнение с ЕС"}
{"url": "http://standartnews.com/balgariya/siderov_vizhda_balgariya_kato_most_mezhdu_es_i_rusiya-370785.html", "text": "Не вярвам президентът да е предложил излизане от ЕС и НАТО. По-скоро се търси някакъв начин да се удари черен печат върху Радев. Предполагам, че това е заради слуховете, че Радев се опитва да прави някаква политическа сила и вероятно с опасенията от конкуренцията карат г-н Цветанов да прави такива резки и категорични нападки, но не мисля, че това е полезно в момента. Правителство и президент трябва да са в синхрон особено във външната политика. Това заяви лидерът на \"Атака\" и председател на парламентарната група на \"Обединени патриоти\" Волен Сидеров пред БНР по повод на заседанието на Консултативния съвет по националната сигурност и възникналия спор около предварителния проект за заключението на заседанието, представен от президента Румен Радев. Председателят на ПГ на ГЕРБ Цветан Цветанов упрекна президента, че в проекта е имало сигнали за предприемане на стъпки за излизане от Европейския съюз и НАТО. Сидеров посети икономически форум в Крим, който стана и повод за противоречиви реакции в нашата страна. По думите му \"над 5000 българи в Крим не могат да получат виза за България\". Той обяви, че по този повод ще отправи питане и към министъра на външните работи Екатерина Захариева. \"Защото паспортът им има код, който показва, че те са от Крим и нашите консулства, българското външно министерство всъщност дискриминира българи и не ги пуска в тяхната родина. Не ги пуска, защото Крим бил отречен от ЕС, ние сме в ЕС и един вид не съществува такова нещо. Това е безумно и аз ще поставя въпроса в парламента към външния министър\", обясни Сидеров. По повод на посещението на депутати от \"Атака\" на икономическия форум в Крим на тема \"Крим - глобалното бъдеще – бъдещето на Русия\", Сидеров обясни, че то не е съгласувано с коалиционните партньори, но премиерът е бил уведомен. \"С ГЕРБ имаме политическо споразумение, в което е написано ясно, всяка от партиите има своите виждания и позиции по определени въпроси. Аз няма да променя виждането си, че ние трябва да работим с Русия, а не да враждуваме. Няма да променя мнението си, че това е изгодно за България, не за някой друг. Изкуствено наложените санкции са най-вредни за държави като България..Не мисля, че има нещо драматично, видях и по-остри мнения, защо сме били там и т.н. Самите тези, които сега ми опонират, съм убеден, че след не много дълго време, сигурно първи ще искат да прокарват икономически връзки, като падне това ембарго. Поканите бяха към \"Атака\", тъй като организаторите знаят, че \"Атака\" беше единствената българска партия, която изпрати наблюдатели през 2014 година на референдума. Крим не е окупиран. Там имаше референдум. Хората там избраха да бъдат в Руската федерация, включително нашите сънародници – българите, които са над 5000 души. Не само не е окупиран Крим, нито анексиран. В момента се развива страшно интензивно, има много строителства навсякъде, има видими промени от 2014-а , когато бях за последен път. На този форум участват над 70 държави от цял свят\", обясни лидерът на \"Атака\". Според него много български фирми биха се възползвали, ако имат право да търгуват с Русия. По думите му е „изключително нелепо да се обявява бойкот на част от Русия и по изкуствен начин да се прекъсват икономическите и търговските връзки\". \"Български фирми биха били доволни и щастливи, ако можеха да търгуват, но не могат заради политическа забрана. Там има огромни възможности за търговия, за съдружни предприятия, за производства и т.н. В България има нужда от това, защото имаме западащи фирми поради липса на пазар, поради това, че големи компании от Запад са дошли и всъщност изяждат тяхното пространство. Ние можем да се развиваме натам икономически, можем да направим връзка\", обясни депутатът. Волен Сидеров смята, че България може да мост между Русия и Европейския съюз. \"В момента, по време на европредседателството ни, България има уникалния шанс да бъде мост между Русия и Евросъюза. Меркел, която досега беше много изпълнителна по отношение на санкции срещу Москва, сега заяви, че при срещата си с Тръмп, ще говори за излизане на Германия от санкциите. Това е обръщане на политиката на държавата -лидер в Европа – Германия. Ако Меркел предприеме такива стъпки, ние също ще бъдем доста по-освободени да действаме. И тогава вече може да се отиде към още по-бързо реализиране на някои проекти, които бяха спрени. До месеци съм сигурен, че ще се промени картинката и точно тези, които сега ме нападат, ще започнат да говорят за правилна, балансирана, изгодна за България икономическа политика с Русия\", коментира Сидеров.", "date": "2018.04.23", "title": "Сидеров вижда България като мост между ЕС и Русия"}
{"url": "http://standartnews.com/balgariya/prokuraturata_proveryava_bezchinstva_v_bolnitsata_v_ovcha_kupel-370793.html", "text": "С днешна дата е възложена проверка след сигнала за болницата в „Овча купел\". Това каза зам.-районният прокурор Невена Зартова и говорител на Софийска районна прокуратура, цитирана от БГНЕС. Проверката ще я извърши СДВР, уточни още Невена Зартова. Сигналът до Софийска районна прокуратура е озаглавен „спешно!!!\" и подписан от легитимния изпълнителен директор на Националната специализирана болница за физикална терапия и рехабилитация /НСБФТР/ Йордан Иванчев. Една от най-апетитните и все още неразграбени болници – тази в „Овча купел\", е в тотална безтегловност поради нахлуването в директорския кабинет на доктор Антон Живков, без той да е вписан в Търговския регистър, а д-р Иванчев не е освобождаван и не е уведомяван за никаква смяна. Живков, който твърди, че е изпратен лично от здравния министър Кирил Ананиев, започва да се разпорежда в болничното заведение. На 12 април Антон Живков, под предлог, че е новият директор, е взел ключа от директорския кабинет от охраната на болницата, влязъл вътре и придружен от една госпожа /по данни на охраната представена за икономическия директор – Петрана Лалева/ са започнали да ровят по документацията в кабинета. „Когато отидох на работа, не бях допуснат в кабинета си, въпреки че все още съм Изпълнителен директор\", посочва д-р Иванчев в сигнала до прокуратурата. В продължение на няколко дни в лечебното заведение се извършват абсолютни беззакония – „ровят се документи, борави се с лични данни на персонал, назначават се хора без правно основание, подписват се фактури без представителна власт. Живков е отправял заплахи към персонала и още какво ли не, заплашва го с уволнение, което силно е обезпокоило служителите в болницата\", алармира още Иванчев в спешния сигнал. „Искам да подчертая категорично, че приемо-предаване с въпросното лице не е направено. Възможно е да са унищожени документи или манипулирани счетоводни данни предвид факта, че до 15 число се подават справки до МЗ, СРЗИ и НАП, не мога да нося отговорност какво точно е написано и какво е подадено. Освен това съм силно обезпокоен и за годишното счетоводно приключване, тъй като до 25 число на месец април лечебното заведение трябва да представи в МЗ годишния финансов отчет. Притеснявам се и от това, че лицето Живков без представителна власт е съставил и подписал фактура за извършена дейност по договор с НЗОК, който може да доведе до незаплащане на НЗОК на извършената от болницата дейност. Сам по себе си само този факт може да доведе лечебното заведение до фалит в рамките на месец\", алармира Иванчев и настоява за предприемане на незабавни мерки.", "date": "2018.04.23", "title": "Прокуратурата проверява безчинства в болницата в \"Овча купел\""}
{"url": "http://standartnews.com/balgariya/sveshtenik_izkupil_gryah_s_rakovishkiya_manastir-370784.html", "text": "В живописна местност под старопланинския връх „Черноглав\", почти на границата със Сърбия, се намира легендарният Раковишки манастир „Света Троица\". Той е любимо божие място на миряните от околните села – Раковица, Киряево, Макреш, но в него на големи християнски празници идват и поклонници от Кула и Видин. Макар да е разположен на удобно  място и да има достолепна история, заради по-голямата си отдалеченост  – на 50 км от Видин, е по-рядко посещаван от другите манастири на видинската епархия – Добридолския, Лопушанския, Клисурския... Монасите мечтаят да го популяризират и да привлекат пътуващите по шосето  Видин –Кула – Зайчар /Сърбия/ и обратно. Та този манастир е на пътя им! Няма запазени документи за неговото създаване, но според  народни предания е съществувал още по времето на първото българско царство. Църквата му има размери  8,5 на 8 м. Тя е кръстокуполна от типа „вписан кръст\". Има висок купол с 6-стенен барабан, прилича на Боянската църква. Издига се до В началото на 19-ти век е построен притвор. След нахлуването на турците манастирът е унищожен. После на няколко пъти е въздиган и пак опожаряван. Имало е и години, когато е оставал пуст. Разграбен и опожаряван е и по времето на независимия видински турски владетел Осман Пазвантооглу. Цяло чудо е, че от създаването му и след толкова пожари, до днес е оцеляла църквичката, която през 1825 – 1827 година е укрепена и украсена с великолепни стенописи. По стените могат да се видят образите на Иисус Христос, на апостолите, на света Богородица, на св. св. Константин и Елена. Върху стена е нарисувана и змия, символизираща ада. На бяла лента около нея са изписани човешките грехове. Според предание, манастирът бил вдигнат отново от свещеника Герасим, който убил жена си и детето, за да не попаднат в ръцете на турците. Сам той, останал жив, отишъл в Рилския манастир да изповяда греховете си. Там му казали, че Господ ще му прости, ако  издири руините и възстанови 3 манастира. Отецът така и направил – възстановил  „Света Троица\", „Света Богородица\" - днес  край  сръбския град Зайчар - и трети – в местност на Предбалкана, вече неизвестен. След възстановяването, манастърът бил осветен. В него било открито училище за свещеници, които трябвало да проповядват православната вяра из околните села. От това време е запазен надпис над входа на малката църква, който  свидетелства, че през 1825 година е обновена от тревненските живописци  Кънчо Захариев и  Досю Коев. Монасите не останали чужди на народните страдания и когато през 1850 година в областта се подготвя въстание, те предоставят манастира си за щаб на неговото ръководство.  В светата обител се събират 61 представители на  Кулска, Видинска, Белоградчишка и Ломска каази и създават революционен комчитет. За водач избират Цоло Тодоров от Белоградчик и решават да се вдигне въстание. Бунтът избухва на 1 юни 1850 и остава в историята  като „Лето 1850\".  През 1856 година от манастира се обявяват Тимошкото и Моравското въстание. В манастира се намира гробът на руския дворянин  славянофил капитан Николай Киряев, който загива в неговите околности, но през 1882 година е препогребан в него. Той пристигнал като доброволец да създаде отряд от българи и сърби, които да воюват в сръбско-турската война от 1876 година. Загинал в бой с турците. Всяка година в деня на гибелта на капитан Киряев монасите  изнасят молитвено заупокойно четене. След Освобождението в манастира издигат нов храм – по-голям, в чест на въстаниците, които дали живота си за свободата на България. През 1936 година до западната му страна е долепена висока камбанария. Става действащ манастир – ту мъжки, ту – женски. Още се помнят имената на монахините Ксения, Пелагия, Харитина. Възстановява се старата църквичка, което се свързва с името на светогорския зограф Пимен Софийски. Стенописите са реставрирани през  1979  година. Сега манастирът има две църкви, жилищни и стопански постройки, двор от 7 дка. Действащ е и в него се извършват църковни обреди, а достъпът е свободен. Край него преминава екопътека, наречена „Ерантис булгарикус\" – името на растението, което се среща единствено на това място. Обявен е за паметник на културата. В  момента е без игумен, тъй като архимандрит Антим напуснал. Двама монаси обаче следят за реставрационните строителни работи. Защото - по Програмата за развитие на селските райони. Стойността на проекта е към 700 000 лв. Укрепват се основите на новия  храм, правят се дренажи за отбиване на рушащата го вода, сменят се инсталации, извършва се вертикална планировка на двора. Ремонтират се и се модернизират стаите за гости. В момента манастирът не приема поклонници, тъй като няма къде да преспиват. Но  малкият поток не спира – идват хора, разглеждат го и си тръгват. Остават впечатлени от красивото място, в което се намира – до границата със Сърбия и от героичната му история. История на манастир, пазител на вярата, духовността и свободолюбието на българите.", "date": "2018.04.23", "title": "Свещеник изкупил грях с Раковишкия манастир"}
{"url": "http://standartnews.com/balgariya/ananiev_iska_dialog_s_lekarite_a_ne_protesti-370788.html", "text": "Работим по някои от исканията им, очакваме вместо да се разбираме чрез медиите или с протестни декларации, когато са готови да седнем на масата и да продължим диалога. Това каза министърът на здравеопазването Кирил Ананиев за протеста на личните лекари, който се проведе днес, след пресконференция в НДК след Неформалното заседание на Съвета на министрите на здравеопазването. „Запознати сме със всички искания на общопрактикуващите лекари. Започнахме диалога преди месец и половина. Тогава се разбрахме да го продължим, когато те имат конкретни предложения\", посочи той. „Примери, че работим са извинителните бележки на учениците, амбулаторният лист, който направихме. Мъчим се улесним работата им, да намалим административната тежест\", коментира Кирил Ананиев. „Откровено казано бях много неприятно изненадан от това, че те точно на днешния ден, когато се събира Съветът на министрите на здравеопазването решиха да демонстрират недоволството си\", каза още здравният министър. \"Убедени сме, че здравеопазването има своето място между приоритетните политики на ЕС. То е една от сферите, които работи най-много за хората, допълни Ананиев. - Имахме продуктивен дебат по отношение на бъдещето на здравеопазването в европейските политики. Този дебат ще продължи открито и честно\", посочи той и допълни, че въпросът ще се дебатира на Редовния съвет на здравните министри на 22 юни. Министър Ананиев обясни, че на Неформалното заседание е обсъдена и темата за достъпността на лекарствата. „Убедени сме, че лекарствата не са просто стока, а продукт, с който се лекуват гражданите. Лекуват се ефективно и на достъпни цени\", заяви той. „Заедно с ЕК ще намерим решение, което ще даде добавена стойност за всички европейски граждани\", каза още здравният министър.", "date": "2018.04.23", "title": "Ананиев иска диалог с лекарите, а не протести"}
{"url": "http://standartnews.com/balgariya/palna_ludnitsa_v_sdssliven-370791.html", "text": "В СДС-Сливен настана пълна лудница и никой не знае кой стои начело на партията. Областното и общинско ръководства са сменени без да разберат, научи \"Стандарт\". \"На 17 април отидох на национален съвет в столицата и се оказа, че името ми не фигурира в списъка на членовете, а аз съм член. Там научих, че имало нов областен председател, а по-късно разбрах, че бил сменен и общинският председател д-р Тодор Ганчев. Националният съвет ме възстанови на длъжността председател\", заяви Иван Йоцов, областен председател на СДС в Сливен. Новият областен лидер на СДС се казва Илиян Илчев, младо момче с две висши образования, обясни пред \"Стандарт\" общинският съветник Пламен Крумов, който пък е бил избран за общински председател на СДС. Това е станало 10 дни по-рано, когато в Сливен пристигнал Костадин Марков от ръководството на партията в столицата, който е един от близките на Божидар Лукарски. Пламен Крумов призна, че Иван Йоцов не е присъствал на събранието, на което е бил сменен.", "date": "2018.04.23", "title": "Пълна лудница в СДС-Сливен"}
{"url": "http://standartnews.com/balgariya/predpisaha_kakvo_da_e_nivoto_na_yazovirite-370792.html", "text": "Министерството на околната среда и водите /МОСВ/ е дало предписания за нивото на всички комплексни и значими язовири в сезона на пълноводието. Това съобщи министърът на околната среда и водите Нено Димов в столичния район \"Панчарево\", където заедно с кмета на София Йорданка Фандъкова провериха хода на започналото днес контролираното изпускане на язовир \"Искър\". \"В момента няма язовири на критични нива в страната. Целта на предписанията ни е от една страна да осигурим приемане на водата през язовирите по време на топенето на снеговете и валежите през пролетта, от друга - да гарантираме необходимите количества за питейни нужди, за напояване и други стопански дейности\", е обяснил министър Димов. Предписанията се дават от МОСВ към институциите и дружествата, които стопанисват язовирите. \"Около 14 процента от обема на яз. \"Искър\" е свободен. Ще бъдат изпуснати 10 млн. кубика, с които ще бъде осигурен необходимият обем за очаквания най-висок приток през май. Направена е проверка по реката и има проводимост за количествата, които се изпускат от язовира\", е казал Нено Димов. Кметът Фандъкова е припомнила, че всяка пролет се предприемат превантивни мерки за гарантирането на сигурността на населените места по поречието на реката. Контролираното изпускане на яз. \"Искър\" ще продължи около една седмица. Общият обем на яз. \"Искър\" е 655,3 млн. куб. м, а в момента е 565,302 млн. куб. м (86,3 на сто от общия обем). В дейностите по подсигуряване на допълнителни диги по реката и наблюдението на критичните точки се включват и доброволци, които работят заедно с предприятието \"Язовири и каскади\", \"Напоителни системи\" ЕАД, Областната управа, Главна дирекция \"Пожарна безопасност и защита на населението\". Днес в присъствието на кмета Йорданка Фандъкова и министър Нено Димов е била изградена дига на една от критичните точки по поречието на реката - при Специализираната болница за продължително лечение и рехабилитация в с. Кокаляне, район \"Панчарево\".", "date": "2018.04.23", "title": "Предписаха какво да е нивото на язовирите"}
{"url": "http://standartnews.com/balgariya/spasiha_alpinistka_padnala_ot_skala_nad_selo_lakatnik-370772.html", "text": "Екипи на Планинската спасителна служба са оказали помощ на алпинистка в района на с. Лакатник, съобщи агенция „Фокус\", като се позова на ПСС. Инцидентът е станал на 22 април, неделя. Жената е паднала при катерене от скала и е получила фрактура на ребрата. Веднага след инцидента е откарана в столична болница.", "date": "2018.04.23", "title": "Спасиха алпинистка, паднала от скала над село Лакатник"}
{"url": "http://standartnews.com/balgariya/toplo-370743.html", "text": "Днес времето ще остане предимно слънчево и топло. Около и след обяд над североизточните и планинските райони на Югозападна България ще се развие купеста облачност, но само на отделни места ще превали, възможно е и да прегърми. Ще духа слаб северозападен вятър, в Източна България ще се ориентира от изток-югоизток. Минималните температури ще са между 7 и 12 градуса, максималните между 25 и 30 градуса. Атмосферното налягане е по-високо от средното за месеца и ще остане без съществена промяна. В планините ще бъде предимно слънчево и топло. В следобедните часове ще се развие купеста облачност, но само на отделни места в Рило-Родопска област ще превали, възможно е и да прегърми. Ще духа слаб до умерен северозападен вятър. Максималната температура на височина 1200 м ще е около 18 градуса, на 2000 м - около 11 градуса. Над Черноморието ще бъде предимно слънчево. Около и след обяд ще се развие купеста облачност, но само на отделни места по Северното Черноморие ще превали, възможно е и да прегърми. Ще духа слаб до умерен вятър, който ще се ориентира от изток-североизток. Ще се затопли и максималните температури ще са между 18 и 23 градуса. Температурата на морската вода е 12-13 градуса. Вълнението на морето ще е 1-2 бала. Кой може да вземе \"Златната топка\" от Роналдо и Меси play.7777.bg", "date": "2018.04.23", "title": "Топло"}
{"url": "http://standartnews.com/balgariya/ekspert_ima_shofyori_s_300400_akta_i_globi_za_40_000_leva-370771.html", "text": "„Има хора с 300-400 акта, фиша, наказателни постановления. Получават си новото наказателно постановление и продължават да си карат по същия начин. Има хора с по 30 000-40 000 лева наложени глоби. Няма сила, която да ги накара да бъдат по внимателни\". Това коментира в предаването „Здравей, България\" Владимир Тодоров, председател на Българската асоциация на пострадалите при катастрофи. Тодоров и бившият председател на транспортната комисия Настимир Ананиев коментираха готвените промени и засилването на наказанията при нарушения на пътя. Едно от предложенията е при три нарушения шофьорът да се явява отново на изпит. „В пекът се пуснаха законите, днес има обществено обсъждане, три дни по-късно законите са 170 страници. За съжаление почти няма ново\", коментира Настимир Ананиев. По думите му донякъде ще бъдат засегнати системните нарушители. „Дава се превишена скорост в населено място с над 50 км/ч. А ако е с над 40 км/ч? И го направиш 20 пъти? Освен това 70% от загиналите са извън населените места. Когато се правят законите трябва да се седне, да се види статистиката\", заяви  Ананиев. „Има разлика за карането с превишена скорост в града и извън населено място. В града е по-опасно\", заяви Тодоров. Велосипедистите вече ще са длъжни да се движат с каска и светлоотразителна жилетка по всяко време, а глобата, ако не го правят, е 30 лева. Експертите коментираха и случая с автобуса от София за Ловеч, за който зрители на NOVA сигнализираха, че е пътувал претъпкан с правостоящи. „Бих проверил цялата фирма, това е за отнемане на лиценз. Много сериозно нарушение на правилата\", заяви Настимир Ананиев. „Лошото е, че това е трудно доказуемо\", заяви Владимир Тодоров.", "date": "2018.04.23", "title": "Експерт: Има шофьори с 300-400 акта и глоби за 40 000 лева"}
{"url": "http://standartnews.com/balgariya/otkriha_mazh_s_ognestrelna_rana_v_glavata_praznuval_rozhden_den-370761.html", "text": "Снощи около 22.35 ч. във Второ Районно управление – Бургас е получено съобщение за инцидент в района на подземния гараж на бл. 161 в ж.к. \"Славейков\", при който в безпомощно състояние с огнестрелна рана в областта на главата е открит млад мъж, съобщават от пресцентъра на ОДМВР-Бургас. Своевременно дошлите на място полицейски служители са посрещнати от 30-годишна бургазлийка, която заявила, че това е приятелят й – А.С., 30-годишен от Силистра, с когото малко по-рано в компанията на свои познати празнували рожден ден. Около 21.30 ч. младият мъж заявил, че излиза за малко навън. След като се забавил приятелите му започнали да го търсят, като го открили в безпомощно състояние в подземния паркинг на кооперацията. При извършения оглед на мястото на инцидента е намерен и иззет боен пистолет с патрон в цевта, заглушител, пълнител с четири патрона и две гилзи, кал. 22. В жилището на А.С., разположено в бл. 161 в к-с „Славейков\" е открита бележка. Иззети са видеозаписи от камерите, с които е оборудвана сградата и подземния паркинг. Първоначално събраните факти показват, че най-вероятно се касае за самопрострелване, но са назначени множество експертизи за установяване на детайли по инцидента. Пострадалият 30-годишен мъж е откаран в „Шокова зала\" на УМБАЛ – Бургас, а оттам е настанен за лечение в отделение „Реанимация\" с огнестрелна рана в областта на слепоочието, с опасност за живота. По случая е образувано досъдебно производство.", "date": "2018.04.23", "title": "Откриха мъж с огнестрелна рана в главата, празнувал рожден ден"}
{"url": "http://standartnews.com/balgariya/ot_257_balgarski_grada_samo_25_uvelichili_broya_na_naselenieto_si_prez_2017a-370764.html", "text": "Пет областни центъра са увеличили през миналата година броя на жителите си. Към Варна, Велико Търново, Пловдив и София, които увеличиха населението си и през 2016 г., се присъединява Кърджали. Това показва проверка на БТА на данните за населението по градове и пол към 31 декември 2017 г. на Националния статистически институт. Според справката от общо 257 български града само 25 са увеличили броя на населението си през изминалата година, като за сравнение през 2016 г. техният брой е бил 23. В останалите 232 града населението намалява с различен брой хора, показват данните. През миналата година българските градове, чието население е под 1000 души, се увеличават с още един и стават шест. В групата на Мелник, Маджарово, Плиска, Китен и Клисура вече е и Брусарци. Според данните през 2017 г. най-голямото увеличение на населението е регистрирано в София. Броят на жителите в столицата се е увеличил спрямо предходната година с 2391 души и достига 1 238 438 души. След София най-голямо е увеличението на населението в Пловдив с 1789 души, с което градът под тепетата вече има население от 345 213. Третият по големина град в страната - Варна, увеличава през 2017 г. жителите си с 677, а общото население на града е 335 854 души. Велико Търново за втора поредна година бележи ръст на жителите си. През миналата година старопрестолният град увеличава жители с 302 и достига 68 780 жители. Кърджали пък през 2017 г. увеличава населението си със 160 души и има 43 182 жители. В необластните градове най-голямо увеличение на населението има в Симеоновград, чиито жители към края на миналата година са с 566 повече. С повече от 100 души през миналата година населението си увеличават три града - Несебър (с 201), Банско (със 168) и Ардино (със 120), сочат данните. През 2017 г. населението си са увеличили още Крумовград - с 47 души, Момчилград - с 42 души, Николаево - с 37 души, Джебел - с 36 души, Каолиново - с 26 души, Върбица - с 20 души, Трън - с 19 души, Брезник и Поморие - с по 18 души, Провадия и Гурково - по 13 души и Камено - с 10 души. С под 10 жители увеличават населението си Шивачево - 9 души, Божурище - с 8 души, Банкя - с 5 души и Разлог - с 2-ма души. Градовете, в които се отчита увеличение на населението през 2017 г., са разположени в общо 13 области. Първенец в това отношение е област с административен център Кърджали, в която има пет града, като всички увеличават населението си. Това, освен областния център, са Ардино, Джебел, Крумовград и Момчилград. В област Бургас, в която има 20 града, са разположени три от градовете с увеличен брой жители. Това са Камено, Несебър и Поморие. В шест области са разположени по два от градовете с повишаващ се брой на жителите. Това са Банско и Разлог в област Благоевград, Варна и Провадия - в област Варна, Брезник и Трън - в област Перник, Банкя и столицата - в област София-град, Гурково и Николаево - в област Стара Загора и Върбица и Каолиново - в област Шумен. Останалите пет града са в област Велико Търново - областният център, област Пловдив - отново областният център, област Сливен - Шивачево, Софийска област - Божурище и област Хасково - Симеоновград. Данните показват, че от всички градове в страната най-много жители през 2017 г. губи Шумен - 1130 души. Сред другите градове с намаляващо население няма такъв, който да е изгубил повече от 1000 жители. Сред областните центрове след Шумен най-много намалява населението на Габрово - с 941 души. Плевен губи през миналата година 910 жители, а Добрич - 900 души. Един областен център намалява през 2017 г. с малко повече от 800 души. Това е Русе, който губи 811 души от населението си. Три областни града намаляват с между 600 и 700 души през миналата година. Това са Ямбол - с 696 души, Ловеч - с 608 души и Видин - с 606 души. С малко повече от 500 души през миналата година е намаляло населението на Силистра - 509 души. Пет областни центъра намаляват с между 400 и 500 души. Това са Стара Загора - с 474 души, Перник и Хасково - с по 472-ма души, Кюстендил - с 456 души и Враца - с 450 души. През миналата година с между 300 и 400 души са намалели жителите на областните градове Пазарджик (с 391 души), Разград (с 380 души) и Смолян (с 309 души). В два областни града населението е намаляло през изминалата година с между 200 и 300 души. Това са Сливен - с 259 души и Монтана - с 243 души. В Благоевград през 2017 г. населението е намаляло със 150 души. В два областни града жителите намаляват с под 100 души. Това са Търговище - с 90 жители, и Бургас - със 72 души. При необластните градове за втора поредна година най-много е намаляло населението на Свищов - с 822 души. С между 400 и 500 души намаляват жителите на Дупница - с 462 души, и Димитровград - с 460 души. С повече от 500 души намаляват жителите на Дупница - с 520. Три града губят между 300 и 400 души от населението си. Това са Петрич - с 376 души, Лом - с 360 души, Казанлък - с 316 души, и Горна Оряховица - с 305 души. 11 български града са намалели през 2017 г. с между 200 и 300 жители. Това са Нова Загора - с 283 души, Севлиево - с 244 души, Карлово - 231 души, Харманли - с 227 души, Козлодуй - с 226 души, Трявна - с 215 души, Бяла Слатина - с 213 души, Асеновград - с 208 души, Елхово - с 205 души, Пещера - с 203 души, и Червен бряг - с 201 души. Точно 10 жители през миналата година са изгубили най-малкият български град Мелник, както и Бяла (област Варна). В три града населението е намаляло под 10 души. Това са Павел баня - с 9 души, Шипка - със 7 души, и Маджарово - с 3 души. И през 2017 г. най-малкият областен център в страната е Смолян с население от 28 851. В топ 3 за областните центрове с най-малко население са още Разград с 30 921 жители и Силистра с 31 891 жители. Най-големият необластен град продължава да е Асеновград с население от 49 042 души, а след него са Казанлък с 44 760 жители и Димитровград с 34 614 души. През миналата година българските градове, чието население е под 1000 души, се увеличават с още един и стават пет. В групата на най-малкия български град Мелник (189 жители), Маджарово (584 жители), Плиска (840 жители), Китен (925 жители) и Клисура (948 жители), вече е и Брусарци, който губи 34 свои жители и вече е с население 978 жители.", "date": "2018.04.23", "title": "От 257 български града само 25 увеличили броя на населението си през 2017-а"}
{"url": "http://standartnews.com/balgariya/lichnite_lekari_ot_sofiya_izlizat_na_protest-370759.html", "text": "Личните лекари от София излизат днес на протест пред НДК. В същото време в двореца се провежда неформалната работна среща на министрите на здравеопазването на страните от ЕС. Там ще се обсъжда здравословно хранене при децата и ефективността на лекарствата. Общопрактикуващите лекари са внесли декларация в МЗ, в която настояват за намаляване на административните дейности и задължения, рефлектиращи негативно върху обслужването на пациентите, да се инициира законодателна промяна на отчетите с описите на касовите бележки, всички освободени от потребителска такса да заплащат пълния размер, а сумите да им бъдат реимбурсирани от съответните институции, заплащане при всяко посещение при лекаря на пълния размер на потребителската такса, отпадане на 24-часовото разположение на личните лекари.", "date": "2018.04.23", "title": "Личните лекари от София излизат на протест"}
{"url": "http://standartnews.com/balgariya/prokuror_ivan_geshev_ivancheva_govori_neistini_tya_e_iznudvala_investitori-370760.html", "text": "Заседанията са публични, всеки ще може да присъства и да знае цялата истина. Няма как да се каже абсолютно всичко сега, това ще попречи на процеса. Това заяви в ефира на bTV Иван Гешев, ръководител на Специализираната прокуратура, по повод ареста на скандалната кметица на \"Младост\" Десислава Иванчева. \"Всеки е невинен до доказване на противното. Ще съм сигурен във виновността на дамите, когато делото приключи с осъдителна присъда. Към момента смятам, че имаме достатъчно доказателства за виновността им. Отговарям за тази прокуратура и за нашите действия, нямам съмнения в качеството на свършената работа\", каза още той. Запитан дали бе премината граница с многочасовия арест, Гешев отговори: \"Една от причините да съм тук в момента е да защитя труда на колегите си, които си свършиха прекрасно работата. Те спазиха закона от А до Я. Това е лош късмет за нас разследващите, и ние имаме семейства - никой не иска да седи пред цяла България и да извършва тези действия. Този лош късмет не се дължи на наши действия. Не сме виновни, че те са решили да извършат подкупа в центъра на София, да си сменят парите в едно кафе, да ги разхвърлят и да изберат този централен маршрут в час пик\". \"Теории има всякакви - действахме според закона. Тези пари са много и не са наши. Ако ги бяхме изпуснали, щяхте да ни питате: \"Защо не ни задържахте веднага\", добави той. Относно твърденията на Иванчева, че това е фалшив арест и те са знаели какво точно търсят, Гешев заяви: \"Тя говори неистини. Обвиняемите у нас могат да говорят всичко, дори и да лъжат, без да носят никаква отговорност. На адвокатите работата им е да подкрепят това. Нищо от това не отговаря на истината. Бях там 15 минути след спирането на колата. Цяла България може да види как започва претърсването - от предна лява врата и всичко започва да се описва. След час, час и нещо открихме парите. Не е започнато, както твърди Иванчева, директно от парите. За това беше толкова дълго. Претърсва се всичко и се описва всичко\". На въпрос унизителен ли е бил подобен арест за нея, той отвърна: \"Унизително е да изнудваш инвеститори. Унизително е да те няма в работния ти ден, когато ти е приемният ден. Унизително е тези пари да не влизат в ремонти, асфалти, пенсии и т.н. Унизително е да искат да те почерпят и за най-малката услуга\".", "date": "2018.04.23", "title": "Прокурор Иван Гешев: Иванчева говори неистини. Тя е изнудвала инвеститори!"}
{"url": "http://standartnews.com/balgariya/parvoklasnik_tormozi_sauchenitsi_zakonat_zabranyava_da_go_premestyat-370767.html", "text": "Родители на първокласници в столичното 105-о училище се оплакват, че съученик тормози децата им от месеци. Законът обаче се оказва безсилен в ситуацията. Родителите твърдят, че въпреки оплакванията им и инициираните по темата срещи, нищо не се случва. 18 са вече жалбите до ръководството на школото. \"Последният им контакт с моето дете завърши с лека телесна повреда\", разказа баща на едно от децата в класа. \"Случките са толкова притеснителни по характера и вида си, че ми е неудобно да ги спомена в ефир\", каза пред бТВ друг баща. Момчето блъска децата в чиновете, отваря им насила шкафчетата и раниците и рови в тях, гони ги, има физически контакт. Например правят упражнения по физическо за равновесие, ходейки по пейка, въпросното дете грабва гира и размахвайки я, тръгва срещу тях, описват тормоза родителите. \"Не можем да стигнем до родителите на това дете - те не желаят да разберат, че има проблем\", твърдят още обединилите се бащи и майки на пострадали деца. Родителите вече са наели адвокат, който е изискал охраната на училището да се намеси, а ръководството да предприеме мерки за приобщаващо образование. \"В клас агресия няма - винаги съм при децата и успявам да овладея положението\", каза класният ръководител Иванка Лазарова. \"Ученикът е хиперактивен, с поведенчески проблеми, не работи в час, става, но реагирам мигновено и успявам да се справя\", споделя тя. Истинска истерия предизвика сезон 3 на хитовия уеб сериал „Следвай ме\" Vbox7.com Лазарова признава, че при многобройните й разговори с бащата на детето той твърдял, че другите ученици го провокират или не се предават вярно нещата. Той мисли, че е въпрос на конфликт между останалите родители и него, а не е проблем с детето му. \"Във всяко училище в страната има такъв проблем, тонът не отговаря на добрите нрави, трябва да сме етични\", коментира директорката на 105-о училище. \"Това, което искат родителите и изтъкна техният адвокат - преместване в друго училище, е невъзможно съгласно закона, защото ученикът е в 1-и клас\", обясни тя. Директорката потвърди, че са провеждани многократни разговори с ученика. По думите й извън учебните занимания с него работят психолог и педагог.", "date": "2018.04.23", "title": "Първокласник тормози съученици, законът забранява да го преместят"}
{"url": "http://standartnews.com/balgariya/ministrite_na_zdraveopazvaneto_se_sabirat_na_neformalen_savet-370758.html", "text": "От 9.00 до 17.00 часа в Националния дворец на културата в зала 3 ще се проведе Неформално заседание на Съвета на министрите на здравеопазването. Това съобщиха от пресцентъра на Министерството на здравеопазването. Дневният ред предвижда дискусия на тема здравословно хранене при децата – един от приоритетите на Българското председателство на Съвета на ЕС в сектор здравеопазване, като ще бъде поставен акцент върху предлагането на здравословна храна за децата. Дебатите по темата ще се проведат в рамките на първия панел от програмата – „Здравословно бъдеще за Европа: здравословно хранене при децата\". По време на Неформалния съвет ще бъде дискутирана и ефективността на лекарствените продукти и достъпността им, включително в контекста на финансовата устойчивост на здравните системи. Обсъжданията ще се проведат по време на втория панел – „Здравето като истински победител: ефективност, наличност и достъпност на лекарствени продукти\", който ще започне от 14.00 часа. Министрите на здравеопазването на държавите от ЕС ще обърнат специално внимание и на бъдещето на здравеопазването в рамките на общността. В рамките на събитието е предвидена пресконференция с начален час 16.30 часа.", "date": "2018.04.23", "title": "Министрите на здравеопазването се събират на неформален съвет"}
{"url": "http://standartnews.com/balgariya/falshiv_signal_za_bomba_kray_prezidentstvoto_v_sofiya-370770.html", "text": "Сигнал за поставено взривно устройство в района на Ротондата и президентството в София е подаден на тел, 112 около 9 ч., съобщи БГНЕС, като се позова на МВР. Анонимен мъжки глас се е обадил да каже, че има бомба в района на Ротондата. Полицейски екипи са отцепили района и са направили проверка. Сигналът се е оказал фалшив.", "date": "2018.04.23", "title": "Фалшив сигнал за бомба край Президентството в София"}
{"url": "http://standartnews.com/balgariya/prokuraturata_i_mvr_shte_boryat_targoviyata_s_nasipen_tyutyun-370773.html", "text": "Търговията с насипен тютюн изисква съсредоточаването на усилията на МВР и Прокуратурата. Това е един изцяло черен пазар, който най-често оперира с доставки от врата до врата. Той функционира много интензивно. Това каза главният прокурор Сотир Цацаров по време на по време на представянето на резултатите от четвъртото тримесечие на 2017 година на тенденциите и нивата на незаконна търговия с цигари. Той коментира и рекламите за тютюневи изделия. \"Всички сме наясно, че цигарите са опасни за здравето. Тази реклама трябва да показва съвсем ясно опасността от тютюнопушенето. Ако подобно нещо се прави, то трябва да се прави без лицемерие. Ако заключим цигарите в каси по супермаркетите и не ги показваме, защо щандовете за алкохол се показват. Ако правим нещо трябва да го правим с равна мяра за всички, не трябва да се ощетява единият сектор, а другият - не. Колкото са вредни цигарите, толкова е вреден и алкохолът\", отбеляза главният прокурор. „За мен проблемът с начина на търговия на насипен тютюн е много силен и Прокуратурата и МВР трябва да обърнат много голямо внимание на това\", каза още Цацаров. По-рано бе съобщено, че контрабандата на цигари у нас за последното тримесечие на 2017 г е 6,6%. В сравнение с предходното тримесечие се отчита леко повишение с 0,6%, но на годишна база намалението е с 1,2%. По време на конференцията представиха резултати от проучване на пазара чрез събиране и анализ на празни кутии от цигари. Обхватът на проучването включва 20 големи града в страната или 47% от населението. Предлагането на незаконни марки цигари включва много разлини видове – над 30-40, показа още анализът. 10 града са над средното ниво на контрабандата, а 10 са под средното. Градовете, в които има увеличение на контрабандата, са Ямбол, Стара Згора, Асеновград, Габрово. В София процентът на незаконната търговия с тютюн е 5,5%. България се класира доста добре в сравнение с другите страни от ЕС – Великобритания и Ирландия са в челото на негативната класация с проценти на контрабанда между 30 и 38%. В сравнение с нашата съседка Румъния, която отчита 18,3% незаконно предлагане на марки цигари, ние запазваме добри позиции с три пъти по-малък процент. От голяма важност е да не се въвеждат нови минимални нива на акциза върху цигарите, е един от изводите на анализа. Браншът, в лицето на тютюневите компании и асоциациите в сектора, се обедини против екстремните регулации в сектора.", "date": "2018.04.23", "title": "Прокуратурата и МВР ще борят търговията с насипен тютюн"}
{"url": "http://standartnews.com/balgariya/borisov_iska_obyasnenie_ot_mvr_za_pokazniya_arest_na_ivancheva-370774.html", "text": "Министър-председателят Бойко Борисов е поискал от МВР обяснение за многочасовия показен арест на кметица на \"Младост\" Десислава Иванчева. \"Отговориха ми, че се е наложило заради броенето на голяма сума, тъй като в такива случаи всяка банкнота трябва да бъде описана. Иначе в съда това доказателство ще падне, както се е случвало друг път. Все пак мисля, че това може да става малко по-бързо\", разясни Борисов. Лидерът на ГЕРБ нарече спекулации твърденията, че Иванчева е арестувана, защото не е от управляващата партия. \"20-30 дни преди арестуването й тя беше при мен със заместника си, говорихме за подкрепа от държавата, за парка при църквата в \"Младост\". Аз поддържам добри отношения с всички кметове независимо от коя партия са и не приемам спекулации по тази тема\", сподели Борисов. По-рано ръководителят на Специализираната прокуратура Иван Гешев определи пред БТВ показния арест на кмета на район \"Младост\" Десислава Иванчева като \"лош късмет\". „Това е лош късмет – лош късмет за нас, разследващите, и ние имаме семейства, никой от нас не иска да стои пред цяла България и да извършва тези действия. Това е стрес и за обвиняемите и семействата им. Не сме виновни, че госпожата, заместникът й и посредника решиха да се срещнат в центъра на София, да извикат изнуденото лице, да вземат парите, да си ги разхвърлят в едно кафе и след това да тръгнат по този маршрут\", заяви Гешев. По думите му не е имало как да се поеме риска със с 70 000 евро, които не са собственост на разследващите и затова се е действало при първия възможен момент. Според него законовите текстове са причина за многочасовия публичен арест на кметицата на „Младост\" Десислава Иванчева, а нищо от казаното от нея и адвокатите й по повод неуредици при спецакцията не отговаря на истината. Той обясни, че по закон при извършването на претърсване, то се прави само в присъствието на лицето, което използва обекта, в случая – служебният автомобил на Иванчева, който беше спрян от полицията и 5-6 часа остана заедно с Иванчева и нейната заместничка пред Спортната палата. Пред погледите на хиляди граждани и в прекия ефир на телевизиите.", "date": "2018.04.23", "title": "Борисов иска обяснение от МВР за показния арест на Иванчева"}
{"url": "http://standartnews.com/balgariya/borisov_po_nivo_na_kontrabandni_tsigari_sme_sred_otlichnitsite_v_es-370775.html", "text": "Премиерът Бойко Борисов обяви, че по ниво на контрабандни цигари у нас сме сред отличниците в ЕС. \"Нивата на контрабандата на цигари у нас е 6,6%, което е едно от най-добрите постижения за Европейския  съюз, обяви той на страницата си във Фейсбук. - Ще повдигна въпроса пред другите европейски лидери, тъй като в държави като Ирландия, Великобритания, Франция делът на нелегалните цигари достига до 38%. При тях загубите са наистина големи, а тези пари биха могат да се използват за различни местни и европейски политики, сред които и кохезионната.\"", "date": "2018.04.23", "title": "Борисов: По ниво на контрабандни цигари сме сред отличниците в ЕС"}
