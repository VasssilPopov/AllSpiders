{"url": "https://www.standartnews.com/sport/vrnakha-litsenza-na-kobrata-397718.html", "text": "Спортната комисия на Калифорния възстанови с пълно единодушие 6-0 гласа временно спрените състезателни права на звездата ни в профибокса Кубрат Пулев. Така българинът има право да се завърне на ринга в САЩ във всеки момент, в който реши По-малко от 20 минути бяха необходими на заседателите в Сан Диего да вземат решението. Лицензът на Кобрата беше отнет именно от калифорнийската комисия след жалба от репортерката Дженифър Равало, която Кобрата целуна по устните след драматичната си победа с нокаут над Богдан Дину с нокаут в седмия рунд в Коста Меса на 23 март, информира bTV. Кубрат влезе в залата, придружаван от адвокат Джон Уърт и от мениджъра Ивайло Гоцев. И Гоцев, и Уърт са съдружници в промоутърската агенция Epic Sports, която заедно с компанията на легендарния импресарио на Майк Тайсън Боб Аръm - Top Rank, защитават интересите и представляват Пулев отвъд океана. Пулев говори на английски език пред комисията, след като бе помолен от заседателите да го направи. Кобрата отговори и на кратки въпроси. \"Допуснах грешка, за която съжалявам. Многократно се извиних на Дженифър Равало. Правя го отново. Осъзнах, че съм допуснал грешка веднага след целувката\", сподели Кобрата, който премина през курсове срещу сексуално насилие по препоръка на комисията на щата Калифорния. След Пулев пред микрофоните застанаха самата Дженифър Равало и прочутия адвокат по дела срещу сексуално насилие отвъд океана Глория Олред. И двете изчетоха становищата си от лист. Равало обясни за пореден път, че се намира в тежко емоционално състояние след целувката и че като дете на самотна майка - филипинка, намира постъпката на Пулев за абсолютно недопустима и прекрачваща всички граници на отношенията между мъж и жена. Комисията не ѝ зададе никакви въпроси. Според решението при повторно провинение Кобрата ще остане завинаги без лиценз.", "date": "2019.07.22", "title": "Върнаха лиценза на Кобрата"}
{"url": "https://www.standartnews.com/sport/loko-plovdiv-testva-germanets-397701.html", "text": "Халфът Ридел Монтейро тренира от вчера в Локо Пд и ще се опита да убеди Бруно Акрапович, че има качества да помогне на тима, съобщи \"PlovdivDerby\". Той е роден в Хамбург и е израсъл в Германия, като за последно се е подвизавал в четвъртодивизионния Ханза Люнебургер. решаващо за оставането му на Лаута ще е днешното занимание на черно-белите, като към този момент шансовете не са на негова страна, твърдят запознати. Тъмнокожият германец с португалски корени играе като вътрешен полузащитник и е на 22 години.", "date": "2019.07.22", "title": "Локо Пловдив тества германец"}
{"url": "https://standartnews.com/sport/yunosha-na-levski-podsili-loko-plovdiv-397680.html", "text": "Локомотив Пловдив подписа договор с Николай Николаев. Срокът на контракта му е за период от 3 години, съобщават от щаба на „черно-белите”. Младият играч премина пробен период при пловдивчани и е бил одобрен. Николай Николаев е роден на 19 март 1997г. и играе на позицията защитник. Юноша на Левски. Състезавал се е за отборите на Хебър Пазарджик и Добруджа Добрич. От ръководството на Локомотив пожелаха успех на Николай Николаев с екипа на „черно-белите“.", "date": "2019.07.22", "title": "Юноша на Левски подсили Локо Пловдив"}
{"url": "https://www.standartnews.com/sport/kasapin-i-sevilya-nabikha-livrpul-v-sashch-video-397658.html", "text": "Отборът на Ливърпул претърпя ново поражение в предсезонната си подготовка. Мърсисайдци отстъпиха с 1:2 на Севиля в мач, който се игра в Бостън, САЩ. Само преди два дни тимът на Юрген Клоп претърпя поражение от Борусия Дормунд. Въпреки това, местната публика оказа огромна подкрепа на Ливърпул по време на двубоя. Алехандро Посо донесе успеха на испанския тим в сами край на мача, след като преди това отборът беше останал с човек по-малко, заради червен картон на Жорис Няньон (76’). Севиля беше по-доброят отбор през цялото първо полувреме, но успя да стигне до попадение в 37-ата минута след като Нолито стреля мощно за 1:0. Играчите на Юрген Клоп демонстрираха непостоянност в хода на срещата. Севиля имаше още възможности, но не достатъчно, след като се оттегли на полувремето при 1:1. След центриране от корнер Натаниел Филипс засече, а Ориги добави за 1:1. В 76-ата минута Няньон напусна терена, след като извърши груб фаул срещу Ясер Ларуси. Играчът на Ливърпул беше изнесен на носилка.", "date": "2019.07.22", "title": "Касапин и Севиля набиха Ливърпул в САЩ (ВИДЕО)"}
{"url": "https://standartnews.com/sport/vrnakha-litsenza-na-kobrata-397718.html", "text": "Спортната комисия на Калифорния възстанови с пълно единодушие 6-0 гласа временно спрените състезателни права на звездата ни в профибокса Кубрат Пулев. Така българинът има право да се завърне на ринга в САЩ във всеки момент, в който реши По-малко от 20 минути бяха необходими на заседателите в Сан Диего да вземат решението. Лицензът на Кобрата беше отнет именно от калифорнийската комисия след жалба от репортерката Дженифър Равало, която Кобрата целуна по устните след драматичната си победа с нокаут над Богдан Дину с нокаут в седмия рунд в Коста Меса на 23 март, информира bTV. Кубрат влезе в залата, придружаван от адвокат Джон Уърт и от мениджъра Ивайло Гоцев. И Гоцев, и Уърт са съдружници в промоутърската агенция Epic Sports, която заедно с компанията на легендарния импресарио на Майк Тайсън Боб Аръm - Top Rank, защитават интересите и представляват Пулев отвъд океана. Пулев говори на английски език пред комисията, след като бе помолен от заседателите да го направи. Кобрата отговори и на кратки въпроси. \"Допуснах грешка, за която съжалявам. Многократно се извиних на Дженифър Равало. Правя го отново. Осъзнах, че съм допуснал грешка веднага след целувката\", сподели Кобрата, който премина през курсове срещу сексуално насилие по препоръка на комисията на щата Калифорния. След Пулев пред микрофоните застанаха самата Дженифър Равало и прочутия адвокат по дела срещу сексуално насилие отвъд океана Глория Олред. И двете изчетоха становищата си от лист. Равало обясни за пореден път, че се намира в тежко емоционално състояние след целувката и че като дете на самотна майка - филипинка, намира постъпката на Пулев за абсолютно недопустима и прекрачваща всички граници на отношенията между мъж и жена. Комисията не ѝ зададе никакви въпроси. Според решението при повторно провинение Кобрата ще остане завинаги без лиценз.", "date": "2019.07.22", "title": "Върнаха лиценза на Кобрата"}
{"url": "https://standartnews.com/sport/grisho-pochva-s-amerikanets-v-atlanta-397683.html", "text": "Григор Димитров ще се изправи срещу представителя на домакините Кевин Кинг в първия кръг на турнира по тенис на твърди кортове в Атланта (САЩ) с награден фонд 695 хиляди долара. Димитров, 53-и в класацията на ATP, получи \"уайлд кард\", за участие в основната схема, докато 405-ият в света Кинг премина през квалификациите след победи в три сета над аржентинеца Гуидо Андреоци и над сънародника си Райън Харисън. Двамата 28-годишни играчи не са се срещали досега.", "date": "2019.07.22", "title": "Гришо почва с американец в Атланта"}
{"url": "https://standartnews.com/sport/datchani-ili-uelstsi-na-ptya-na-ludogorets-397688.html", "text": "Отборът на Лудогорец ще се изправи срещу ТНС (Уелс) или Копенхаген (Дания) в третия квалификационен кръг на Лига Европа. Евентуален опонент на \"орлите\" от двойката ще бъде загубилият битката. Преди този съперник обаче шампионите на България ще трябва да преодолеят Валур във втория кръг. \r\nМачовете за третия квалификационен кръг на Лига Европа ще се проведат на 8 и 15 август. В първия двубой Лудогорец ще бъде домакин, а реваншът ще се проведе в Уелс или Дания само седмица по-късно. \r\nОтборът на Копенхаген е добре познат по нашите ширини. Любопитен факт е, че през миналата година Копенхаген отстрани ЦСКА от Лига Европа, а сезон по-рано датчаните изхвърлиха и Лудогорец от надпреварата, макар и на съвсем различни етапи от турнира. Битката с Ню Сейнт ще бъде първа за тима в тазгодишното издание на Шампионската лига. От друга страна тимът на Уелс вече елиминира Фероникели (Косово).", "date": "2019.07.22", "title": "Датчани или уелсци на пътя на Лудогорец"}
{"url": "https://standartnews.com/sport/kraev-prodlzhava-v-portugaliya-397684.html", "text": "Датският футболен вицешампион Мидтиланд преотстъпва българския национал Божидар Краев на португалския първодивизионен Жил Висенте, съобщава \"А Бола\". Краев вече записа неофициален дебют при поражението с 0:1 от Шавеш в контрола в събота. 22-годишният офанзивен халф игра през второто полувреме на проверката и остави добри впечатления с техническите си умения. Българинът не получава шансове за изява в представителния отбор на Мидтиланд, с който има договор за още три сезона, заради което датчаните търсят вариант за преотстъпване в клуб, където той ще може да натрупа игрови опит и да развие потенциала си.", "date": "2019.07.22", "title": "Краев продължава в Португалия"}
{"url": "https://standartnews.com/sport/trenor-kolabira-po-vreme-na-mach-v-rumniya-397691.html", "text": "Старши треньорът на Динамо Букурещ - Еужен Нягое, получи сърдечен пристъп по време на дербито срещу Университатя Крайова. През първото полувреме наставникът на Динамо колабира на скамейката и бе откаран с линейка в болница. Въпреки неприятният инцидент, мачът продължи, като Университатя победи с 2:0. Нягое е начело на тима от Букурещ от месец, като от началото феновете на отбора са против него и искат оставката му. По последни данни треньорът е дошъл в съзнание и състоянието му е стабилно.", "date": "2019.07.22", "title": "Треньор колабира по време на мач в Румъния"}
{"url": "https://standartnews.com/sport/levski-kupil-ganaets-ot-shvetsiya-397686.html", "text": "Шведското издание \"aftonbladet\" гръмна с новината, че Левски е купил 25-годишния играч на местния Хакен Насиру Мохамед. \r\nСпоред информациите \"сините\" ще платят около 250 хиляди евро за услугите на ганаеца, а към тях би могло да има и бонуси, в зависимост от неговото представяне. Това разкрил спортният директор на Хакен Сони Карлсон, който обаче настоял, че трансферът все още не е завършен изцяло. \r\nИначе Мохамед играе като полузащитник, но също така може да се подвизава на двете крила, а и като централен нападател. \r\nПрез този сезон Насиру записа 12 мача, в които вкара 1 гол и асистира за още един. За изминалата година пък се отчете с 4 попадения в 17 срещи. Новината не е потвърдена от ръководството на Левски.", "date": "2019.07.22", "title": "Левски купил ганаец от Швеция"}
{"url": "https://standartnews.com/mneniya/gidi-pi-ar-ili-osvoboditelna-voyna-za-khaknata-drzhava-397689.html", "text": "Откакто Софи Маринова се освободи от Гринго, а Андреа от Кубрат, освободителните новини не спират да ни заливат. Чува се, че  двойните ни освободители – руснаците - вече са на път и от НАП да ни освободят. Само за Луна нищо не се чува, освен че преди точно 50 години някои си Нийл Армстронг и Бъз Олдрин били стъпвали върху нея. Но – знаете – много хора смятат, че това е холивудска инсценировка от времето на Студената война. Така че фолкът е относително добре, можем да кажем. Дори се носят слухове, че Борисов и Ердоган са се разбрали относно завода на Фолксваген: за нас фолка, за турците – вагена. И това е станало под благосклонното треперене на Меркел. Тя, завалията, навърши 65 години тази седмица и местните националисти веднага я обвиниха, че трепери, защото е алкохоличка. Те и немските националисти са така – у врага първом своите пороци провиждат. И нашите що народ упрекнаха в корупция, взимане на наркотици и хомосексуализъм, пък после... Нейсе, да се върнем на попържането на руснаците, че е по-модерно. както биха казали родни експрети по престиж и постмодерност в политиката. Значи, говори се, че хакерът бил руснак, женен за българка. От нея и нейните родители разбрал колко е „fucked“ държавата ни и решил да се намеси. Дет се вика не само фък, но и хак да и е на държавата! И, разбира се, хакнатата държава си го получи. Първо си го получи от медиите, които развълнувано не успяха да съобщят какви точно данни са откраднати и направени публично достояние. Някои от тях, дори  национални, с патос заявиха, че са „изтекли много егн-та и рождени дати на граждани“! След това заваляха политическите упражнения и дебилни тривиалности като изявлението на Мая Манолова, която напоследък по всеки повод се изказва основно с обли комюникета като ООН. Например: „Това е тежко посегателство, опасен и арогантен акт. Като омбудсман, призван да защитава правата на българските граждани, надявам се държавата да предприеме незабавни мерки, за да защити и гарантира занапред сигурността им, както и че ще предприеме разследване на конкретния инцидент, за да се установи кой е поръчал пробива и кой стои зад него“.  Тя, хакнатата държава не мислеше да предприема мерки, ама сега, Мая като каза, ееее, вече ще трябва нещо да се направи. Да припомним на Мая, че това, нейното не е призвание, а избор на Народното събрание и то след един не особено почтен задкулисен пазарлък... \r\nВииж, министърът на вътрешните работи е свестен. Знам, че може но когато му се наложи да се изказва за компютърни престъпления, по-добре да праща ресорния си Явор. Той и без това ни е любимец от войната срещу пиратството. \r\nПри подобни случаи се появява едно трескаво състезание между БСП и Демократична България кой първи ще поиска оставка на министър. Този път демократите биха, вероятно защото столетницата трудно се ориентира в материята, когато е откраднато нещо, което не е пари или кашкавал от мандра. Не че някога някой е дал оставка и на едните, и на другите, но така де, благородната надпревара продължава... Сега да не решите, че защитавам правителството? Напротив, много уши трябва да бъдат късани и внимателно да се провери кой какви обществени поръчки за киберсигурност е изготвял и печелил. Това никак не е трудно да се направи. Финансовият министър ще трябва  да свали тефлоновото си изражение и доста да се разтревожи, защото без да си специалист, можеш да се досетиш, че за подобен пробив  ти трябва  или вътрешен човек с широк достъп, или много бъгната услуга, която да има излаз  до целия масив данни. И двата случая са камъни в градината на министъра на финансите. Но Горанов каза нещо, което буди мисли: „Трудно се намират добри ай ти-та за публичния сектор“. Не е трудно, всъщност. Разхищавате по-малко за глупости, правите им заплатите колкото средната работна заплата, умножена по 10 или 15 и да видите как ще се намерят! Едва ли ще се случи обаче, защото хакнатата държава е известна с това, че хем е сиромахомилска, хем е крадлива, хем срамежлива. Но има и една весела страна – частични данни за финансовото състояние на близо милион български граждани и около 300 хиляди фирми били изтекли. Представете си сега как няколко вражи разузнавания с крокодилски сълзи се нахвърлят върху апетитната информация, започват да анализират и твърде бързо установяват, че... Т.е. изтеклата информация относително точно съобщава рождените дни на гражданите (съдържат се в ЕГН-то – това за една национална телевизия го пиша) и с това се изчерпва точната информация. \r\nСамият хакер също е доста съмнителен. Обясненията му приличат да са такива, сякаш му ги диктува българска съпруга. Първо беше недоволен, че не пишат за него, после, че властите ще потулят истината за геройството му, искаше сводбода за Асанж, сега го забрави, може би утре ще поиска едни сандалки в мола. Впрочем веднага се появиха твърдения, че второто писмо е на самозванец. Стане ли въпрос за въстание по тези земи, веднага до Ивайло се нарежда и Лъже Ивайло. Официално към речника на повседневния говор освен думата „хипстер“, вече се добавя и „НАПстер“... \r\nАй, ги ди Пи ар! – както би възкликнал народът, имайки пред вид GDPR. \r\nНо, ако си мислите, че само България е хакната, вижте какво става в Европа! Основните пазарлъци на Урсула фон дер Лайен с европейските партии за избирането й бяха не за мерките, които трябва да отдалечат Еврозоната от рецесията (икономическият ръст за 2019 е около 1 %!), а колко да са официално признатите полове! В сравнение с нея дори Корнелия Нинова изглежда разумна и загрижена за реални проблеми. Нищо, че се провали с гръм и трясък в опита си да смени шефа на социалистите Гуцанов във Варна в края на миналата седмица.  Почвам  да проявявам леко съчувствие към Корнелия и опитите й еднолично да управлява БСП. Не за друго, а защото е по-добре Корнелия да се опитва да прилича на Бойко Борисов, отколкото обратното, нали?  Важното е на кого ще прилича Урсула, която стана председател на Еврокомисията, вън от съмнение, благодарение точно на 9-те български гласа. Сигурен бях, че така ще стане. От началото на миналия век ние просто сме влюбени в германски военни министри и никави руснаци не са в състояние да хакнат тази любов! Урсула е европейски чиновник, дъщеря на европейски чиновник, който цял живот е мечтал да бъде още по-голям европейски чиновник. Фон дер Лайен е родена в Брюксел, където баща й бил чиновник в ЕК. След като се върнали в Германия, той мечтаел да заеме обратно пост на еврокомисар, но така и не станало... Мъка, европейска мъка! За жалост новият мандат на комисията все още не дава никакви признаци, че ще се отдалечи поне малко от тази евробюрократщина и ще се приближи до реалните проблеми на европейците. Това само храни националистите и евроскептиците... \r\nВсъщност светът не се е променил много! Ето, няма да повярвате, но на 19 юли 1344 година сенатът на Венеция излиза с решение, което осъжда зачестилите случаи на кражби на стоки на венецианските търговци във... Варна!", "date": "2019.07.22", "title": "Гиди Пи ар или освободителна война за хакната държава"}
{"url": "https://standartnews.com/sport/loko-plovdiv-testva-germanets-397701.html", "text": "Халфът Ридел Монтейро тренира от вчера в Локо Пд и ще се опита да убеди Бруно Акрапович, че има качества да помогне на тима, съобщи \"PlovdivDerby\". Той е роден в Хамбург и е израсъл в Германия, като за последно се е подвизавал в четвъртодивизионния Ханза Люнебургер. решаващо за оставането му на Лаута ще е днешното занимание на черно-белите, като към този момент шансовете не са на негова страна, твърдят запознати. Тъмнокожият германец с португалски корени играе като вътрешен полузащитник и е на 22 години.", "date": "2019.07.22", "title": "Локо Пловдив тества германец"}
{"url": "https://standartnews.com/sport/otide-si-bivsh-trenor-na-grigor-dimitrov-397694.html", "text": "Питър Макнамара, който е носител на три титли на двойки от турнирите по тенис от \"Големия шлем\" и е бивш треньор на българина Григор Димитров, почина на 64-годишна възраст. Макнамара, триумфирал с шампионските трофеи заедно със своя австралийски сънародник Пол Макнами, е загубил живота си в своя дом в Германия след заболяване от рак на простатата. \r\nМакнамара и Макнами са част от дуета \"Супер Макс\", които печели две титли на \"Уимбълдън\" (1980 и 1982 година), както и шампионския трофей от Откритото първенство на Австралия през 1979 година. \r\nСлед края на състезателната си кариера Питър Макнамара работи в Париж като треньор в академията на Патрик Муратоглу. Григор Димитров е един от популярните тенисисти, работили заедно с Макнамара. \r\nНай-добрият български тенисист се подготвяше под ръководството на австралийския специалист в продължение на година и половина, след като преди това работеше с шведа Петер Лундгрен. Макнамара помогна на 20-годишния Григор да достигне до номер 52 в световната ранглиста на ATP през 2011 година. \"Той беше изключително харизматичен и страстно отдаден на своята работа. Беше невероятен съотборник. Той свърши великолепна работа с Григор Димитров, помагайки му да пробие сред професионалистите\", написа Патрик Муратоглу в “Туитър”.", "date": "2019.07.22", "title": "Отиде си бивш треньор на Григор Димитров"}
{"url": "https://standartnews.com/regionalni/kamata-daryava-prikhodi-ot-knigata-si-za-lechenie-na-starozagorka-397682.html", "text": "Христо Стоичков ще дари средствата от продажбата на книгата си в Стара Загора на 32-годишната Камелия Добрева, която има остра Т-лимфобластна левкемия и се нуждае спешно от 328 xил. eвpo за лечение. „Помощта не се купува в аптеката, достатъчни ми бяха 10 секунди разговор с Виктор /б.а. Драголоов, общински съветник/ и кмета Живко Тодоров“, аргументира подкрепата си за лечението на Камелия Стоичков. Легендарният футболист и почетен гражданин на Стара Загора припомни, че идването му в  града е изпълнение на обещание, което е дал, че ще представи официално в града биографичната си книга „Историята“. Очаквана среща с Камата е днес от 18 часа на площада пред общината. Феновете му ще имат възможност да вземат автограф, да си направят снимки, както и да видят отблизо най-престижната индивидуална награда – „Златна топка“, спечелена от него през паметната 1994 година. Допълнително настроение ще донесат на площада и Димитър Туджаров – Шкумбата, и Иво Райчев. \r\n Преди това Стоичков ще посети старозагорското поделението, в което е служил като войник в Стара Загора. „На този площад съм се заклел да служа на България“, припомни си с вълнение Камата.  На среща с журналистите днес той бе изненадан от своя ротен командир в поделението Атанас Ангелов, който му подари войнишка униформа от времето, когато е служил. Камата пък разказа как е прекарал три дни в ареста заради прегрешения в казармата. \r\n  Христо Стоичков сподели и за трите най-тежки моменти в кариерата и живота му, описани в книгата. „Най-трудно ми беше да разкажа за времето, когато бях 12-годишен и треньорите ми казаха, че не ставам за футболист. Вторият момент беше, когато бях изхвърлен завинаги от футбола и третият бе скандала със съдията в Испания, който настъпих“, призна Стоичков и допълни с усмивка: \"Ако не бях направил тези щуротии, нямаше да съм аз“, Камата. Той отправи молба и към най-малките футболисти да прочетат книгата и да вникнат в описаните трудности, през които е преминал, за да разберат как се е борил, за да постигне успехите си. Най-успелият българсик футболист си пожела в най-близко време да се появят бъдещи звезди на българския футбол, но не пропусна да разкритикува и съвременния футбол. „Днес гледаме повече татуировки, отколкото голове. Мастилото явно им тежи“, отсъди в типичния си стил Камата. \r\n  Авторът на книгата Владимир Памуков разказа, че е написал лесно автобиографията на легендата, защото е бил пряк свидетел на 70% от житейския му път. „Ако трябваше да ми разказва всичко, щеше да ми отнеме само 3 години да слушам“, призна Памуков. Автобиографията е в 50-хиляден тираж. Преведена е на испански, английски и полски. При голям успех е преминало представянето на книгата в Чикаго и Лондон, а предстоят премиери и в Барселона, Торонто и Полша. \r\n ", "date": "2019.07.22", "title": "Камата дарява приходи от книгата си за лечение на старозагорка"}
{"url": "https://standartnews.com/svyat/shveytsarsko-selo-prodava-kshchi-po-1-frank-397640.html", "text": "Предложението важи за обезлюдени каменни къщи в кантона Тичино, които са частично или напълно разрушени. Местните власти отбелязват, че всички постройки имат достъп до течаща вода и водопровод. Недвижимите имоти се намират в близост до езерото Лаго-Маджоре. \r\n \r\nСело Монти Щага е близо до италианската граница и човек много бързо може да стигне до Милано и езерото Комо. \r\n \r\nКъщите се продават за 1 швейцарски франк. Но бъдещите собственици трябва да реставрират сградите. \r\n \r\nМестните власти се надяват, че подобна разпродажба ще помогне да се вдъхне нов живот на селото.", "date": "2019.07.22", "title": "Швейцарско село продава къщи по 1 франк"}
{"url": "https://standartnews.com/sport/priemliv-zhrebiy-za-levski-tsska-i-loko-plovdiv-397699.html", "text": "Приемлив жребий изтеглиха евроучастниците си Левски, ЦСКА и Локомотив Пловдив за третия предварителен кръг на Лига Европа. Ако успеят да отстранят сегашните си опоненти те отново ще играят с тимове от \"нашата черга\". \r\nАко Левски бие кипърския АЕК Ларнака, то в следващия кръг ще чака победителят от двойката - Гент (Белгия) и Виторул (Констанца). При ЦСКА, които имат тежката задача да се справят с Осиек, предстоят мачове с спечелилият двойката Будучност (Черна гора) - Зоря Луганск (Украйна). Локо Пловдив пък ще \"атакува с комари\" Спартак Търнава и ако те ги нажилят, то следващият съперник на \"смърфовете\" ще някой измежду Страсбург (Франция) и Макаби Хайфа (Израел). Мачовете за третия квалификационен кръг на Лига Европа ще се проведат на 8 и 15 август. ", "date": "2019.07.22", "title": "Приемлив жребий за Левски, ЦСКА и Локо Пловдив"}
{"url": "https://standartnews.com/svyat/chayka-otvleche-chikhuakhua-397639.html", "text": "Чайка в британския град Пейтън отвлече чихуахуа от двора на собственичката му и отлетя с кученцето в неизвестна посока, съобщават местни медии. Инцидентът стана в графство Девън в Югозападна Англия. Чайката, която пикира над кученцето Гизмо и го похити, е видяна от приятеля на собственичката.  \r\n \r\n\"Приятелят ми беше на двора, простираше пране, когато изведнъж видя, че тя с бръснещ полет се спуска надолу. Тя отлетя с Гизмо без никаква трудност доста надалеч, ние я изгубихме от поглед. Не знам дали го е изхвърлила и къде е той в момента\", сподели 24-годишната Бека Хил. Кафяво-бялото кученце все още не е открито. Разтревожената млада дама се надява, че с помощта на социалните мрежи и пресата ще открие своя домашен любимец.", "date": "2019.07.22", "title": "Чайка отвлече чихуахуа"}
{"url": "https://standartnews.com/svyat/shindzo-abe-specheli-izborite-v-yaponiya-397644.html", "text": "Либерално-демократическата партия на премиера Шиндзо Абе спечели мнозинство на парламентарните избори в Япония, предаде БГНЕС. Либерал-демократите, както и техните коалиционни партньори от партията „Комейто“, получиха 77 места в горната камара на парламента. Коалицията, водена от Абе, не успя да запази 2/3 от местата в горната камара, което беше необходимо за съхраняването на конституционното мнозинство. Въпреки че в долната камара Абе и неговите привърженици имат достатъчно мандати, провеждането на референдума, за който те настояват, е възможно само в случай, че това бъде подкрепено от конституционното мнозинство в двете камари. В Япония Либерално-демократическата партия все по-често е критикувана, но тя лесно успя за победи на изборите заради разпокъсаността в редиците на опозицията. Шиндзо Абе стана премиер на Япония през 2012 г. Той се обявява за преразглеждането на член 9 от Конституцията, който провъзгласява отказа от създаване на собствена армия и участие във войни. Според Абе Япония трябва да има армия заради нестабилната ситуацията в региона. В същото време той иска да сключи мирен договор с Русия до края на своя мандат, който трябва да приключи през 2021 г. ", "date": "2019.07.22", "title": "Шиндзо Абе спечели изборите в Япония"}
{"url": "https://standartnews.com/sport/stoyka-petrova-kaza-da-v-tetevenskiya-balkan-397697.html", "text": "Стойка Петрова и нейният приятел Борил Кръстев вдигнаха автентична българска сватба. През отминалия уикенд в Тетевенския балкан двамата си казаха заветното „да“. Те, заедно с всички гости, бяха облечени в традиционни за района народни носии. На 12 юни 2018 година именитата ни боксьорка имаше два повода за радост. Тя получи предложение за брак от приятеля си на почетната стълбичка в деня, в който стана за втори път европейска шампионка. „Това е човекът, който цял живот съм търсила, така че му казвам “Да“, заяви тогава Стойка, а сега, година и един месец по-късно, двойката официализира думите. Преди сватбата бъдещото семейство се срещна с единствения българин, който е побеждавал един от братята Кличко (Виталий) – Свилен Русинов. Многократният медалист от световни и европейски първенства, както и носител на бронзов медал от Олимпийските игри в Барселона през 1992г., в момента е заместник-кмет на Община Тетевен. Припомняме, че двукратната европейска шампионка по бокс и носителка на два сребърни медала от световни първенства – Стойка Петрова се отказа от активния спорт на церемонията „Спортист на годината“ за 2018 година, където тя се нареди на пето място. Тя, обаче обяви, че остава в спорта като треньор по бокс, пише boec.bg.", "date": "2019.07.22", "title": "Стойка Петрова каза \"да\" в Тетевенския балкан"}
{"url": "https://standartnews.com/svyat/pirati-napadnakha-yuzhnokoreyski-trgovski-korab-397645.html", "text": "Пирати нападнаха търговския кораб на Южна Корея CK Bluebell недалеч от Сингапурския проток, предаде БГНЕС, позовавайки се на местните власти в пристанище Пусан. Нападението е продължило около 30 минути, след което пиратите са се скрили, взимайки около 13 хиляди долара налични, а също така лични вещи на моряците, по-конкретно мобилни телефони, дрехи и обувки. Някои от членовете на екипажа са получили леки наранявания, опитвайки се да окажат съпротива. След инцидента корабът е продължил пътя си. Министерството на морското и рибно стопанство на Южна Корея информира за случилото се своите кораби в близост до района и ги призова да бъдат внимателни.", "date": "2019.07.22", "title": "Пирати нападнаха южнокорейски търговски кораб"}
{"url": "https://standartnews.com/biznes/shef-ot-mini-maritsa-iztok-poema-borda-na-bekh-397660.html", "text": "Изпълнителният директор на \"Мини Марица-изток\" ЕАД Андон Андонов е новият председател на Съвета на директорите на \"Български енергиен холдинг\" ЕАД, съобщават от пресцентъра на най-голямото държавно въгледобивно дружество. \"Приемам позицията като нова отговорност и като нова възможност за въглищната енергетика. \"Устойчива енергетика и работещ комплекс \"Марица-изток\" ще бъде мотото на моята работа в холдинга. Да се надяваме, че ще успея да защитя комплекса \"Марица-изток\", защото нашата работа е зависима от работата на централите\", е коментирал тази сутрин Андон Андонов. Министърът на енергетиката Теменужка Петкова е извършила промяна в ръководството на \"Български енергиен холдинг\" ЕАД с протоколно решение, с което за членове на Съвета на директорите са назначени Жаклен Коен, Живко Динчев - изпълнителен директор на ТЕЦ \"Марица-изток 2\" ЕАД и Андон Андонов за срок от три години. Решението ще влезе в сила след вписване в търговския регистър, посочват от пресцентъра на радневските мини.", "date": "2019.07.22", "title": "Шеф от \"Мини Марица-изток\" поема борда на БЕХ"}
{"url": "https://standartnews.com/svyat/6-zhertvi-pri-napadenie-nad-bar-v-akapulko-397662.html", "text": "Най-малко петима души са загинали и шестима са ранени при нападение на неизвестни лица в бар в мексиканския курорт Акапулко. Въоръжената група е атакувала бара \"Mr. Bar\", разположен на крайбрежната улица на града срещу хотел \"Фиеста Американа“. На мястото на инцидента са открити четирима убити и седем ранени, единият от тях е починал по-късно в болницата. Задържан е един от заподозрените. Прокуратурата разследва инцидента.", "date": "2019.07.22", "title": "6 жертви при нападение над бар в Акапулко"}
{"url": "https://standartnews.com/svyat/partiyata-na-zelenski-s-absolyutno-mnozinstvo-v-ukrayna-397669.html", "text": "Създадената от украинския президент Володимир Зеленски партия \"Слуга на народа\" вероятно ще получи 237 места в парламента и ще може да управлява самостоятелно. Това показват данните при обработени 50 процента от протоколите, предаде ТАСС. Партията на президента може да спечели 115 места от общо 199, които се разпределят по мажоритарен принцип, и 122 места от вота по пропорционалната система. На второ място остава \"Опозиционна платформа\" с 43 мандата. Партията на бившия президент Петро Порошенко - \"Европейска солидарност\" е на трето място с 27 депутати. \"Отечество\" на бившия премиер Юлия Тимошенко е на четвърто място с 25 места, а новосъздадената партия \"Глас\" на музиканта Святослав Вакарчук получава 20 места. Избирателната активност е била 49,84 процента. В парламента на Украйна има общо 450 места.", "date": "2019.07.22", "title": "Партията на Зеленски с пълно мнозинство в Украйна"}
{"url": "https://standartnews.com/svyat/ek-otnovo-protyaga-rka-km-london-397714.html", "text": "Европейската комисия е готова да установи работни отношения с „всеки нов премиер на Обединеното кралство“, каза днес говорителката Наташа Берто на фона на очакванията, че Борис Джонсън ще наследи министър-председателката Тереза Мей, предаде Ройтерс. Еврокомисията повтори, че е готова „да се ангажира с държавите членки, които ще са най-засегнати“ от Брекзит без сделка, на което Джонсън каза, че е готов да предприеме стъпки, за да гарантира напускането на Великобритания на 31 октомври. Общността се подготвя за Брекзит без сделка, но обмисля също и друго възможно отлагане на британското оттегляне. \r\nОбщността вече каза, че Ирландия може да разчита на щедра помощ - от финансова подкрепа за рибната индустрия до подпомагане от експертната група по митнически и граничен контрол. Тя е под натиск от други държави от ЕС да подготви границата на острова за проверки, които ще са необходими след Брекзит, особено ако Лондон напусне без сключване на споразумение, което да предвижда какви са действията при напускането. Това непредвидено планиране включва и сценарий, при който „Обединеното кралство не плати предвиденото“ съгласно настоящия бюджет на ЕС, от който Великобритания е част, каза Берто на редовен брифинг. \r\nНа фона на очакванията Джонсън, който беше начело на кампанията за напускане през 2016 г., да стане следващ британски премиер, общността се подготвя за Брекзит без сделка, но обмисля също и друго възможно отлагане на британското оттегляне. \r\n ", "date": "2019.07.22", "title": "ЕК отново протяга ръка към Лондон"}
{"url": "https://standartnews.com/svyat/lyuto-chili-ili-sladk-pay-shche-sgotvi-ursula-za-evropa-397692.html", "text": "Ако не друго, Урсула фон дер Лайен поне знае вече какво ще прави това лято - ще готви ястие по своя рецепта, със съставки като програма за управление (най-баналната от всички задачи!), ще избира измежду кандидатите (които държавите-членки ще издигнат) за членове на Европейската комисия, но най-вече ще се радва на най-голямото си признание – стана първата жена, която ще ръководи изпълнителната власт в Европейския съюз. Дали това ястие ще бъде люто чили или сладък пай, все още не е ясно, но взривоопасната смес от ингредиенти вече е гарантирана. \r\n„Избраният е избран, а мнозинството си е мнозинство“ – бившият канцлер Герхард Шрьодер въведе този израз в германската политика. Това може би ще успокоява донякъде смелата Урсула, която вече премина през поста на министър на отбраната в Берлин (пак първата жена на длъжността!). \r\nНо дали това изключително крехко мнозинство в Европарламента, което тя спечели на 16 юли, може да запази здравия й сън? Урсула взе 383 от общо подадени 733 гласа на евродепутати и остана „само на 9 косъма“ от блестящо поражение. Иначе Фон дер Лайен започна деня си, като разказа своя урок пред представителите на 28 държави в ЕП. Идеите бяха много, а реакцията спрямо тях - най-разнообразна. За икономиката тя обеща данъци за богатите гиганти и настоя за въвеждане на минимална работна заплата във всяка от страните членки. Имаше още сладки обещания за области като екология, където сметката може да стигне до 1 трилион евро; за върховенството на закона – изненада (!) – ще има доклади за всяка от държавите в ЕС (до болка познати у нас в България); в политиката по миграцията – пак съчувствие към пришълците от всякъде, т.е. типичното за германците милосърдие; при Брекзит – нови отстъпки към британците, които кой знае защо са ядосани от избирането й – на тях явно нищо не им харесва… \r\nУрсула опита да се хареса на всяка от политическите групи в Европарламента. Но не успя. Вярно, че Европейската народна партия и либералите й дадоха сериозна подкрепа, но не и социалистите, които през цялата кампания за номиниране и изслушване на Фон дер Лайен така и не излязоха с единна позиция. Единствено \"зелените\" показаха постоянство, като още отначало се обявиха против „фрау бундесминистерин“ /госпожа федералната министърка в оставка/. дори само за да избегнат избирането на нейно място на кандидати като левия Франс Тимерманс, например. \r\nРазбира се, Урсула със сигурност не е очаквала или желала такъв изход. Нейната реч преди гласуването беше и последният й опит да привлече повече вотове на евродепутати. И тя ще трябва да се примири с крайнодясната подкрепа, която вероятно е дошла с кански усилия на вече бившата й шефка в германския кабинет Ангела Меркел. Някои медии спекулират, че Меркел е звъняла по телефона на своите колеги в Полша и Унгария (също обявявани за популисти!), за да ги моли за подкрепа. А може и да им е обещала още еврофондове за настигащите Запада техни икономики. При всички случаи Фон дер Лайен ще поеме изпълнителната власт в ЕС при сложен пасианс, защото ще зависи от доста непредвидими фактори. \r\nНо в крайна сметка не трябва да се стига до прекален драматизъм относно избора на новата председателка на Еврокомисията. Избирането си е избиране и то бе резултат от множество противопоставяния в Европейския съвет. Който накрая излезе с решението за Урсула, преминавайки като валяк и смачквайки демократични постижения на Европарламента. Тук може да се изброяват факти като тоталния провал на политиката за „шпиценкандидатите“, това, че глезени национални лидери решиха съдбата на най-високия пост в ЕС, кризата на идентичността при повечето политически фракции, налагането на дневния ред на крайнодесните и пр. Какво ще произтече от компромисите и националните приоритети, тепърва ще става ясно. \r\nИ отново: мнозинството си е мнозинство. Каквото и да е постигнатото от нея мнозинство, Фон дер Лайен ще се сблъска с трудна, даже невъзможна в някои случаи, подкрепа от законодателния орган на Евросъюза, а също и с разделението сред лидерите в Европейския съвет. И двете институции са по-фрагментирани и раздробени от всякога преди. Ако Урсула бе спечелила повече гласове на евродепутати, това Уви, игрите на важни, макар и по-малки фактори в спектъра от \"зелените\" до крайнодесните, унижиха достойнството й. То и без това всеки един кандидат щеше да се сблъска с пълна каша в подкрепата за себе си. \r\nИзбраният е избран, но се стигна до очарователни абсурди след избирането: \"зелените\" се надпреварваха за поздравяват Урсула фон дер Лайен, въпреки че не гласуваха за нея; центърът в лицето на либералите е пред тотален разпад, въпреки усилията на Еманюел Макрон да наложи либералните си виждания за Европа (но най-вече да наложи собствената си фигура като важен фактор!). Какво ли може да се каже за ЕНП, които тепърва ще трябва да се справят с бунтарите в своите редици – като вечния творец на проблеми Виктор Орбан, или факта, че много от членовете им са от Източна Европа, която си остана с празни ръце в играта на тронове. \r\nМоже ли обаче Фон дер Лайен, въпреки своето изключително крехко мнозинство, да играе умело играта на балансиране на различните интереси? Каквото и да предлагат тя и колегите й в Европарламента, то ще бъде трудно одобрявано и в институцията ще трябва да цари постоянна атмосфера на компромис и сделки. Урсула ще трябва да работи при противопоставяне между Комисията и Парламент, което е невиждано досега. От друга страна, размирният свят ще бъде пречка пред воденето на активна и успешна политика от страна на Европейския съюз. \r\nВярно, че новата шефка на Еврокомисията е полиглот. Е, говори поне три езика – френски, немски и английски, а и вече показа, че има известен нюх към дипломатичността въпреки безкрайните критики. Те пък, кой знае защо, дойдоха най-много и най-кресливи от родината й, където дори се заговори за разпад на и без това абсурдната управляваща коалиция между десни и леви. Първият тест за способностите й да води ще бъде съставянето на новата Европейска комисия, където пак думата ще имат националните лидери. Съдба… Но избраният си е избран. И сега Урсула фон дер Лайен ще води. \r\nСлед вота във вторник новоизбраната председателка на Европайската комисия заяви, че работата й започва веднага: \"Доверието, което ми давате, е доверие, което давате и на Европа - вашето доверие в силна и обединена Европа - от Изток към Запад, от Север към Юг. Доверие към Европа, която е готова да се бори за бъдещето си вместо да води до битки един срещу друг\". \r\nБитки ли?", "date": "2019.07.22", "title": "Люто чили или сладък пай ще сготви Урсула за Европа"}
{"url": "https://standartnews.com/svyat/reshetki-ako-posegnesh-na-zhena-v-italiya-dori-s-tsvete-397706.html", "text": "Да посегнеш на жена в Италия, дори с цвете, е невъзможно, защото нов закон праща зад решетките за такава постъпка, пише „Монитор“. Озаптяващият мъжката агресивност нормативен акт се нарича „Червен код“ и негов автор е министърът на правосъдието - известната адвокатка Джулия Бонджорно (на снимката). Тя е също така активистка на партията „Лига“ на вицепремиера Матео Салвини и наблюдателите на авторитетните вестници определиха закона като заявка за все по-голяма подкрепа от страна на италианките на влиятелната политическа формация. Като основен мотив за приемането на „Червен код“ Джулия Бонджорно е вписала страховитото нарастване през последните години в страната на посегателствата срещу нейната нежна половинка. Защото илюстриращите тези посегателства статистически данни са наистина впечатляващи и тревожни - само през 2018 г. за съжаление са били убити от настоящи и бивши съпрузи, от любовници или изнасилвачи 106 жени. В същото време близо 50 хиляди италианки са се оплакали в полицията, че са били тормозени, преследвани, бити, изнасилвани и т.н. А досега действащите нормативни актове според министърката са били направо толерантни към насилниците, тъй като са предвиждали нищожни наказания или са позволявали съдебните дела да се проточват до безкрайност. В интерес на истината новият закон е наистина безмилостен към всеки мъж, който само вдигне ръка на жена, била тя законно съпруга, гадже или непозната. Например решетките за изнасилване се увеличават от сегашните 5 – 7 години до 12 години, за преследване (т.нар. стокинг) ще се лежи до 6 г., за домашно насилие – от 3 до 7 г., като те могат да бъдат и повече, ако съпругата е бременна или е унижавана пред малолетни. Любопитното е, че „Червен код“ въвежда и признава няколко нови престъпления, за които също ще бъдат налагани сурови наказания. Първото е „обезобразяване с киселина“, за което са предвидени до 14 г. затвор, а при смърт на жертвата и доживотен пандиз. Другото престъпление е “revenge porn” или качването в интернет на порно снимки и видеоматериали на партньорката с цел отмъщение – за него са предвидени от 1 до 6 г. затвор, плюс 15 хил. евро глоба. До 6 г. решетки пък се полагат за комбиниран „насилствен брак“ - третото новопреследвано престъпление. Важен детайл от закона е увеличаването на сроковете за оплакване в полиция от жертвите – вече то може да бъде внасяно от 6 до 12 месеца след извършване на престъпното деяние. Като силите на реда се задължават незабавно да информират прокуратурата и потърпевшата да бъде изслушана от магистратите в рамките на максимум 3 дни. След това съдебното производство срещу насилника трябва да бъде извършвано по съкратената процедура с цел бързото налагане на наказанието.", "date": "2019.07.22", "title": "Решетки ако посегнеш на жена в Италия дори с цвете"}
{"url": "https://standartnews.com/svyat/pochina-sheft-na-mezhdunarodnata-atomna-agentsiya-397666.html", "text": "Генералният директор на Международната агенция за атомна енергия (МААЕ) Юкия Амано почина на 72-годишна възраст, съобщиха световните агенции, като се позоваха на пресслужбата на организацията. \"С най-дълбоко прискърбие секретариатът на МААЕ съобщава за смъртта на генералния директор Юкия Амано\", се казва в съобщението, в което не се посочва причината за смъртта, предаде Асошиейтед прес. В него обаче се казва, че Амано е планирал в скоро време да прати писмо до борда на директорите на организацията, с което да обяви решението си да подаде оставка поради заболяване, допълват агенциите. Амано беше начело на МААЕ от декември 2009 г. и трябваше да остане на този пост до 30 ноември 2021 г, когато щеше да изтече третият му четиригодишен мандат. Според запознати източници обаче той планирал да се оттегли през март догодина, тоест година и половина преди края на мандата си, предаде Ройтерс. Миналия септември МААЕ обяви, че Амано е бил подложен на някаква медицинска процедура. Естеството на заболяването му си остана тема табу в агенцията, казват дипломати. Но при всяка публична проява Амано изглеждал все по-слаб физически. В съобщението на Секретариата на МААЕ за кончината му не се споменава кога ще бъде определен приемникът му. Но надпревара за поста била започнала още миналата седмица, когато станало ясно, че той ще подаде оставка преди края на мандата си. Представителят на Аржентина в МААЕ Рафаел Гроси и координаторът на дейността на агенцията, румънецът Корнел Ферута били вероятни кандидати за поста, казват запознати източници. Амано е завършил право в Токийския университет и е прекарал над три десетилетия на японска дипломатическа служба в страни като Белгия, Франция, Лаос, Швейцария и САЩ, допълва Асошиейтед прес. Той беше председател на Борда на директорите на МААЕ в периода 2005 г.-2006 г., когато начело на агенцията беше египтянинът Мохамед ел Барадей. Тогава Ел Барадей и агенцията получиха Нобеловата награда за мир и именно Амано я прие на церемонията в Осло, припомня Ройтерс. По времето на Амано беше сключено споразумението за иранската ядрена програма. МААЕ следеше дали Техеран се придържа към договора. Но миналата година САЩ решиха да се оттеглят от него и това допринесе за засилване на и без това големия политически натиск, на който бяха подложени Амано и агенцията, отбелязва Ройтерс. Амано беше известен с предупреждението си, че разпространението на атомните оръжия и ядреният тероризъм са нарастваща заплаха за международната общност. В знак на траур знамето на МААЕ днес беше свалено наполовина. Дипломат номер едно на ЕС Федерика Могерини от името на съюза изрази дълбока печал от кончината на Амано, човек с изключителен професионализъм и самоотверженост. \"Никога няма да забравя нашата съвместна работа. За мен беше огромно удоволствие и висша чест да работя с него\", се казва в съобщението на Могерини, предаде ТАСС.", "date": "2019.07.22", "title": "Почина шефът на международната атомна агенция"}
{"url": "https://standartnews.com/biznes/karanikolovinvestirat-25-mln-v-zavod-kray-devnya-397661.html", "text": "Министърът на икономиката Емил Караниколов връчи сертификат за инвестиция клас А на „Агрополихим” АД по реда на Закона за насърчаване на инвестициите (ЗНИ). Размерът на инвестицията възлиза на 25 890 млн. лв., като ще бъдат разкрити нови 12 работни места. Инвестиционният проект е свързан с разширение на съществуващото стопанство за съхранение на течен амоняк. Проектът ще бъде реализиран в промишлената зона на гр. Девня и ще осигури на дружеството възможност за обезпечаване на основна суровина за производството на минерални торове. Планираната дата за започване на производството е юли 2020 г. Министър Караниколов заяви, че по ЗНИ предстоят да бъдат сертифицирани 70 проекта като общият размер на планираните инвестиции е за над милиард и половина лева и ще бъдат разкрити над 7015 нови работни места. „Агрополихим” АД е акционерно дружество, създадено през 1993 г. със седалище в Република България. Основната дейност на дружеството е производство на азотни, фосфорни и комбинирани торове, амоняк, соли и сгъстени газове. Дружеството извършва и лабораторно-изпитателна дейност.  ", "date": "2019.07.22", "title": "Караниколов: Инвестират 25 млн. в завод край Девня"}
{"url": "https://standartnews.com/biznes/komersant-gazprom-razmrazyava-yuzhen-potok-397693.html", "text": "\"Газпром\" неочаквано е размразил проекта за разширяване на своята газова инфраструктура на юг от Русия. Според официалната версия, става въпрос за вътрешния пазар, съобщава \"Комерсант\". Според източници на медията обаче новите тръби ще са за газификация на съседни региони. Най-вероятно изглежда проектът да е експортно обоснован, например за допълнителен капацитет на \"Турски поток\", който замени \"Южен\", пише още \"Комерсант\".    Според вестник \"Вгляд\", решението е било взето още в края на миналата година. Досега обаче то не е било оповестено. Според документите с резолюция на директора на \"Газпром\" Алексей Милер от 26 декември 2018 година се обявява търг за реализация в пълен обем на линейната част на газопровода Починки - Анапа (източен коридор). Този газопровод, дълъг 1,6 хиляди км, трябва да свързва централния коридор, по който газ традиционно се доставя чрез експорта през Украйна, до Анапа, където започва морската част на експортния газопровод през Черно море - първоначално \"Южен поток\", а след неговото отменяне в края на 2014 г. - \"Турски поток\".  Според \"Газпром\" изграждането на линейната част \"ще увеличи производителността на газопреносната система в посока към Краснодарския край, за да се гарантира нарастващото търсене на газ в региона и да се осигури надеждно количество налягане в хранилището на Северен Кавказ.   Въпреки това публикацията отбелязва, че капацитетът на новата тръба очевидно надхвърля задачата за газификация на съседни региони, а и увеличение на търсенето на газ в тези региони определено намалява в последните години. Според източници, единствената разумна причина за възобновяването на този проект е да се подготви за увеличаване капацитетът на \"Турски поток\", за който и първоначално бе проектиран участъкът Починики - Анапа и по този начин да се компенсира замразяването на \"Южен поток\". \"Комерсант\" обаче допълва и че изграждането както на \"Северен поток\" 2, така и на \"Турски поток\", дори и заедно няма да могат да компенсират напълно \"Газпром\" и да позволят на Русия напълно да се откаже от транзита на газ през Украйна. Русия се отказа от проекта \"Южен поток\", който минаваше по дъното на Черно море, в края на 2014 г. Тогава руските издания лансираха версиите, че Русия е бил принудена да се откаже заради ограниченията, които поставя Европейската комисия, включително и това, че България подрива работата по проекта. Темата за възкресяването на проекта се лансираше не веднъж след това, но всичко оставаше в сферата на хипотезите.  ", "date": "2019.07.22", "title": "Комерсант:  \"Газпром\" размразява \"Южен поток\""}
{"url": "https://standartnews.com/biznes/po-malko-turisti-no-poveche-prikhodi-po-moreto-397679.html", "text": "Броят на туристите това лято е по-малък в сравнение с 2018 г., но има ръст на приходите, каза във Варна депутатът и лидер на НСФБ Валери Симеонов след заседание на областния съвет по туризъм в крайморския град. По думите му сведенията за криза в сектора са силно преувеличени, предаде новини.бг. Освен че гостите от чужбина са по-платежоспособни, се отчита ръст и в посещаемостта на културните и исторически забележителности във Варна, каза още Симеонов. Депутатът отчете, че няма сериозни проблеми с шума от заведенията в курортите около и във Варна. По думите му новият закон за шума е започнал да действа още преди официално да влезе в сила, благодарение на засиления контрол през последните 3 години. Симеонов припомни, че вече действат законови промени, които прецизират правилата за поставяне на преместваеми търговски обекти в големите курортни комплекси. Контролът ще осъществява дирекцията за строителен контрол, а не общините, което Симеонов отчете като много положителен фактор. За промените в законодателството, касаещи дивото къмпингуване, депутатът посочи, че предложенията са направени от групата на обединените патриоти, а не от Министерството на туризма и сформираната от него работна група.", "date": "2019.07.22", "title": "По-малко туристи, но повече приходи по морето"}
{"url": "https://standartnews.com/biznes/vprosi-vmesto-otgovori-za-novite-zdravni-fondove-397695.html", "text": "Частни здравнозастрахователни фондове ще конкурират Националната здравна каса, обяви в понеделник здравният министър Кирил Ананиев. Това е трето поред предложение на министерството за справяне с недостига на средства в системата за здравно осигуряване. Идеята е хората да могат да превеждат алтернативно здравната си вноска на частни застрахователи, като тя ще се запази на нивото от 8 на сто, но отделно от това ще има и такса за обслужване от страна на фонда. Нито един фонд няма да заработи, докато не набере 500 000 пациенти, обещават от здравното министерство. Интересно е обаче откъде ще се намерят пациенти за това, след като у нас се осигуряват сами под 2 милиона души, а 4 милиона – деца, ученици, студенти и държавни служители, биват осигурявани от държавата. Все още не е ясно и как ще бъдат разпределяни пациентите към отделните фондове, особено за онези, които се осигуряват от държавата – дали децата и учениците примерно ще бъдат разпределяни служебно. Отделно от това фондовете ще могат да сключват договори с определени болници, но това отнема правото на пациента да прави сам избора си къде да се лекува, предупредиха лекари. \r\n„В момента не получаваме аргументи за това как новата система ще подобри здравеопазването“, коментира пред „Стандарт“ доктор Неделчо Тотев, шеф на Сдружението на общинските болници и на болницата в Чирпан. „Ако някой аргументирано ни обясни поради какви причини това ще стане по-добро и за лекари, и за медицински сестри, и за пациенти, аз първи ще кажа „Евалла“. Но до момента се чуват общи приказки, няма разбивка за остойностяването на лечението, не се знае какво ще стане с нас – общинските болници, които не са припознати от никого. Но хората ни имат доверие и идват при нас, а и не могат да си позволят пътуването до областна болница. Ако фондът заплати 1000 лева по дадена пътека, а лечението е 4000 лева, познайте кой ще доплати разликата“, допълни той. \r\nДоктор Камен Данов от медицинския синдикат на „Подкрепа“ е на мнение, че предложението ще увеличи доплащането за медицински услуги, което и в този момент не е малко. Според него идеята е на този етап то да бъде легализирано, но на практика хората ще плащат повече. В действителност идеята е да се мисли отсега как доплащането да се намали. Ако парите и след реформата не стигнат, ще има нов отлив на лекари и медицински сестри, допълва той. „Проблемът е, че хубава здравна застраховка могат да си позволят само богатите“, заяви лекарят. На тях ще им се поемат всички разходи, които хората с по-ниски доходи трудно могат да си позволят. Според него не трябва да се върви от осигурителен към застрахователен модел, а просто плавно да покачваме здравната вноска. „Най-притеснителни са нещата в малките населени места“, допълва той. Именно там хората разчитат изцяло на общинско здравеопазване без доплащане, а в същото време се определят лимити на болниците. \r\nЛекарят и депутат от БСП проф. Георги Михайлов предупреди, че когато се говори за дофинансиране, трябва да е ясно какво е финансирането, а до момента основните клинични пътеки все още не са правилно остойностени. Според здравното министерство това трябва да се случи едва през 2020 година. „Докато нямаме остойностяване, ние не знаем върху какво финансиране дофинансираме. До момента въпреки всички усилия, остойностяването на медицинските интервенции във всички направления, както и на труда на медиците, не е извършено“, допълва той. Според него пенсионерите с ниски доходи няма да имат никакъв избор към кой фонд ще бъдат разпледелени, а и оттам - коя болница ще ги поеме, ако се приеме, че фондове и болници трябва да сключват договори помежду си. \r\nЗаместник-председателят на здравната комисия в парламента и депутат от „Обединени патриоти“ Георги Колев пък заяви, че няма как да останем със сегашната здравноосигурителна система, но „трябва висока дисциплина всеки да си плаща вноската“.  ", "date": "2019.07.22", "title": "Въпроси вместо отговори за новите здравни фондове"}
{"url": "https://standartnews.com/biznes/vtoroto-vzrazhdane-na-panagyurishche-397707.html", "text": ". Така  представя себе си 21-годишният , който е сред  младите българи, избрали да се върнат в родината, за да я променят към по-добро. Като приложат  знанията, получени от образованието в чужбина и работят с хъс, желание и енергичност. Така, както са го правили преди векове онези българи, благодарение на които се е случило българското Възраждане. Историята на Васко е подобна на житейския път на много момчета и момичета от Панагюрище. На 15 г. напуска родното място, за да завърши Езиковата гимназия в Пловдив, след това учи агробизнес в университета в Рединг, Великобритания. Дипломира се и се завръща, за да се труди в семейното биоземеделие. „За някои решението ми да се върна може да звучи като лудост. В Англия беше идеално, предложиха ми работа. Но България е страната на възможностите. Тук е Дивият Запад на Европа. И трябваше да съм луд, за да не се върна. Сега бизнесът ми е като по филмите. Мога да стоя цял месец на морето и да изкарам 7000 лева”, казва Васко. \r\n„Много хора – класически българи – казват: „Бягайте от България!”. И когато им кажа, че България е чудесно място за развитие, ме гледат като Дон Кихот.  Но мене ме води една от максимите на проф. Лъчезар Цоцорков, когото много уважавам:  „Каквито мисли посеем, такива резултати ще пожънем”. И вместо да  мисли постоянно за негативните неща, които ни заобикалят, той действаше”, допълва момчето. \r\n „Аз съм част от новото. Моето пътешествие започва от тук”, категоричен е Васил.   Защо един млад българин, който има всички шансове да успее в уредените държави в Западна Европа, е решил да се върне в България? Ами много просто – защото вижда промени, благодарение на които животът в родния му край е станал по-хубав. \r\nСпоред Васко промяната в Панагюрище, която го е направила по-добро място за живеене, се е случила благодарение на компании като „Асарел-Медет”, за които социалната отговорност е водеща цел. Освен че дават хляб на хиляди семейства, те подпомагат общината, бизнеса и облагородяват града. \r\nИзборът на Васко да се върне в родното Панагюрище не е прецедент. Това сочат  / по поръчка на „Асарел- Медет”. Докладът показва засегнат ли е регионът от острия демографски проблем у нас, който води до обезлюдяване на части от България заради застаряващо население или изселване на хората.  Както и какви са перспективите пред младите тук. „В Панагюрище, която е малка община с население от  близо 23 000 души, също се наблюдава естествен спад на населението. Но нека да видим какво показва т. нар. „гласуване с краката” – идват ли хората, или си тръгват”, коментира  Цифрите показват, че в Панагюрище механичният прираст се увеличава от 2015 г. насам. А през 2017 г. в града са се заселили повече семейства с малки деца, отколкото са напусналите.  Такава тенденция се наблюдава предимно в големите градове като София, Пловдив и Варна. Тя е възможна само за общини, в които хората получават добри и стабилни доходи, чувстват се сигурни, имат възможности за добро здравеопазване и образование на децата.   \r\nДокладът на ИПИ показва и друга положителна промяна. Панагюрище традиционно губи хора, които се преселват в Пловдив, Пазарджик и София или заминават в чужбина. Но през 2017 г., докато отливът към Пловдив се запазва, то движението към Пазарджик вече е нулево, а по отношение на столицата градът дори е привлякъл хора – повече са дошли от София в Панагюрище, отколкото обратното. \r\nИ това не е случайно. Според данни на ИПИ за 2016 г., средната заплата в общината е 1172 лв., което е с 24% повече  от средното възнаграждение за страната /948 лв./ и с 64% над средното за община Пазарджик /727 лв./. За 2017 г. заплатата вече е 1285 лева, което нарежда Панагюрище на девето място у нас веднага след София. В средногорския град живеят 9% от жителите на област Пазарджик. В същото време тук са 12% от наетите, които получават 19% от целия доход от заплати в областта. Предприятията в градчето дават 18% от продажбите, 20% от продукцията и 24 % от инвестициите в област Пазарджик. През последните години значително се увеличава и заетостта, като вече обхваща около 54% от хората в трудоспособна възраст и надхвърля средните нива за страната. \r\n7464 са наетите към 2016 г., като най-много /43%/ са в преработващата промишленост.  16% работят в добивната индустрия, а 8 на сто – в здравеопазването, сочат данните на НСИ.   \r\nСамо в „Асарел –Медет” работят 1200 души, 240 от които са инженерите. Много хора са заети и в дъщерните дружества на компанията. Намалява броят и на безработните – към 2017 г. те са 7,3%, колкото е средното за страната. А младежите до 29 г. без работа, чийто дял у нас е сред най-високите в ЕС, в Панагюрище са намалели от 350 през 2010 г. до 148 през 2017 г. Общината е и сред първенците в страната спрямо населението с  усвоени 83 млн. лева от евросредствата по оперативни програми. Около 42% от всички европари, усвоени в областта, са в община Панагюрище. На човек се падат близо 4000 лв., като средното ниво за страната е около 1500 лв., а за Пазарджик – около 1000. „Силната индустрия води до по-високи заплати и това се отразява на цялата среда”, коментира Петър Ганев. Според данните на ИПИ за механичния прираст, най-много напускащи Панагюрище са хората на възраст от 15 до 19 години.  Това са младежите, които завършват основно образование и тръгват към големите градове, за да учат най-често в езикова гимназия. Но през последните години и в тази категория се наблюдава спад. Интересно е, че тази тенденция съвпада с въвеждането на дуалното обучение в Професионалната гимназия по индустриални технологии, мениджмънт и туризъм. \r\nПроектът, който е сред първите и най-успешни в страната, е реализиран в партньорство между гимназията, местния бизнес и общинската администрация. Програмата стартира през 2014 г., а тази пролет се дипломира първият випуск. 86 са приетите досега ученици в минните специалности, без да се броят записалите се за учебната 2019/2020 г. И докато шефовете на компании на други места не спират да се оплакват от хроничната липса на кадри и се чудят виетнамци ли да внасят, или украинци, „Асарел-Медет” си решава проблема, като залага на децата от Панагюрище и региона. Всяка година в предприятието се изготвя справка за пенсиониращите се в следващите 5 г. и се прави заявка за нужните нови специалисти. В панагюрската компания, за разлика от много други, ежедневно се получават множество молби за работа. Но там мислят в перспектива, а основната им грижа е да запазят младите хора в региона. От 1 август деветима абитуриенти от първия випуск за дуално обучение започват работа в „Асарел Медет”, съобщи   в минно-добивната компания.  „Има момчета и момичета, които няма да започнат работа веднага. Причината не е, че не желаят да работят, а защото са се записали в университет”, обяснява Нели Мърхова. Сред възпитаниците на Професионалната гимназия, които съвсем скоро ще станат  част от големия екип на „Асарел-Медет”, е  . Той е завършил специалността „Автотранспортна техника” с пълен отличен и благодарение на високия си успех през годините е получавал стипендия от „Асарел-Медет”. А в 11-ти и 12-ти клас, когато учениците работят два дни седмично в реална работна среда,  Владислав е подписал трудов договор с компанията  и е получавал заплата. Така той отдавна има самочувствие, че сам изкарва парите си, а не чака за джобни от родителите си.  А от 1 август  негова грижа ще бъдат огромните 130-тонни „Белаз”-и, които извозват рудата в минно-добивното предприятие.   Интересът към минните специалности в Професионалната гимназия става все по-голям, уверява   Тя посочи за пример напливът за „Минна елекромеханика” -  от „Асарел- Медет” има подадена заявка за 13 ученика, а желаещите са 23-ма. Затова се наложило да направят класиране и да приемат  учениците с най-висок бал.  Тази специалност дава възможност на завършилите да работят като електротехници, които навсякъде са много търсени и добре платени, обясни  организатор на обученията в минно-добивната компания. Интересни са данните и от проучването на нагласите сред местните ученици, направено от ИПИ през 2017 г. Според него 36% от анкетираните са заявили, че след 10 г. ще живеят в Панагюрище, 30% искат да работят в индустрията, а други 30% са изявили желание да се занимават със собствен бизнес. Това показва силен предприемачески дух, какъвто панагюрци са имали открай време. Историята показва, че хората в сърцето на Средна гора са били сред най-заможните българи – търговци и занаятчии, и през 19-ти век, когато България е била все още под турско робство. Натрупаното имане обаче не им е попречило да бъдат  сред най-активните организатори на Априлското въстание, за което не са пожалили нито жълтиците, нито енергията си. И в крайна сметка за сладкото опиянение от мисълта за свободата са платили жестока цена с опожаряването на града и унижощението на населението.  Но и това не е сломило гордия им дух.", "date": "2019.07.22", "title": "Второто Възраждане на Панагюрище"}
{"url": "https://www.standartnews.com/sport/yunosha-na-levski-podsili-loko-plovdiv-397680.html", "text": "Локомотив Пловдив подписа договор с Николай Николаев. Срокът на контракта му е за период от 3 години, съобщават от щаба на „черно-белите”. Младият играч премина пробен период при пловдивчани и е бил одобрен. Николай Николаев е роден на 19 март 1997г. и играе на позицията защитник. Юноша на Левски. Състезавал се е за отборите на Хебър Пазарджик и Добруджа Добрич. От ръководството на Локомотив пожелаха успех на Николай Николаев с екипа на „черно-белите“.", "date": "2019.07.22", "title": "Юноша на Левски подсили Локо Пловдив"}
{"url": "https://www.standartnews.com/sport/ayaks-paok-za-myasto-v-shampionskata-liga-397674.html", "text": "Днес беше определен жребият за третия предварителен кръг в Шампионската лига. 32 отбора научиха потенциалите си съперници в опит да атакуват групите на най-престижния клубен турнир. \r\nОтборите бяха разделени в шампионски и нешампионски поток, както и като поставени и непоставени. Най-сериозният сблъсък изправя холандския Аякс и гръцкия ПАОК. И двата тима бяха с най-високи коефициенти съответно при поставените и при непоставените. Жребият срещна руския Краснодар и украинския Динамо, но поради влошените международни отношения между двете страни тимовете бяха разминати. \r\nПървите мачове ще се играят на 6 и 7 август, а реваншите са на 13-и. Ето и всички двойки: Двойките в Шампионския поток: \r\nСелтик (Шотландия) или Ном Калю - Макаби (Израел) или Клуж (Румъния) \r\nАПОЕЛ (Кипър) или Сутиеска (Черна гора) - Карабах или Дъндолк \r\nПАОК (Гърция) - Аякс (Холандия) \r\nДинамо (Хърватия) или Сабуртало (Грузия) - Валета (Малта) или Ференцварош (Унгария) \r\nЦървена звезда (Сърбия) или ХИК Хелзинки (Финландия) - Копенхаген (Дания) или Ню Сейнтс \r\nМарибор (Словения) или АИК (Швеция) - БАТЕ Борисов (Беларус) или Розенборг (Норвегия) \r\nНешампионски поток \r\nИстанбул ББ (Турция) - Виктория (Пилзен) или Олимпиакос \r\nФК Краснодар (Русия) - Порто (Португалия) \r\nБрюж (Белгия) - Динамо (Киев) (Украйна) \r\nПСВ Айндховен или Базел - ЛАСК (Линц) (Австрия)", "date": "2019.07.22", "title": "Аякс - ПАОК за място в Шампионската лига"}
{"url": "https://www.standartnews.com/sport/bozhinov-se-zavrna-v-botev-vratsa-397677.html", "text": "Кметът на Враца и президент на местния Ботев разкри, че съществува договорка със свободния агент Валери Божинов да подсили тима. Пред „Тема Спорт” шефът заяви, че вече има съгласието на опитния голаджия, който по-рано през лятото разтрогна договора си с Левски. 33-годишният футболист направи серия от силни мачове за врачани през миналата есен, а в резултат на това в началото на годината се завърна за втори престой на „Герена”. Там обаче нещата не потръгнаха за него поради няколко контузии, а след идването на Петър Хубчев за старши треньор Божинов се оказа ненужен. Към момента острието все още се въстановява от контузия, като се очаква да присъства на днешния шампионатен двубой между Ботев Враца и Витоша Бистрица. „Валери е с отбора в момента. Очакваме го да се оправи от контузията си. След това ще се присъедини и официално”, каза Калин Каменов. „Още не сме подписвали договори, но сме се разбрали. Имаме уговорка с него първо да се възстанови физически. Принципно имаме съгласието му, така че няма драми. Кога точно ще е готов за игра, още не можем да кажем”,  допълни градоначалникът. „Търсим още играчи. Знаем, че групата ни е малка. До края на трансферния прозорец ще вземем още футболисти. Селекцията не е приключила. Чакаме и Доминик Янков от Лудогорец, но в крайна сметка решението ще бъде на техния старши треньор Стойчо Стоев”, добави Каменов.", "date": "2019.07.22", "title": "Божинов се завърна в Ботев Враца"}
{"url": "https://standartnews.com/biznes/krayno-vreme-e-monopolt-na-zdravnata-kasa-da-padne-397698.html", "text": "Поредното предложение за отпадане на монопола на Здравната каса е много правилно и много закъсняло. Това отдавна трябваше да се случи. \r\nВече не е въпрос на шанс да се разбие монополът на НЗОК, а на безизходица. Системата не може да издържи. Сега бюджетът дава на Касата, а тя - на болниците. Но парите все повече не достигат и е пълна мъгла как се разпределят. Някои здравни заведения не получават достатъчно финансиране, закриват се отделения, а услугите към пациентите са лоши. В същото време други болници растат като гъби. Публична тайна е, че се изкривяват клинични пътеки. \r\nСега хората се осигуряват здравно, но не знаят техните вноски какво покриват. \r\nЗдравноосигурителните фондове ще предлагат пакети на различни цени и всеки ще може да си избира според болежките и джоба какво да си купи. Опасенията, че само богатите ще могат да се възползват от услугата, не са основателни. Това е като билетите за театър или опера - има по-скъпи и по-евтини, но всички гледат представлението. Важното е, че ще има избор и всеки ще знае какво точно получава срещу парите си. \r\nИдеята на здравното министерство за набирането на поне 500 000 пациенти от един фонд, за да може той да заработи, подлежи на обсъждане. Да, повече осигуряващи се дават по-голяма стабилност от гледна точка на финансите. Но откъде ще съберат толкова хора? По улиците ли ще ги записват? \r\nФондовете ще се конкурират помежду си, но и болниците също ще се конкурират пред фондовете. И пазарът ще въведе прозрачност и ред.  ", "date": "2019.07.22", "title": "Крайно време е монополът на здравната каса да падне"}
{"url": "https://standartnews.com/biznes/frantsiya-dava-ramo-na-kristalina-za-shef-na-mvf-397700.html", "text": "Френското правителство проучва възможности за премахване на възрастовото ограничение за кандидатите за шеф на Международния валутен фонд – реформа, която може да разчисти пътя на главния изпълнителен директор на Световната банка Кристалина Георгиева да се окаже компромисна фигура за поста, пише днес „Файненшъл таймс“. Френският финансов министър Брюно Льо Мер неформално е посочил името на Георгиева на среща на финансовите министри от Г-7 в Шантили миналата седмица, според трима европейски източници, като единствено възрастовото ограничение е пречка пред кандидатурата ѝ. Правилата на МВФ са, че управляващият директор трябва да е под 65-годишна възраст, когато поеме поста, и не може да остане на него, след като навърши 70 г. А Георгиева ще навърши през август 66 години. Италианецът Марио Драги, оттеглящият се от шефския пост в Европейската централна (ЕЦБ) банка италианец пък е на 71 г. и също не може да е кандидат за пост. Без да се ангажират с Георгиева, френски официални лица във Вашингтон са предложили промяна във вътрешните правила на МВФ. Ако идеята получи подкрепа, тя може да бъде представена на борда на фонда още тази седмица. Името на бившата българска еврокомисарка се появи, след като Кристин Лагард бе посочена за следващ шеф на ЕЦБ след 8 г. начело на МВФ. Лагард обяви миналата седмица, че ще подаде оставка от 12 септември, което остава малко време за намирането на неин наследник на поста. Йерун Дейселблум - бившият холандски председател на еврогрупата, бе фаворит да оглави МВФ, но срещна съпротива в лицето на Италия и други южноевропейски страни.", "date": "2019.07.22", "title": "Франция дава рамо на Кристалина за шеф на МВФ"}
{"url": "https://www.standartnews.com/sport/grisho-pochva-s-amerikanets-v-atlanta-397683.html", "text": "Григор Димитров ще се изправи срещу представителя на домакините Кевин Кинг в първия кръг на турнира по тенис на твърди кортове в Атланта (САЩ) с награден фонд 695 хиляди долара. Димитров, 53-и в класацията на ATP, получи \"уайлд кард\", за участие в основната схема, докато 405-ият в света Кинг премина през квалификациите след победи в три сета над аржентинеца Гуидо Андреоци и над сънародника си Райън Харисън. Двамата 28-годишни играчи не са се срещали досега.", "date": "2019.07.22", "title": "Гришо почва с американец в Атланта"}
{"url": "https://www.standartnews.com/sport/martin-stoev-medalite-sa-golyamo-postizhenie-397678.html", "text": "Селекционерът на националния отбор по волейбол за юноши до 17 години Мартин Стоев заяви, че загубата на финала тежи, но като цяло състезателите му са направили максимума.   На финала младите \"лъвове\" отстъпиха на Франция с 1:3 гейма. \"Тежко е след загуба на финал. Бронзов медал е по-сладък от сребърния, защото завършваш първенството с победа. Загуба на финала тежи. Но все пак не трябва да омаловажаваме резултата, защото сребърните медали са голямо постижение. Такива отличия сме печелили преди много години, мисля през 2010 година. Имаме хубави деца, според мен играха максимално. Първият и вторият гейм бяхме равностойни, според мен Франция надделя в третата и четвъртата част. Разликата дойде в атака“, сподели Мартин Стоев. \"Нашата публика е уникална. Радвам се, че на такава възраст залата беше препълнена. Надявам се и в бъдеще да е така и да имаме все повече такива успехи, защото липсват\", завърши селекционерът.", "date": "2019.07.22", "title": "Мартин Стоев: Медалите са голямо постижение"}
{"url": "https://standartnews.com/biznes/moderna-bolnitsa-sportna-zala-i-festivali-promenikha-panagyurishche-397709.html", "text": "За съвременния човек работата е на едно от първите места при избор на място за живеене. Но не е единственият фактор. Хората искат добра градска среда, качествени и достъпни услуги. А за да е чист, подреден и благоустроен един град, то някой трябва да плати за това. В момента най-развитите общини у нас са тези, където има голяма индустрия и социално отговорни компании, показват анализите на икономистите. А Панагюрище си има „Асарел-Медет”, благодарение на която градът е е преобразен. Докато все по-често сме свидетели на затварянето на общински болници заради липса на пари и специалисти, средногорският град има едно от най-добрите здравни заведения  в България – „Уни Хоспитал”. Проектът е реализиран с публично-частно партньорство между общината, минно-добивната компания и лекарите от старата общинска болница. „Асарел-Медет” е вложила 120 млн. лева за реконструкция на старото здравно заведение, както и за оборудването с най-висок клас апарати – например пет скенера за 5 милиона лева, който е на световно ниво и най-добрият у нас. Но за да се завърнат и да останат младите хора в града, са нужни и развлечения. Новата спортна зала „Арена Асарел” дава възможност не само за тренировки на деца, ученици и хората от града, но и за провеждането на спортни събития на световно ниво. Такъв  например е турнирът по тенис на маса, който традиционно се провежда в средата на август. Залата се превръща и в  сцена на известни певци, музиканти и танцьори, както и на различни други събития, които събират местните хора и привличат много гости. Фестивалите, какъвто е този на фойерверките с гостуването на отбори от цял свят, също са възможност за приятни преживявания и нови запознанства. Откакто е построена залата-трезор, която дава възможност Панагюрското съкровище да се връща у дома всяка година, са се вдигнали посещенията в музей до 4000 на всеки 1000 души, при средно за страната от 770 на 1000, по данни на ИПИ. 52% от гостите в града идват именно заради културно-историческия туризъм, според Маркет Линкс. А пеещите фонтани, които са уникални за България с холограмите върху водна стена, са станали предпочитано място за срещи вечер. И тази атракция е подарък за града от „Асарел-Медет”. „Бизнесът може да бъде сила за добро, той може да работи не само за печалбата на собствениците, но и за създаване на обществени ползи. Една от глобалните цели на ООН е за устойчиво развитие, а „Асарел-Медет” е един от водещите примери за това у нас”, заяви Огнян Траянов, председател на Националния съвет на Българската мрежа на Глобалния договор на ООН. Как се справя минно-добивната компания със своята отговорна мисия, коментира изпълнителният директор инж. Делчо Николов. „От 1999 г., след като предприятието бе приватизирано от РМД /работническо-мениджърско дружество/ досега са инвестирани 1,2 млрд. лева. За тази година по 7 програми за развитие ще бъдат вложени 150 млн. лв. Това е повече от други години, когато инвестициите ни са около 100 млн. По-голямата сума през 2019 г. е предвидена основно за модернизация на обогатителната фабрика и за инфраструктура на площадката на предприятието в Панагюрище, както и за други проекти”. Грижа на компанията е осигуряване на заетост на местните хора, като 90% от служителите в „Асарел-Медет” са от Панагюрище и региона. 30% от работещите в Панагюрище си вадят хляба в компанията, която осигурява и 70% от приходите на общината чрез местни данъци и такси. „Асарел” допринася пряко и за 1/3 от приходите в общинския бюджет, където влиза половината от концесионната такса. Същевременно създава и много възможности за местния бизнес. Затова запазването на добрите финансови резултати на дружеството е гаранция за подобряване на живота в Панагюрище и региона, категоричен е инж. Николов. По думите му, сега „Асарел-Медет” преработва руда с изключително ниско съдържание на мед – едва 0,27%. „Това е световен прецедент, освен шведската минна компания „Айтик“, не знаем за друга мина в света, която да развива ефективен добив с толкова ниско съдържание на мед, колкото е при нас”, коментира инж. Николов. И обяснява, че това е възможно само благодарение на внедряването на най-новите технологии, които „Асарел-Медет” купува веднага щом се появят. В много отношения компанията е лидер не само у нас, но и в света с въвеждането на най-новите практики. Инвестира се и в иновативни решения за удължаване на живота на мината. Затова и много световни компании идват в „Асарел” да проучат добрия опит. Миналата седмица например на гости бяха специалисти от испанската „Рио Тинто”, за да видят как може да се прави успешен бизнес с руди с 0,27% мед. „Западняците се чудят защо не използваме обичайните мерки за вдигане на печалбата – с увеличаване на капацитета и намаляване на себестойността. Бихме могли да изземем рудата на сегашното находище до 2025 г., но го разработваме в интерес не само на акционерите, а и на региона - колкото по-дълго сме активни тук, толкова по-добре е това за благосъстоянието на хората и икономиката. Така природата може да е щедра до 2045 г.”, посочи изпълнителният директор. Затова се инвестира непрекъснато и в проучвателни дейности, като надеждата е да се открият още запаси. \r\n„Готови сме да подобряваме живота в Панагюрище и занапред”, категоричен е инж. Николов, който работи в предприятието от 40 г. В същото време компанията заделя всяка година пари за рекултивация, за да може да възстанови природата на мястото на рудника такава, каквато е била.  Сред примерите, в които „Асарел-Медет” отново е световен първенец, е действащото насипище /място, където се събират пръстта и камъните, изхвърлени, за да се стигне до рудата/, което вече се рекултирива. \r\nНе случайно мотото на „Асарел-Медет” е „От природата – за хората, от хората – за природата”. Земята ни дава медта и металите, без които прогресът е невъзможен. Ние обаче правим всичко възможно да върнем екоравновесието там, където сме работили, категорични са в „Асарел-Медет”.  ", "date": "2019.07.22", "title": "Модерна болница, спортна зала и фестивали промениха Панагюрище"}
{"url": "https://standartnews.com/biznes/banki-kupikha-nay-mnogo-dtsk-ot-emisiyata-za-f-16-397710.html", "text": "На 22 юли 2019 година Министерството на финансите преотвори емисия 20-годишни държавни ценни книжа (ДЦК), деноминирана в лева, съобщиха от ведомството. За пръв път в нашата страна бяха емитирани 20-годишни облигации преди месец (21-и юни), когато бяха пуснати книжа с падеж на 21-и юни 2039 година на стойност 100,6 млн. лв. На проведения днес аукцион бяха пласирани успешно дългосрочни ДЦК за 200 млн. лв. съвкупна номинална стойност при постигната среднопретеглена доходност в размер на 1,52 на сто. Общият размер на подадените поръчки достигна 282,73 млн. лв., което съответства на коефициент на покритие от 1,41. Това е под постигната на първия аукцион през юни среднопретеглена доходност от 1,60%, като постъпилите тогава поръчки бяха за 248 млн. лева, или коефициент на покритие от 1,24 процента. Тогава беше пусната и втора емисия за 10,5-годишни облигации на стойност 200 млн. лева, като беше постигната рекордно ниска среднопретеглена доходност от 0,41%. На днешния акуцион за допълнителни 20-годишни ДЦК отчетеният лихвен спред спрямо аналогичните германски федерални облигации е в размер на 147 базисни точки. Министерството на финансите посочва, че от страна на участниците е бил отчетен висок интерес към преотворената емисия, като най-голямо количество ДЦК на аукциона придобиха банките – 40%, следвани от застрахователните дружества с 26%, пенсионни и гаранционни фондове – 23%, инвестиционни посредници – 1% и други инвеститори – 10%. С днешното емитиране на ДЦК само в рамките на юни и юли беше поет нов държавен дълг от 500,6 млн. лв. Целта е с получените средства да се помогне за финансира на сделката по закупуване на американските изтребители Ф-16. По-рано този месец финансовият министър Владислав Горанов заяви, че във връзка с тази сделка до края на годината ще бъде поет целия допустим дълг в размер на 1 млрд. лв.", "date": "2019.07.22", "title": "Банки купиха най-много ДЦК от емисията за F-16"}
{"url": "https://www.standartnews.com/sport/kraev-prodlzhava-v-portugaliya-397684.html", "text": "Датският футболен вицешампион Мидтиланд преотстъпва българския национал Божидар Краев на португалския първодивизионен Жил Висенте, съобщава \"А Бола\". Краев вече записа неофициален дебют при поражението с 0:1 от Шавеш в контрола в събота. 22-годишният офанзивен халф игра през второто полувреме на проверката и остави добри впечатления с техническите си умения. Българинът не получава шансове за изява в представителния отбор на Мидтиланд, с който има договор за още три сезона, заради което датчаните търсят вариант за преотстъпване в клуб, където той ще може да натрупа игрови опит и да развие потенциала си.", "date": "2019.07.22", "title": "Краев продължава в Португалия"}
{"url": "https://www.standartnews.com/sport/levski-kupil-ganaets-ot-shvetsiya-397686.html", "text": "Шведското издание \"aftonbladet\" гръмна с новината, че Левски е купил 25-годишния играч на местния Хакен Насиру Мохамед. \r\nСпоред информациите \"сините\" ще платят около 250 хиляди евро за услугите на ганаеца, а към тях би могло да има и бонуси, в зависимост от неговото представяне. Това разкрил спортният директор на Хакен Сони Карлсон, който обаче настоял, че трансферът все още не е завършен изцяло. \r\nИначе Мохамед играе като полузащитник, но също така може да се подвизава на двете крила, а и като централен нападател. \r\nПрез този сезон Насиру записа 12 мача, в които вкара 1 гол и асистира за още един. За изминалата година пък се отчете с 4 попадения в 17 срещи. Новината не е потвърдена от ръководството на Левски.", "date": "2019.07.22", "title": "Левски купил ганаец от Швеция"}
{"url": "https://standartnews.com/regionalni/kambitov-otkri-shest-novi-ulitsi-v-iv-mikrorayon-397703.html", "text": "Днес кметът на Благоевград д-р Атанас Камбитов откри официално шест новоизградени улици в IV микрорайон на града. \r\n  \r\nНа откриването присъстваха евродепутатът от групата на ЕНП Андрей Новаков, народният представител Даниела Савеклиева, заместник-областният управител Антоанета Янчева, председателят на Общинския съвет Радослав Таков, общественият посредник доц. д-р Валентин Василев, заместник-кметовете на Благоевград, жители на кв. „Освобождение“. „Това е един от най-тежките, най-трудните и най-чакани проекти. Сега самят квартал придоби европейски облик. Изградихме улици, подпорни стени. Тук е мястото да обявя един неофициален конкурс за изрисуване на подпорната стена на ул. „Славянска“, каза кметът д-р Атанас Камбитов. \r\nПо време на церемонията беше отслужен и водосвет за здраве. Бяха рехабилитирани и реконструирани улиците „Ветрен“, „Роден край“, „Черно море“, „Съединение“, „Независимост“ и „Руен“. Бяха изградени шест подпорни стени, които осигуряват безопасността на преминаващите автомобили и пешеходци. Изградени бяха нови тротоари и LED осветление. Обособени бяха общо 38 паркоместа. В рамките на проекта беше засадена нова растителност. В квартала са поставени нови пейки, кошчета и кашпи. \r\n  \r\nОбектът е част от проект „Благоустрояване на градската среда“, чрез който беше ремонтиран пл. „Георги Измирлиев“, улица „Марица“, бяха изградени и велоалеи, свързващи основни улици и булеварди в Благоевград. Общата стойност на проект „Благоустрояване на градската среда“ е  12 921 190,60 лв.", "date": "2019.07.22", "title": "Камбитов откри шест нови улици в IV микрорайон"}
{"url": "https://www.standartnews.com/sport/trenor-kolabira-po-vreme-na-mach-v-rumniya-397691.html", "text": "Старши треньорът на Динамо Букурещ - Еужен Нягое, получи сърдечен пристъп по време на дербито срещу Университатя Крайова. През първото полувреме наставникът на Динамо колабира на скамейката и бе откаран с линейка в болница. Въпреки неприятният инцидент, мачът продължи, като Университатя победи с 2:0. Нягое е начело на тима от Букурещ от месец, като от началото феновете на отбора са против него и искат оставката му. По последни данни треньорът е дошъл в съзнание и състоянието му е стабилно.", "date": "2019.07.22", "title": "Треньор колабира по време на мач в Румъния"}
{"url": "https://www.standartnews.com/sport/datchani-ili-uelstsi-na-ptya-na-ludogorets-397688.html", "text": "Отборът на Лудогорец ще се изправи срещу ТНС (Уелс) или Копенхаген (Дания) в третия квалификационен кръг на Лига Европа. Евентуален опонент на \"орлите\" от двойката ще бъде загубилият битката. Преди този съперник обаче шампионите на България ще трябва да преодолеят Валур във втория кръг. \r\nМачовете за третия квалификационен кръг на Лига Европа ще се проведат на 8 и 15 август. В първия двубой Лудогорец ще бъде домакин, а реваншът ще се проведе в Уелс или Дания само седмица по-късно. \r\nОтборът на Копенхаген е добре познат по нашите ширини. Любопитен факт е, че през миналата година Копенхаген отстрани ЦСКА от Лига Европа, а сезон по-рано датчаните изхвърлиха и Лудогорец от надпреварата, макар и на съвсем различни етапи от турнира. Битката с Ню Сейнт ще бъде първа за тима в тазгодишното издание на Шампионската лига. От друга страна тимът на Уелс вече елиминира Фероникели (Косово).", "date": "2019.07.22", "title": "Датчани или уелсци на пътя на Лудогорец"}
{"url": "https://www.standartnews.com/sport/stoyka-petrova-kaza-da-v-tetevenskiya-balkan-397697.html", "text": "Стойка Петрова и нейният приятел Борил Кръстев вдигнаха автентична българска сватба. През отминалия уикенд в Тетевенския балкан двамата си казаха заветното „да“. Те, заедно с всички гости, бяха облечени в традиционни за района народни носии. На 12 юни 2018 година именитата ни боксьорка имаше два повода за радост. Тя получи предложение за брак от приятеля си на почетната стълбичка в деня, в който стана за втори път европейска шампионка. „Това е човекът, който цял живот съм търсила, така че му казвам “Да“, заяви тогава Стойка, а сега, година и един месец по-късно, двойката официализира думите. Преди сватбата бъдещото семейство се срещна с единствения българин, който е побеждавал един от братята Кличко (Виталий) – Свилен Русинов. Многократният медалист от световни и европейски първенства, както и носител на бронзов медал от Олимпийските игри в Барселона през 1992г., в момента е заместник-кмет на Община Тетевен. Припомняме, че двукратната европейска шампионка по бокс и носителка на два сребърни медала от световни първенства – Стойка Петрова се отказа от активния спорт на церемонията „Спортист на годината“ за 2018 година, където тя се нареди на пето място. Тя, обаче обяви, че остава в спорта като треньор по бокс, пише boec.bg.", "date": "2019.07.22", "title": "Стойка Петрова каза \"да\" в Тетевенския балкан"}
{"url": "https://standartnews.com/sport/kasapin-i-sevilya-nabikha-livrpul-v-sashch-video-397658.html", "text": "Отборът на Ливърпул претърпя ново поражение в предсезонната си подготовка. Мърсисайдци отстъпиха с 1:2 на Севиля в мач, който се игра в Бостън, САЩ. Само преди два дни тимът на Юрген Клоп претърпя поражение от Борусия Дормунд. Въпреки това, местната публика оказа огромна подкрепа на Ливърпул по време на двубоя. Алехандро Посо донесе успеха на испанския тим в сами край на мача, след като преди това отборът беше останал с човек по-малко, заради червен картон на Жорис Няньон (76’). Севиля беше по-доброят отбор през цялото първо полувреме, но успя да стигне до попадение в 37-ата минута след като Нолито стреля мощно за 1:0. Играчите на Юрген Клоп демонстрираха непостоянност в хода на срещата. Севиля имаше още възможности, но не достатъчно, след като се оттегли на полувремето при 1:1. След центриране от корнер Натаниел Филипс засече, а Ориги добави за 1:1. В 76-ата минута Няньон напусна терена, след като извърши груб фаул срещу Ясер Ларуси. Играчът на Ливърпул беше изнесен на носилка.", "date": "2019.07.22", "title": "Касапин и Севиля набиха Ливърпул в САЩ (ВИДЕО)"}
{"url": "https://standartnews.com/sport/zaplashvan-s-pistolet-sviri-na-ludogorets-v-islandiya-397676.html", "text": "Рефер със скандална случка в съдийската биография получи наряд за срещата между Валур и Лудогорец от втория квалификационен кръг на Лига Европа. „Орлите“ гостуват в Рейкявик в четвъртък от 22:00 часа. УЕФА назначи за мача гръцкия рефер Георгиос Коминис. През месец март 2018 година той се оказа в центъра на скандал по време на мача между ПАОК и АЕК. При резултат 0:0 малко преди края собственикът на тима от Солун Иван Савидис нахлу на терена, недоволен от отсъжданията на арбитъра. Бизнесменът беше въоръжен с пистолет, а Коминис получи сериозни заплахи от спортния директор Любош Михел и прекрати мача. След този мач правата на съдията бяха спрени, но през миналия сезон бяха възстановени. 39-годишният грък никога до момента не е свирил международен мач на български отбор. Исландците обаче имат добри спомени от него. На 5 октомври 2017 година той е съдия при победата на младежкия им национален отбор с 2:0 над връстниците им от Словакия в евроквалификация.", "date": "2019.07.22", "title": "Заплашван с пистолет свири на Лудогорец в Исландия"}
{"url": "https://standartnews.com/sport/ayaks-paok-za-myasto-v-shampionskata-liga-397674.html", "text": "Днес беше определен жребият за третия предварителен кръг в Шампионската лига. 32 отбора научиха потенциалите си съперници в опит да атакуват групите на най-престижния клубен турнир. \r\nОтборите бяха разделени в шампионски и нешампионски поток, както и като поставени и непоставени. Най-сериозният сблъсък изправя холандския Аякс и гръцкия ПАОК. И двата тима бяха с най-високи коефициенти съответно при поставените и при непоставените. Жребият срещна руския Краснодар и украинския Динамо, но поради влошените международни отношения между двете страни тимовете бяха разминати. \r\nПървите мачове ще се играят на 6 и 7 август, а реваншите са на 13-и. Ето и всички двойки: Двойките в Шампионския поток: \r\nСелтик (Шотландия) или Ном Калю - Макаби (Израел) или Клуж (Румъния) \r\nАПОЕЛ (Кипър) или Сутиеска (Черна гора) - Карабах или Дъндолк \r\nПАОК (Гърция) - Аякс (Холандия) \r\nДинамо (Хърватия) или Сабуртало (Грузия) - Валета (Малта) или Ференцварош (Унгария) \r\nЦървена звезда (Сърбия) или ХИК Хелзинки (Финландия) - Копенхаген (Дания) или Ню Сейнтс \r\nМарибор (Словения) или АИК (Швеция) - БАТЕ Борисов (Беларус) или Розенборг (Норвегия) \r\nНешампионски поток \r\nИстанбул ББ (Турция) - Виктория (Пилзен) или Олимпиакос \r\nФК Краснодар (Русия) - Порто (Португалия) \r\nБрюж (Белгия) - Динамо (Киев) (Украйна) \r\nПСВ Айндховен или Базел - ЛАСК (Линц) (Австрия)", "date": "2019.07.22", "title": "Аякс - ПАОК за място в Шампионската лига"}
{"url": "https://www.standartnews.com/sport/otide-si-bivsh-trenor-na-grigor-dimitrov-397694.html", "text": "Питър Макнамара, който е носител на три титли на двойки от турнирите по тенис от \"Големия шлем\" и е бивш треньор на българина Григор Димитров, почина на 64-годишна възраст. Макнамара, триумфирал с шампионските трофеи заедно със своя австралийски сънародник Пол Макнами, е загубил живота си в своя дом в Германия след заболяване от рак на простатата. \r\nМакнамара и Макнами са част от дуета \"Супер Макс\", които печели две титли на \"Уимбълдън\" (1980 и 1982 година), както и шампионския трофей от Откритото първенство на Австралия през 1979 година. \r\nСлед края на състезателната си кариера Питър Макнамара работи в Париж като треньор в академията на Патрик Муратоглу. Григор Димитров е един от популярните тенисисти, работили заедно с Макнамара. \r\nНай-добрият български тенисист се подготвяше под ръководството на австралийския специалист в продължение на година и половина, след като преди това работеше с шведа Петер Лундгрен. Макнамара помогна на 20-годишния Григор да достигне до номер 52 в световната ранглиста на ATP през 2011 година. \"Той беше изключително харизматичен и страстно отдаден на своята работа. Беше невероятен съотборник. Той свърши великолепна работа с Григор Димитров, помагайки му да пробие сред професионалистите\", написа Патрик Муратоглу в “Туитър”.", "date": "2019.07.22", "title": "Отиде си бивш треньор на Григор Димитров"}
{"url": "https://standartnews.com/sport/martin-stoev-medalite-sa-golyamo-postizhenie-397678.html", "text": "Селекционерът на националния отбор по волейбол за юноши до 17 години Мартин Стоев заяви, че загубата на финала тежи, но като цяло състезателите му са направили максимума.   На финала младите \"лъвове\" отстъпиха на Франция с 1:3 гейма. \"Тежко е след загуба на финал. Бронзов медал е по-сладък от сребърния, защото завършваш първенството с победа. Загуба на финала тежи. Но все пак не трябва да омаловажаваме резултата, защото сребърните медали са голямо постижение. Такива отличия сме печелили преди много години, мисля през 2010 година. Имаме хубави деца, според мен играха максимално. Първият и вторият гейм бяхме равностойни, според мен Франция надделя в третата и четвъртата част. Разликата дойде в атака“, сподели Мартин Стоев. \"Нашата публика е уникална. Радвам се, че на такава възраст залата беше препълнена. Надявам се и в бъдеще да е така и да имаме все повече такива успехи, защото липсват\", завърши селекционерът.", "date": "2019.07.22", "title": "Мартин Стоев: Медалите са голямо постижение"}
{"url": "https://www.standartnews.com/sport/priemliv-zhrebiy-za-levski-tsska-i-loko-plovdiv-397699.html", "text": "Приемлив жребий изтеглиха евроучастниците си Левски, ЦСКА и Локомотив Пловдив за третия предварителен кръг на Лига Европа. Ако успеят да отстранят сегашните си опоненти те отново ще играят с тимове от \"нашата черга\". \r\nАко Левски бие кипърския АЕК Ларнака, то в следващия кръг ще чака победителят от двойката - Гент (Белгия) и Виторул (Констанца). При ЦСКА, които имат тежката задача да се справят с Осиек, предстоят мачове с спечелилият двойката Будучност (Черна гора) - Зоря Луганск (Украйна). Локо Пловдив пък ще \"атакува с комари\" Спартак Търнава и ако те ги нажилят, то следващият съперник на \"смърфовете\" ще някой измежду Страсбург (Франция) и Макаби Хайфа (Израел). Мачовете за третия квалификационен кръг на Лига Европа ще се проведат на 8 и 15 август. ", "date": "2019.07.22", "title": "Приемлив жребий за Левски, ЦСКА и Локо Пловдив"}
{"url": "https://standartnews.com/sport/bozhinov-se-zavrna-v-botev-vratsa-397677.html", "text": "Кметът на Враца и президент на местния Ботев разкри, че съществува договорка със свободния агент Валери Божинов да подсили тима. Пред „Тема Спорт” шефът заяви, че вече има съгласието на опитния голаджия, който по-рано през лятото разтрогна договора си с Левски. 33-годишният футболист направи серия от силни мачове за врачани през миналата есен, а в резултат на това в началото на годината се завърна за втори престой на „Герена”. Там обаче нещата не потръгнаха за него поради няколко контузии, а след идването на Петър Хубчев за старши треньор Божинов се оказа ненужен. Към момента острието все още се въстановява от контузия, като се очаква да присъства на днешния шампионатен двубой между Ботев Враца и Витоша Бистрица. „Валери е с отбора в момента. Очакваме го да се оправи от контузията си. След това ще се присъедини и официално”, каза Калин Каменов. „Още не сме подписвали договори, но сме се разбрали. Имаме уговорка с него първо да се възстанови физически. Принципно имаме съгласието му, така че няма драми. Кога точно ще е готов за игра, още не можем да кажем”,  допълни градоначалникът. „Търсим още играчи. Знаем, че групата ни е малка. До края на трансферния прозорец ще вземем още футболисти. Селекцията не е приключила. Чакаме и Доминик Янков от Лудогорец, но в крайна сметка решението ще бъде на техния старши треньор Стойчо Стоев”, добави Каменов.", "date": "2019.07.22", "title": "Божинов се завърна в Ботев Враца"}
{"url": "https://www.standartnews.com/sport/zaplashvan-s-pistolet-sviri-na-ludogorets-v-islandiya-397676.html", "text": "Рефер със скандална случка в съдийската биография получи наряд за срещата между Валур и Лудогорец от втория квалификационен кръг на Лига Европа. „Орлите“ гостуват в Рейкявик в четвъртък от 22:00 часа. УЕФА назначи за мача гръцкия рефер Георгиос Коминис. През месец март 2018 година той се оказа в центъра на скандал по време на мача между ПАОК и АЕК. При резултат 0:0 малко преди края собственикът на тима от Солун Иван Савидис нахлу на терена, недоволен от отсъжданията на арбитъра. Бизнесменът беше въоръжен с пистолет, а Коминис получи сериозни заплахи от спортния директор Любош Михел и прекрати мача. След този мач правата на съдията бяха спрени, но през миналия сезон бяха възстановени. 39-годишният грък никога до момента не е свирил международен мач на български отбор. Исландците обаче имат добри спомени от него. На 5 октомври 2017 година той е съдия при победата на младежкия им национален отбор с 2:0 над връстниците им от Словакия в евроквалификация.", "date": "2019.07.22", "title": "Заплашван с пистолет свири на Лудогорец в Исландия"}
