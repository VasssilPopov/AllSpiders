{"url": "http://standartnews.com/kultura/arabesk_zakriva_sezona_s_dve_premieri-372893.html", "text": "Балет „Арабеск\" закрива 50-ия си юбилеен сезон навръх Петровден. Звездите ще танцуват на 29 юни в Музикалния театър за две премиери.  \"Свободно разположени мисли\" на хореографа от Германия Аршак Галумян е спектакъл за Времето, което тече и никога не спира, но и за часовете в човешкия живот. В центъра на сценичното пространство са поставени дърво и пясъчен часовник –  вечен символ и своеобразен модел на Вселената и на човека по принципа на подобието. Абстрактната постановка дава възможност на публиката да сътвори свои собствени истории.  „Бях много щастлив да работя с толкова интелигентни и талантливи танцьори, които ме вдъхновиха\", споделя Аршак Галумян, дългогодишен   солист на Щатсбалет в Берлин. В репертоара му влизат спектакли на почти всички световни колоси на хореографското майсторство - Джон Ноймайер, Иржи Килиян, Уилям Форсайт,  Начо Дуато, Джером Робинс, Баланчин. Втората премиера на 29 юни е на юбилейния албум „50 години балет „Арабеск\" – С корени дълбоко в небето\".  Двете  събития увенчават финала на наситена година, в която трупата се опита да направи равносметка с поглед в бъдещето. Албумът не е история и хронология на трупата, макар че ги съдържа в себе си.  Тук са снимките на различни фотографи – всяка от тях е прозорец към световете, които артистите от „Арабеск\" имат  щастието да обитават. Сърцето на албума е  поетичният текст на хореографката Мила Искренова, посветен на танцуващия човек, на микрокосмоса на трупата. Заглавието „С корени дълбоко в небето\"  е аналогия със заглавието на последния спектакъл на Маргарита Арнаудова за „Арабеск\", което пък е заимствано от стиховете на поета Биньо Иванов. В програмата на гала-вечерта публиката ще види и пиеси на гост-хореографи, работили с трупата през последните години. „Три чаши\" по музика на Георги Арнаудов е постановка на Ноа Атар от Израел с Ангелина Гаврилова, Андрея Андонова, Виктория Петрова.  Творбата е вдъхновена от съвременните идеали за красота и успех и стремежа на жените  да се вместят в тях. „Бла, бла\" с музика на Джони Транк и Джус ансамбъл е с хореография на Морис Кози от САЩ. Той превръща хлапашкото безгрижие, младежката свежест, култът да бъдеш готин, cool модата и веселия непукизъм в ироничен и безжалостен инструмент за разобличаване на късмета да живееш в постпостмодерните времена. Спектакълът е в задъхано, почти шеметно темпо, цветен, пъстър и нахакан. „Двойнственост\" с музика на Астор Пиацола е на Лиз Лий от Англия по стихове на Пабло Неруда.  Езикът на творбата съчетава по изключително атрактивен начин  традициите на Изтока и Запада, танца и бойните изкуства.", "date": "2018.06.22", "title": "„Арабеск\" закрива сезона с две премиери"}
{"url": "http://standartnews.com/regionalni/kyustendil_chestva_praznika_na_chereshata_s_2metrova_torta-372878.html", "text": "За единадесета поредна година Община Кюстендил, съвместно с Института по земеделие – гр. Кюстендил организират Празника на Черешата 2018, който ще се състои на 22, 23 и 24 юни. Празничната програма ще започне на 22 юни (петък) от 20:00 часа с изпълнение на шлагерите „Пътуване\", „Цвят лилав\", „Мога\", „Вятърът спи\", „Вчерашни цветя\", „В трето лице\"...... на Ирина Флорин, съобщиха от общината. Официалното откриване на „Празник на черешата\" 2018 ще бъде на 23 юни от 11:00 часа. Както всяка година центърът на града ще се преобрази в своеобразна платформа, обединяваща търговци, занаятчии, производители на череши, любители и гости на празника, а истинската изненада за всички ще бъде двуметровата торта от череши. По традиция ще се представят перспективни сортове череши за страната и района, последвана от Конкурс за най-едра череша, най-атрактивно вешало и най-красив черешов щанд с награден фонд шест хиляди лева. Програмата за деня включва Фолклорен празник „Черешчица род родила\" от 12:00 часа и обявяване на резултатите от конкурса. Специално за посетителите на Кюстендил и всички желаещи, Община Кюстендил подготвя информационен тур от 16:00 часа, обхващащ всички културно-исторически обекти в града. Празничният концерт ще бъде от 20.00 часа на площад „Велбъжд\" с хитовите изпълнения на Нели Петкова и Цветелина Грахич. Програмата ще продължи на 24 юни (неделя) от 10:00 часа с изложба-базар на череши и черешови произведения, изложение на занаятчии и производители, арт-работилница за деца. От 10:30 часа ще се състои кулинарната надпревара „Череши в кухнята\" и демонстрации на майстори готвачи с водещ Драгомир Драганов, а от 12:00 часа стартират състезателни игри с череши и обявяване на резултатите от надпреварата.", "date": "2018.06.22", "title": "Кюстендил чества Празника на черешата с 2-метрова торта"}
{"url": "http://standartnews.com/kultura/staloun_se_zavrashta_v_nevazmozhno_byagstvo_2_hades-372868.html", "text": "Няколко години, след като се измъква от непристъпния затвор \"Гробницата\", Рей Бреслин -трикратно номинираният за \"Оскар\" и отличен със \"Златен глобус\" Силвестър Сталоун - е начело на нова просперираща компания за охрана. Спокойствието е относително, докато не изчезва човек от екипа му - майсторът по бойни изкуства Шу (Хуанг Ксяоминг).  Не след дълго се оказва, че той е заключен зад стените на високотехнологичен лабиринт на ужасите, известен като \"Хадес\", в който затворниците са принудени да се бият като зверове помежду си. Бреслин се впуска в тайна и смъртоносна спасителна мисия с помощта на стар и не по-малко опасен познат. Под една от снимките в Инстаграм, които Слай беше качил по време на снимките, пише:  „На локация сме за „Escape рlan\" в затвора Мансфийлд, където са снимали екстериорните кадри за филма „Изкуплението Шоушенк\", но никога досега не са показвали вътрешността на това място. Повярвайте ми - да излежаваш присъда тук е било кошмарен ад. Заедно сме с моя добър приятел и колега Дейв Батиста\". Сценарист е Майлс Чапман,  режисьор е Стивън С. Милър.  В ролите са още Джейми Кинг, Джеси Меткалф, Уес Чатам.", "date": "2018.06.22", "title": "Сталоун се завръща в „Невъзможно бягство 2: Хадес\""}
{"url": "http://standartnews.com/balgariya/simeon_matev_naydobroto_vreme_za_more__mezhdu_1_i_15_avgust-372898.html", "text": "-  В момента сме в период,  в който валежите не са нещо необичайно. Юни е най-дъждовният месец за голяма част от страната - така че всичко е в рамките на нормалното.  И през следващите дни ще има превалявания,  но няма да са толкова чести.  През уикенда ще настъпи чувствително понижение на температурите - няма да надвишават 26 градуса.  Възможно е отново на места да има интензивни извалявания,  но ще отминат сравнително бързо. Днес ще бъде ветровито и прохладно, а валежите постепенно ще спрат.  Утре може да очакваме и слънце, и облаци - като в източните райони ще има повече ведри часове, докато над западните и югозападните ще се случат дори кратки превалявания и прегърмявания.  По-чувствително стабилизиране ще настъпи през втората половина на следващата седмица. - Да. Току-що започналото лято ще бъде по-топло от обичайното - и изненада няма.  Това е тенденция,  която се наблюдава през последните 20 години. Тя се дължи на две неща.  Първата причина е, че самата норма, по-която сравняваме какво лято предстои, е изчислена на база от 1960 до 1990 година и вече е твърде стара и неестествено ниска.  Защото този 30-годишен период съвпада с един от най-студените в повече от 130-годишната история на метеорологичните изследвания в България.  Втората причина е, че планетата е в процес на постоянно повишаване на температурата - особено през летните месеци.  Колко по-топло ще бъде това лято,  е трудно да се каже.  Очакванията на повечето световни метеорологични централи са,  че аномалията - т.е. отклонението от нормата за нашия регион,  ще бъде повече от 2 градуса.  Предстоят горещи дни. - Трудно е да се направят точни прогнози за максималните стойности в дългосрочен план.  След всяка гореща вълна настъпва нормализиране на времето, а после идва следваща. Дължината на тези вълни обаче е различна за различните години.  През лятото на 2012-а,  например, нямаше нито един ден от юни до август, през който температурата да е под нормата. Тогава горещата вълна беше постоянна -  прекъсвана за кратко от известно нормализиране на температурите. Това беше най-топлото лято в нашата история. Сега очакваме горещините да бъдат прекъснати от няколко периода с по-нормални температури.  Говоря за дни, в които ще има кратки превалявания,  а температурите ще са между 27 и 33 градуса. Тези периоди обикновено са в края на юли - около 20-ти, както и в началото и края на август.  През останалото време очакванията ни са живакът да надхвърля 30-35 градуса, а през някои дни - да достигне и до 40  по Целзий.  С най-голям шанс да отбележат високите стойности са Русе, Плевен, Сандански – рекордите са най-често там.  Предполагам,  че и тази година тези градове ще ни „зарадват\" с два–три дни с 40-градусови жеги. - Всички забелязваме,  че зачестяват явления като интензивен дъжд,  силна гръмотевична буря и внезапно усилване на вятъра.  Заради климатичните промени се формира тенденцията те да стават част от ежедневието ни. Защото при по-висока температура в атмосферата има повече енергия, която под една или друга форма се проявява върху нас.  Необходимо е хората да са запознати с метеорологичната реалност,  в която живеят.  Затова в  сутрешния блок на Bulgaria on air не просто информираме зрителите  какво  време ни очаква, а по аналитичен начин им  представяме  климатичната обстановка в страната и света.  Спорно е обаче дали явлението в региона на Варна е било торнадо.  Обикновено подобни щети са свързани с мощни купесто-дъждовни облаци,  при които понякога се образува и торнадо. Но  много по-често има внезапно усилване на вятъра,  който може да достигне и дори да надхвърли 100 километра в час.  Между сградите се получава фуниевидно усилване на скоростта му, което се нарича шквал - доста по-характерно е за нашите ширини. Може да нанесе сериозни щети. Варна и регионът са сред онези части от страната,  които се характеризират със сравнително малко количество валежи на годишна база. Но точно в този регион е отбелязано най-голямото количество валежи за денонощие в България.  За денонощие рекордът е в порядъка на 342 литра на квадратен метър,  което се равнява на половингодишна норма валежи за София - за няколко часа във Варна е паднало количество дъжд, което се излива в София за шест месеца. Това показва, че Варна има склонност към екстремни извалявания, които водят до наводнения и щети. - Промяната на климата в последните години допринася за повече хубави дни и по-дълъг сезон. Тази година още на 15 май можеше да се отиде на плаж, защото водата достигна 20 градуса. Прогнозите са, че до средата на септември ще можем да се радваме на благоприятно време за почивка на морето - разбира се,  с леките  намигвания на септември.  Най-общо се очертават няколко периода на стабилно време. Първият дори премина  - в началото на юни, когато времето в голяма част от страната бе стабилно, без особени валежи и високи температури. Почти целият юли се проявява като месец без големи изненади. Но все пак понякога, особено в първите 10 дни, е възможно да има  заоблачаване и кратки валежи, което би смутило плажуващите, които искат само слънце. Подходящи за море са дните межди 1 и 10 август.  Тогава обикновено не вали,  а ако все пак облаците надделеят, то преваляванията са за кратко.  След 15 август зачестяват нахлуванията на студен въздух, с което лятото подсказва, че е готово да си тръгне. - Началото и краят на сезона винаги са най-благоприятни за всички, които предпочитат  топли, но не горещи дни в Гърция. Нека все пак да отбележим нещо важно - сред хората витае заблуда,  че през юли по гръцкото крайбрежие е невероятно горещо. Това не е така, защото всяко място, разположено до голям воден басейн,  се радва на бриз,  който не позволява на температурите да надшиват 30 – 33 градуса. - Времето винаги е било тема,  която касае пряко живота на хората. Затова най-логичното нещо е да им дадем възможност да се запознаят отблизо с нея и да бъдат информирани.  Много от явленията остават незабелязани, просто защото хората понякога не разбират за тях.  Една от целите ми е да покажа на зрителите, че има много интересни неща.  В „България сутрин\" се опитваме да създадем метеорологична култура и грамотност в зрителите. Старая се да го представям и на разбираем език, за да може да достигне до всеки.", "date": "2018.06.22", "title": "Симеон Матев: Най-доброто време за море – между 1 и 15 август"}
{"url": "http://standartnews.com/kultura/8640_knigi_sa_otpechatani_prez_2017a-372873.html", "text": "През 2017 г. са издадени 8 640 книги с тираж 4 974 355 и 1 428 брошури с тираж 1 735 424. Това показват данните на Националния статистически институт (НСИ), който ежегодно публикува данни за издадените книги и брошури, продължаващите издания (вестници, списания, бюлетини и периодични сборници), както и за електронните публикации. От статистиката посочват като източник на информацията Националната библиотека \"Св. Св. Кирил и Методий\", като основните показатели са в съответствие с методологическите изисквания на ЮНЕСКО. С уникалния идентификационен код ISBN (Международен стандартен номер на книгата) през 2017 г. са регистрирани 7 948 книги и 1 315 брошури. Това са 92.0% от всички издания, с което се предоставя възможност за търговско използване в страната и чужбина. В сравнение с предходната година през 2017 г. броят на издадените книги и брошури се увеличава с 1 538 (18.0%), а средният тираж нараства от 528 през 2016 г. на 666 през 2017 г., или с 26.1%.", "date": "2018.06.22", "title": "8640 книги са отпечатани през 2017-а"}
{"url": "http://standartnews.com/svyat/stoltenberg_ochakva_pokana_za_makedoniya_v_nato-372895.html", "text": "Генералният секретар на НАТО Йенс Столтенберг очаква Македония да получи покана за членство в Алианса на следващата среща на върха на организацията, предава македонското електронно издание Радио „Свободна Европа\". „Това, което може да се очаква на следващата среща на върха на НАТО е покана за бившата югорепублика да започне присъединителни преговори за членство в Алианса, а след това, когато договорът между Скопие и Атина бъде финализиран с референдум, ще можем да поканим страната да бъде пълноправна членка на НАТО\", заяви Столтенберг пред „Свободна Европа\". Генералният секретар заяви, че е оптимист по отношение на Македония и се надява и очаква на срещата на върха да бъде взето такова решение. „Разбира се, надявам се, че на референдумът мнозинството ще се изкаже в подкрепа на договора, защото това е исторически шанс за влизане в НАТО и гражданите на БЮРМ трябва да го използват, да кажат „да\" и страната да стане членка на Алианса\", обясни Столтенберг.", "date": "2018.06.22", "title": "Столтенберг очаква покана за Македония в НАТО"}
{"url": "http://standartnews.com/svyat/evrochinovnik_ni_hvali_predsedatelstvoto_za_rabotata_za_komandirovanite_rabotnitsi-372886.html", "text": "Председателят на Група \"Работници\" на Европейския икономически и социален комитет /ЕИСК/ Габриеле Бишоф заяви, че българското председателство на Съвета на ЕС е отключило две много важни врати и е успяло да разблокира две важни инициативи - за командироването на работниците, както и тази за европейската перспектива на Западните Балкани. Бишоф даде пресконференция в резиденция \"Бояна\" по темата. По думите й постигнатото по директивата за командироването е голям успех, важен за синдикатите, които вече 10 години работят по темата. Бишоф подчерта, че във време, когато популизмът набира сила в Европа, е повече от необходимо отключването на тези важни теми, защото само така европейските граждани ще имат сигурност, че Европа защитава техните социални права. В отговор на въпрос какво е мнението на ЕИСК за изваждането на пакета \"Мобилност\" от директивата за командироването, Бишоф каза, че група \"Работници\" на ЕИСК е разочарована, че транспортните работници са извадени от този правен инструмент, защото трябва да се осигури равно заплащане за равен труд. Тя смята, че изваждането на транспортните работници има отношение не само към неспазването на принципа за равно заплащане, но и към сигурността на транспорта и на пътните превози. Трябва да се намери едно по-справедливо решение, за да не се озоваваме с първа, втора и трета категория работници в ЕС, допълни Бишоф. Президентът на КНСБ Пламен Димитров припомни, че синдикатите в България са част от националния консенсус, че се използват някои непазарни подходи и елементи на нелоялна конкуренция, когато става дума за условията, които се поставят за българските, румънските и полските превозвачи, когато извършват транспортна дейност в страни от Западна Европа. Той допълни, че не смята, че нашите шофьори ще бъдат ощетени, ако на всеки три седмици непременно не се връщат в родното си място, защото по думите му, понякога родното място не предполага по-добри условия за почивка от условията в някои западноевропейски страни. Трябва да накараме работодателят да плати съответния престой в най-близката държава, в която те искат да почиват, за да бъде гарантирано възстановяването на работниците, допълни Пламен Димитров. Той припомни и еднаквата позиция на българските синдикати с групата на работниците в ЕИСК , че междудневната почивка трябва да е поне 11 часа , а не девет, както е записано в пакета \"Мобилност\". Различия с българските превозвачи имаме по темата за заплащането, каза Димитров и припомни, че синдикатите настояват, когато българският работник работи повече от половината от курса в съответната държава, то той трябва да получава поне минималното възнаграждение в тази държава. Става дума за 120 000 български шофьори, които се почувстваха застрашени от начина, по който беше формулирано предложението по пакета за мобилност, каза Димитров. Според него не трябва да се забравя, че има редица западноевропейски фирми, които регистрират свои превозвачи в Източна Европа и от тяхно име извършват дъмпингови превози в собствените си държави. Бишоф отбеляза, че група \"Работници\" е притеснена от размиването, което се е получило по предложенията за директива за съвместяване на личния и професионалния живот, както и тази за прозрачни условия на труд. С първата се предлага допълнителен четиримесечен отпуск за отглеждане на дете, който да бъде и за майката, и за бащата. По думите й един от най-критичните пунктове на обсъжданията е свързан с невъзможността бащата да прехвърля на друг този отпуск, ако не го ползва. Идеята на предложенията е да се насърчат двамата родители да поемат отговорност за отглеждането на децата, но е установено, че няма достатъчно стимули те да излизат в такъв отпуск. Затова трябва да се повиши равнището на заплащането на двамата родители, за да е икономически по-привлекателно, а не семейството да се оказва в сериозен финансов риск, допълни Габриле Бишоф.", "date": "2018.06.22", "title": "Еврочиновник ни хвали председателството за работата за командированите работници"}
{"url": "http://standartnews.com/balgariya/mazh_zagina_v_katastrofa_na_hemus_-372900.html", "text": "Мъж e загинал при катастрофа на автомагистрала „Хемус\" днес след обяд. Това съобщиха от ОДМВР - Варна. Около 16.00 часа днес на автомагистрала „Хемус\" в района на Девня е възникнало пътнотранспортно произшествие, при което е загинал 41-годишен мъж от Русе, управлявал лек автомобил „Фолксваген\". Изясняват се причините и обстоятелствата, довели до произшествието. На място се извършват процесуално-следствени действия.", "date": "2018.06.22", "title": "Мъж загина в катастрофа на \"Хемус\""}
{"url": "http://standartnews.com/svyat/holandiya_glasuva_za_pregovori_mezhdu_es_i_makedoniya-372889.html", "text": "Холандският парламент гласува \"против\" влизането на Албания в ЕС, но \"за\" членството на Македония, съобщават холандски медии. Парламентът на Холандия гласува против започването на преговори за присъединяване на Албания към ЕС. Според повечето холандски депутати, резултатите, постигнати в Албания не са достатъчни за тази крачка. Депутатите поискаха от правителството да не гласува в полза на предложението на Европейската комисия за започване на преговори с Албания, казвайки, че страната не е извършила препоръките, дадени от Брюксел, като намаляването на корупцията и престъпленията като цяло. „Албания не е изпълнила петте си приоритета, които бяха заложени в доклада по напредъка, там няма данни за законови реформи, борба против корупцията и престъпността. Основавайки се на това, ние не можем да започнем процес по преговори. Холандското правителство не трябва да гласува за започване на преговорите\", пише в изявление на холандския парламент.", "date": "2018.06.22", "title": "Холандия гласува \"за\" преговори между ЕС и Македония"}
{"url": "http://standartnews.com/sport/karamarinov_otkri_noviya_stadion_v_minsk-372888.html", "text": "Президентът на АБАФ и БФЛА и първи вице на Европейската атлетика Добромир Карамаринов откри реконструирания атлетически стадион \"Динамо\" в Минск, заедно с президента на Беларус Александър Лукашенко и Вадим Девятоски, шеф на атлетическата федерация на Беларус. Гости на церемонията бяха още президентите на ИААФ и ЕАА Себастиан Коу и Свен Арне Хансен. \"Горд съм, че участвах в церемонията по откриването на изцяло обновения стадион \"Динамо\", който точно след година ще приеме вторите Европейски игри, коментира от Минск Карамаринов. Днес на стадион \"Динамо\" ще се проведе и международната атлетическа среща между отборите на Балканите (с 4 български атлети в него), Беларус, Балтийските републики и Украина.", "date": "2018.06.22", "title": "Карамаринов откри новия стадион в Минск"}
{"url": "http://standartnews.com/balgariya/tema_trakiysko_svetilishte_na_zmiyskiya_ostrov-372890.html", "text": "Голямо тракийско светилище откриха археолозите на НИМ на тайнствения остров Свети Тома край Созопол. Невероятната находка дойде в последния ден от експедицията, ръководена от проф. Иван Христов, заместник-директор на националния музей. На западния бряг на острова екипът му попадна на две ритуални ями от Късножелязната епоха, но техният брой изглежда е много голям. В тях траките са извършвали тайнствени ритуали с огън и поднасяне на дарове. Фрагменти от гръцки амфори подсказват датировка след V в. пр. Хр., каза за „Стандарт\" проф. Христов. Интересът му към потъналото в загадки парче земя е обясним. Св. Тома е петият български остров в Черно море. Разположен е северно от устието на река Ропотамо в акваторията на Аркутинския залив. Площта му е едва 12 декара, а максималната надморска височина - 13 м. Теренът се разделя условно на две части. Източната е предимно скалиста, докато западната е обрасла с ниска храстовидна растителност от средиземноморски тип - храстовиден жасмин, обикновена ефедра и кактуси. Именно западната част привлича археолозите със сравнително дълбокия си хумусен и културен пласт. Разкриването му повдига завесата за живота на ранните траки по морските носове и полуострови в Западния Понт. В най-ниското ниво на склона, приблизително равно и на морското,  експедицията на НИМ откри десетки фрагменти от керамични съдове, правени на ръка. Те са характерни за ранножелязната епоха и могат да се сравнят с подобни предмети, открити на нос Акра при Черноморец и вътрешността на Несебър. Разкритията оформят хипотезата, че на остров св. Тома е било разположено голямо крайпътно морско светилище. Достъпът до него се е осъществявал по тесен провлак, бавно залят от водите на Черно море през Средните векове. От огромно значение за мястото е бил фактът, че в непосредствена близост на сушата западно от острова е преминавало трасето на древния път от Созопол за Константинопол. Мястото е било смятано да свещено от времето на ранните траки до късното средновековие. Както и на други места в България светилищата са строени на едно и също място - едно върху друго. Първото официално „откриване\" на старини на о. Свети Тома е направено в далечната 1955 г., от архитект Дунка Герганова. При своето посещение на острова тя забелязва основите на малка църква и допълнителни сгради около нея. Според Герганова на остров Свети Тома е имало останки от еднокорабна, едноапсидна църква. Зидовете били изградени от местен камък. Още тогава били запазени само на 20 см височина. Oт северната страна на църквата Герганова вижда основите на сграда с три малки помещения. При повторното си посещение на острова през 1961 г. обаче тя не открива и следа от църквата и сградата. Всичко според нея е разчистено, а с материалите е изградена къщата на рибарите, които били разпънали талян в близката акватория. 45 години по-късно архитектката публикува окомерна скица,  направена по спомен. Но църквата съществува. В архива на видния археолог Карел Шкорпил и Военно-географската служба на армията са запазени фотографски изображения на острова. Направени са при облитането на страната  през 1918 г. и 1965 г., разказва проф. Иван Христов. При фотокопията се забелязват както рибарската хижа, изградена в югозападния край на острова, така и основите на голямо правоъгълно съоръжение, заемащо около 400 кв. м в средата и западната половина на остров Св. Тома. Това потвърждава хипотезата на Герганова. Проф.  Христов отива за първи път на острова през декември 2017 г. Тогава той успява да локализира църквата и част от зидовете, заснети през 1965 г. Най-голямата изненада на археолога му поднася  наблюдението на западната страната на носа. Тук ясно се забелязва, че брегът е скосен от морските вълни, но към сушата в западна посока продължава скален риф на дълбочина до 1,4 м.  В профила на оголения от свлачище западен бряг ясно се откроява културен пласт с дълбочина от повърхността до 1,50 м. Събраните фрагменти от керамични съдове, обхващат два исторически периода: Ранножелязната епоха и Късната Античност. Близо месец – от 25 май до 20 юни тази година, експедицията на НИМ проучваше структури на сушата, при строгите правила, въведени от Министерство на околната среда и водите. Пипахме като хирурзи, казва проф. Христов. Задачата на разкопките е била да се датират основните периоди в обитаването на острова и да се документират забележимите структури на терена. В геодезичното заснемане на острова и картографирането на обектите на сушата участват геодезисти от фирма Карпроект. Археолозите намират стотици керамични фрагменти на различни места в западния сектор на обекта. Откриват, че основите на средновековната църква са фундирани върху скала и пласт от ранножелязната епоха. Керамиката от нея включва десетки фрагменти от съдове изработени на ръка. Всички те са части от дебелите стени на съдове с неравна повърхност от недобре пречистена глина.  Открити са два фрагмента с езическа дръжка, които хипотетично могат да бъдат датирани към втора фаза на ранножелязната епоха (IX-VIII в. пр. Хр.). В този пласт не бе намерена  керамика, работена на грънчарско колело, нито фрагменти, които могат да бъдат отнесени хронологически за по-късни епохи, обяснява проф. Христов. Откритото от екипа му антично селище – светилище е разположено върху сравнително равна тераса на западния край на острова. Забелязват се основите на няколко сгради, които археолозите тепърва ще проучват. Там са намерени и монети от края на IV и началото на V век. Пластът в западния край на острова е характерен с откриването на множество фрагменти от стени и дръжки на късноантични амфори (VI-VII век). В основите на средновековната църква като строителен материал са вложени фрагменти от мраморна колона и мраморни подови плочи. Това е сигурна индикация, че на острова има и по-ранна църква-вероятно раннохристиянска базилика, която тепърва ще бъде търсена, обобщава проф. Христов. Средновековен манастир или скит откриха археолозите от НИМ на върха на остров Свети Тома. Площта му е  300 кв.м. Основен структуропределящ елемент в него е малка църква (параклис), запазена в североизточния край на комплекса. Храмът е широк 4, 65 м и дълъг  9,35 м. Зидовете са изградени от обработени камъни, споени с хоросан, запазени са на височина около  0,50 м. Храмът е еднокорабен, едноабсиден, без допълнителни помещения. Покривът му е бил двускатен. Входът на църквата е почти в средата на западната стена с широчина 1 м, оформен от страници от бигорни блокчета. При разкопките в района на апсидата е открито голямо количество фрагментирани стъклени съдове - осветителни тела, керамични фрагменти, бронзови закопчалки за книги, бронзова висулка от висящ полилей. Само по тях може да се датира църквата. Материалът е от края на XII –XV век. Църквата е оградена от изток и север с дебел до 0, 90 м ограден зид. Дворното пространство на изток е с широчина 5, 5 м. На север то е едва 2, 25 м. Преграждането оформя малко правоъгълно помещение с вътрешни размери 2,15/1, 55 м. То е било покрито с покрив. Под рухналите керемиди археолозите открити материали от XIV век. От юг и запад на равни тераси са разположени предполагаеми жилищни помещения, чиито външни стени допълнително ограждат манастира. Християнският храм на остров Св. Тома се вписва в категорията на извънградските манастири и самостоятелни църкви разположени по морските носове, неукрепените полуострови и удобните за акостиране заливи. Темата за извънградските църкви, параклиси и манастири е актуална за Средните векове, обяснява проф. Иван Христов и дава примери с църквата „Св. Парашкева\" в района на Маслен нос, параклиса на морския бряг при кв. Сарафово на гр. Бургас,  манастирът Св. Йоан на едноименния остров, базиликата на остров Св. Кирик и Юлита и др. Картираният комплекс на остров Свети Тома отговаря най-точно  на термина манастир или скит. Скитът е християнска монашеска обител. Обикновено е уединено отшелническо жилище, самостоятелно или обособено в рамките на манастир. Може да се състои и от група от отшелнически жилища или дори общежителна обител с множество монаси, подчинена на определен манастир. Монасите, живеещи в скита, приемат допълнителни обети - за строг пост, усилени молитви, затворничество, мълчание и др. Скитът обикновено е затворен за посещения на външни лица. Учените още не могат да кажат дали скитът на остров Свети Тома е бил подчинен на големия манастир на остров Св. Иван край Созопол. Липсват данни за о. Свети Тома в запазените писмени данни - т.нар. Patmiacus codex 77. Кодексът, се съхранява в библиотеката на манастира „Св. Йоан Богослов\" на о. Патмос и съдържа императорски грамоти и патриаршески писма. Твърде вероятно е светата обител на о. Свети Тома да е разрушена от казашките нашествия по западното черноморско крайбрежие в края на 16 и началото на 17 век, предполага проф. Иван Христов. И припомня, че манастирът „Св. Йоан Кръстител\" в Созопол е разрушен до основи от османската флота през 1629 г., защото е предлагал убежище на казашки отряди, които през 1623 и през следващите години са нанесли поражения на някои османски военни части. В резултат монасите се разпръскват в различни манастири. Потънал кораб с бронзови оръдия ще търсят археолозите от НИМ във водите около тайнствения остров Свети Тома. Подводната експедиция под ръководството на проф. Иван Христов започва до броени седмици. Тя е вторият етап от проучванията на НИМ след наземните разкопки на Змийския остров. В изследванията под вода ще се включат инж. Кирил Велковски и специалисти от Центъра за подводна археология – Созопол. Учените вече имат данни, че плавателният съд от късното средновековие се намира в акваторията на Св. Тома. Дори във фонда на НИМ се съхранява едно оръдие от този кораб. В миналото Свети Тома е бил полуостров. Доказва го ясно очертаващият се широк риф, който свързва днешния малък черноморски остров с материка. По средата между сушата и острова водата е дълбока едва 2 м. С общото покачване на нивото на Черно море в периода VІІ–ХІІІ век големият провлак, свързваш Св. Тома с материка, е залят. Всички останали под водата структури от V–VІІ век в крайбрежната зона са на дълбочина от 0,50 до 1,40 м. По-ранните градежи от Елинистическата и Класическата епоха можем да търсим на по-голяма дълбочина до 6-8 м, казва проф. Христов. По думите му тези предварителни  изчисления са индикация за коренно различна брегова ивица в древността, както и за сравнително по-голяма сухоземна територия на обектите от късната античност, включително Змийския остров. Тайнственият остров има и трето име – Света Троица. За това свидетелства гръцкият краевед К. Папайоанидис. Християнските наименования се свързват със съществуващите на мястото едноименни храмове, докато името Змийски е ново и представлява елемент от провежданата в периода 1944–1989 г. атеистична политика.  Големият археолог Карел Шкорпил потвърждава в своя архив името Света Троица като пише и за съществуването на манастир Св. Тодор, който по-късно получил и наименованието „Бозук манастир\" -  „разрушен манастир\". В района на Созопол има още един нелокализиран манастир  наречен „Св. Богородица Калеос\", обяснява проф. Иван Христов. Светата обител е спомената в копие на хрисовул на император Йоан (V) Палеолог от 1363 г. Била разположена на остров близо до Созопол, но не и на остров Св. Йоан. Къде се намират днес останките на този манастир и дали имат нещо общо с острова Св. Тома остава загадка, която проф. Христов се надява да разгадае.", "date": "2018.06.22", "title": "ТЕМА: Тракийско светилище на Змийския остров"}
{"url": "http://standartnews.com/svyat/es_pak_napravi_reverans_na_gartsiya_za_dalga-372879.html", "text": "Кредиторите на Атина се споразумяха в петък за условията за излизане на Гърция от програмите за помощ, по които тя работи и получава кредити вече осем години. Споразумението включва и мерки за облекчаване на дълга, съобщи АФП като се позова на свои източници. \"Имаме сделка за Гърция\", каза европейски източник малко след полунощ след повече от шестчасова среща в Люксембург между министрите на финансите на страните от еврозоната. Два други източника по-късно потвърдиха пред АФП, че има споразумение, което ще позволи на Атина да излезе, както се очакваше, от опеката на кредиторите си на 20 август и отново да се финансира сама на пазарите след няколко години дълбока рецесия. Разговорите бяха удължени, тъй като Германия оказа последна съпротива срещу облекчаването на гръцкия дълг, който остава на най-високото ниво в ЕС (180% от нейния БВП). Според европейски източници министрите на еврозоната най-накрая са се съгласили и да удължат с десет години срока за връщане на голяма част от този дълг. Това се смята за необходимото окончателно облекчение, за да се гарантира доверието в Гърция на финансовите пазари. Споразумението от петък включва и изплащането на последния транш от помощта, който е около 15 милиарда евро, според същия източник. След излизането си от програмата Атина ще бъде под наблюдението на европейските структури, по правила много по-строги от тези, въведени в миналото за Португалия, Кипър или Ирландия.", "date": "2018.06.22", "title": "ЕС пак направи реверанс на Гърция за дълга"}
{"url": "http://standartnews.com/balgariya/ginekolog_specheli_titlata_ironman-372902.html", "text": "Известният пловдивски акушер-гинеколог д-р Борислав Иванов от верига болници „Медлайн-Централ Хоспитал\" спечели престижния триатлон Ironman. Това е една от най-трудните еднодневни спортни надпревари и сред осемте най-изтощителни  състезания в света. Дублира олимпийската дисциплина триатлон и включва плуване 2 километра в открити води, колоездене 91 километра и бягане 21 километра. Трите дисциплини се провеждат една след друга и според регламента трябва да бъдат преодолени в един ден за не повече от 8 часа. Всеки участник, който успее да финишира в рамките на определеното време, получава титлата „Железен човек\" - Ironman. Тази година състезанието се проведе в Пескара, Италия, а в надпреварата се включиха над 1000 суператлети от цял свят.  Състезанието  протекло според неговите очаквания, макар че не минало без сътресения. „Случи се нещо неочаквано и странно - загубих протеиновите барове и геловете, които ми бяха нужни за надпреварата по трасето с велосипеда. Получих и огромни болки на двата крака в последните 10 км от тичането. обобщава той впечатленията си. Идеята за участие в триатлона дава неговият близък приятел Николай Пенев, избран за адвокат на 2017 г. в България. „Споделихме лудостта да тръгнем по пътя на това предизвикателство и след това изпитахме огромната радост от завършването му.  Заедно с нас финишира и пилотът Енчо Дойков\", разказва лекарят. Гинекологът се готви около месец и половина - тренира всеки ден в продължение на много часове.  Категоричен е, че без подкрепата на скъпи за него хора - семейството, мениджъра на верига болници „Медлайн-Централ Хоспитал\" доц. д-р Невен Енчев, неговия колега - известния уролог д-р Димитър Матеев, от Николай Касабов, помощник-треньор на националния отбор по волейбол за жени, никога нямало да успее. Затова им е безкрайно благодарен. За състезанието казва, че поражда феноменална, експлозивна атмосфера, инжектирана с огромна доза адреналин.  Една колоритна смес от емоции, в която се редуват план на действие, механизми да забравиш болката, разпределяне на силите, създаване на бъдещи спомени, които ще бъдат разказвани на следващите поколения, надхвърляне на собствените способности. Участва баща със сина си инвалид, който финишира бутайки го с ръцете си в количка. Организацията на домакините е перфектна – взети са всички мерки за сигурност и безопасност – над главите на участниците постоянно летят хеликоптери, следват ги линейки, полицейски коли. Д-р Иванов е роден в Битоля, Македония, дипломира се в Медицинския университет в Пловдив, където защитава специалност по акушерство и гинекология, а  след това и докторската си дисертация на тема „Фетална медицина\".  Избира да работи в болница \"Медлайн\", защото с доц. д-р Невен Енчев и екипа имат сходни виждания за живота, медицината и здравеопазването.", "date": "2018.06.22", "title": "Гинеколог спечели титлата Ironman"}
{"url": "http://standartnews.com/mneniya/zhenite_ne_tryabva_da_se_opitvat_da_badat_mazhe-372899.html", "text": "-Днес се разхождах по улица „Витошка\" и едно момиче ме спря и ми каза: Вие сте Лариса Ренар, нали? Това за мен е още едно доказателство, че за  българските жени знанията, които аз давам, са много важни. Струва ми се, че имаме много сходни възгледи за света, за живота и традициите. На българките, както вероятно и всички жени по света, им се иска да бъдат щастливи, да обичат и да бъдат обичани, да имат баланс в живота си. Затова и организираме тези мастер класове, по време на които жените могат да получат знания, да се опознаем и да обменим познания за начина, по който възприемаме света. -Тя трябва да има хармония със самата себе си и да приема факта, че сме жени и не трябва да се опитваме да бъдем мъже. Само когато осъзнаем женската си природа, осъзнаем, че сме различни, че имаме различни подходи както в живота, така и в деловите си отношения,  че не трябва да се конкурираме с мъжете като мъже, а трябва да си останем жени, тогава всичко се получава и започва да се нарежда. Защото жените имат преимущества, които са много търсени в съвременния свят – креативност, емоционален интелект, умението да си партнират, способността да правят няколко неща наведнъж, подкрепата, която оказват на другите и вдъхновението, което им дават да разкрият потенциала си. -В началото, преди един век, феминизмът е нещо много правилно, защото е борба за правата на жените – право на гласуване, на образование, на собствени финанси, да запазват децата си след евентуален развод. Благодарение на феминизма в света станаха възможни много положителни промени. Моят любим икономист Дарон Аджемоглу  в книгата си „Защо нациите се провалят\" казва, че всички достижения в съвременния свят – активното развитие на технологиите, продължителността на живота, образованието за всички, по-високият стандарт на живот, отсъствието на световни войни, са станали възможни, защото преди сто години жените са получили право на глас и така са променили съдържанието на политиката, на управлението и т.н. Първоначално феминизмът не е борба срещу мъжете. В един момент става подмяна и сега се връщаме към разбирането, че можем да бъдем и свободни, и успешни, и образавани и сами да възпитаваме децата си, но в партньорство с мъжете. -Това е напълно възможно. Много ми хареса историята на една наша ученичка. Тя ми сподели, че след като прочела моите книги, си създала традиция – от понеделник до петък и тя, и съпругът й работят усилено и се събират вечер, за да се видят както помежду си, така и с децата си; в събота всеки поотделно прави нещо, а бавачката се занимава с децата; неделният ден е денят за семейството. Лично аз съм израсла с родители, които бяха много заети с работа, предполагам, че това често се случва и в България. Но на мен ми стигаше и любовта, и вниманието. Ако майка ми си стоеше през цялото време вкъщи, мисля, че това щеше да ограничава свободата ми. Най-важното е, че когато майката не се развива със собственото си развитие, тогава у децата не се възпитава чувството за отговорност и те не порастват. Това е много важно, защото понякога ми се струва, че трябва да полагаме колосални усилия. Днес, особено с развитието на модерните технологии, можем да работим само по четири часа и то от вкъщи. Това обаче нито е интересно, нито дава възможност за творчески обмен. По принцип в отношенията между мъжа и жената е достатъчно, когато тя му отделя по един час внимание сутрин и два часа вечер. За децата е нужен един час концентрирано внимание, а не майката да гледа сериал или пък да е в интернет. -Мисля, че и двете половини са прекрасни. При жената изпъкват съзиданието, творчеството, интуитивното мислене, а при мъжа – логиката, устойчивостта и стабилността. В света винаги има взаимодействие и не можем да съществуваме един без друг. Без мъжете или без жените светът няма да е същият. -Времената, когато семейството се крепеше единствено върху стремежа за оцеляване и върху задълженията в името на тази цел, си отидоха. Днес отношенията в семейството се градят въз основа на други ценности. В тези отнощения трябва да се влагат много усилия – трябва да знаеш как да ги градиш. Това, което аз виждам например от моите деца, които са на 27 и на 20 години, е, че са готови да работят върху отношенията си. Струва ми се, че моето поколение се оказа в един преходен период, когато не можеше да се живее по стария начин, но не знаехме какъв е новият. Много ме вдъхновяват моите ученички и читателки, които са на 25-26 години и които гледат по различен начин на живота, след като са прочели книгите ми. Те по друг начин създават семейства, които са много успешни. -Това, което виждам и което много ми харесва, е, че съумяват да пазят традициите. Това е много хубаво в нашия динамичен и забързан свят, в който българките показват привързаността си към изконните ценности. Харесва ми тяхната страст към живота и желанието им да правят нещата красиви. Нашата ученичка Елена Христова е въплъщение на българската жена, тъй като събира българските традиции в съвременни облекла. В нея виждам събрани креативността, което е състоянието на любовница, умението да пази традициите, което отговаря на състоянието на домакинята, умението да преследва целите си (кралица). -Пожелавам им да черпят от българската култура, която обединява много неща, да се върнат към мъдростта на по-възрастните жени, запазвайки знанията на миналите поколения.", "date": "2018.06.22", "title": "Жените не трябва да се опитват да бъдат мъже"}
{"url": "http://standartnews.com/biznes/porozhanov_prsr_e_populyarna_myarka_za_podpomagane_na_mladite_fermeri-372904.html", "text": "Програмата за развитие на селските райони /ПРСР/ е една от най-популярните мерки за подпомагане на младите фермери. През настоящия програмен период /2014 - 2020/ мярка 6.1, а именно стартова помощ за младите земеделски стопани, има за цел да увеличи техния дял, което е необходимо както за устойчивото развитие, така и за структурната реформа в отрасъла. Това посочи министърът на земеделието, храните и водите Румен Порожанов в отговор на въпрос от депутатите от БСП Светла Бъчварова и Николай Пенев относно мерки за подкрепа на младите фермери чрез програми на национално ниво и чрез Общата селскостопанска политика. Порожанов уточни, че до момента по мярката са проведени два приема, първият от които през 2015 г. с общ бюджет - 35 млн. евро. Общо постъпилите заявления за подпомагане в рамките на този прием са били 2 664, от тях одобрени са 1400. Това потвърждава и вашето твърдение, че парите не са достатъчни, коментира Порожанов. Приемът, приключил преди няколко дни, е с бюджет от 22 млн. евро, остатъчен бюджет по мярката с 1800 проектни предложения с размер на заявената финансова помощ от 45 млн. евро, което е два пъти повече от първия прием. Специално внимание е отделено и с помощта за повишаване на квалификацията по други мерки от ПРСР. Младите фермери получават подкрепа и с подмярка 4.1 за инвестиции в земеделските стопанства, с което те могат да разширят фермите си, посочи Порожанов. Подпомагането по мярката насърчава приемствеността на поколенията, сътрудничеството между отделните стопани, чрез подпомагане на групи и сдружения за предлагане на пазара и съхранение на продукцията. С регламент от 2017 г. на ЕС се дава възможност за увеличаване на ставката по СЕПП /за единно плащане на площ/ за младите стопани от 25 на сто до 50 на сто, припомни още министърът. С изменението на закона младите фермери сега получават за първите 30 ха за подпомагане по СЕПП 50 на сто от размера на плащанията по тази схема, обясни той. В преговорите за новата ОСП, които текат сега, МЗХГ ще настоява за подпомагане на младите земеделски стопани, защото застаряването на работещите в този бранш е огромен проблем в световен мащаб. Дигитализацията и цифровото земеделие също създават предпоставки за навлизането на по-млади в този бизнес, така че \"по - голямата тема ще бъде какво да заложим като национален инструментариум допълнително, предвид на това, че парите никога няма да стигат, още повече с намалението на новия бюджет за земеделие с 15 процента\", посочи Порожанов.", "date": "2018.06.22", "title": "Порожанов: ПРСР е популярна мярка за подпомагане на младите фермери"}
{"url": "http://standartnews.com/biznes/porozhanov_ochakva_oshte_ognishta_na_ptichi_grip-372876.html", "text": "Над 1 млн. яйца ще бъдат изтеглени заради огнищата на птичи грип у нас. Това се налага, за да не се разпространява болестта, която обаче не е опасна за здравето на хората, обясни в ефира на БНТ земеделският министър Румен Порожанов. По думите му, птичият грип вече втора година е проблем за българските птицевъди. Властите очакват да се появят още нови огнища, така че трябва да се предприемат сериозни мерки срещу заразата. В момента сме в интензивен процес на вземане на проби, допълни министърът. Той коментира и опасността с епидемията по свинете, която вече застрашава и границите на България. \"Африканската чума наближава към България и вече е на около 150-160 км, ще трябва да предприемем превантивни мерки и адекватни решения срещу заболяването. Самите собственици на свинеферми и стопанства вече предприемат допълнителни мерки, заяви той. - Единият източник на болестта са храни като пресни колбаси, които могат да бъдат пренесени от туристи, идващи от заразени райони. Дивата свиня също е разпространител на африканска чума\", допълни Порожанов.", "date": "2018.06.22", "title": "Порожанов очаква още огнища на птичи грип"}
{"url": "http://standartnews.com/biznes/turizmat_protestira_sreshtu_zakonovite_promeni_na_angelkova-372905.html", "text": "Декларация Долуизброените представители на туристическия бизнес, туристически организации и академичните среди изразяваме категоричното си несъгласие срещу следните входирани от Министъра на туризма предложения за промени в Закона за туризма, който е във фаза на обществено обсъждане: Националните курорти да бъдат изключени от обхвата на Закона за защита от шума в околната среда, имайки предвид, че той е насочен предимно и приоритетно към тях (параграф 100 от ЗИД на ЗТ). Преместване на контрола върху туристическите дейности от Комисия за защита на потребителите към Министерство на туризма (параграфи 62 и 63 от ЗИД на ЗТ). Убедени сме, че гореспоменатите промени няма да подобрят туристическия продукт в България и ще поставят под въпрос удовлетвореността на туристите от предлаганите туристически услуги . Искаме да подчертаем , че сигналите на тел. 112 за шум нарушаващ обществения ред през летния период за 2016г са 137 764 бр. а през 2017г са 137 269 бр. Остро протестираме срещу начина на внасяне на гореспоменатите промени – без подробно и надлежно обсъждане от сдруженията, представляващи националните курорти и бранша. Асоциация на Българските Туроператори и Туристически Агенти Българска Асоциация на Собствениците в Туризма Национално движение на малкия и средния бизнес в туризма Национална Асоциация по СПА и уелнес туризъм Българска Асоциация на Експертите в Туризма Национална Асоциация Българско Черноморие Съюз на Хотелиерите- Община Несебър Съюз на хотелиерите- Златни пясъци Хенинг Крипендорф (Национална асоциация по СПА и уелнес туризъм) Румен Драганов (Институт за оценки и анализи в туризма) Димитър Хаджиниколов (преподавател в СУ) Иво Маринов (директор „Туризъм\" в Столична община) Стела Балтова (бивш Министър на туризма) Дияна Колчева (Съюз на хотелиерите – община Несебър) Димитър Попов (АБТТА) Донка Соколова (БАТА) Марияна Асенова (преподавател в СУ) Деница Колева (Българска туристическа камара) Георги Щерев (Съюз на хотелиерите – Златни пясъци) Славейко Стайков (Рила Спорт) Михаил Попов (Съюз на собствениците – Слънчев бряг) Димитър Канариев (Национална асоциация „Българско черноморие\") Веселин Банковски (Национално движение на малкия и средния бизнес в туризма) Димчо Тодоров (Национално движение на малкия и средния бизнес в туризма) Владимир Кисьов (Българска туристическа камара) Петър Желев (БАСТ)", "date": "2018.06.22", "title": "Туризмът протестира срещу законовите промени на Ангелкова"}
{"url": "http://standartnews.com/balgariya/liderkata_na_bsp__vrama_hvanata_piyana_zad_volana-372901.html", "text": "Лидерката на БСП-Враца е хваната да кара пияна тази нощ. Цветелина Дамяновска е шофирала \"Шевролет\", когато е била спряна за проверка от пътните полицаи в 2.20 рано сутринта, съобщи пресцентърът на МВР-Враца. 41-годишната председателка на общинската организация на БСП е отказала да даде проба за алкохол, съобщи врачанската полиция. Не се е съгласила да бъде проверена за алкохол и с дрегер. Съставен й е акт за извършено нарушение. Местната червена активистка отрича да е карала пияна. \"Ако бях пила, нямаше да си намеря място в околията. Аз по принцип не пия\", коментира Дамяновска пред местния сайт BulNews.bg. \"Вчера млад полицай, с назначение от няколко дни, ме спря за проверка. Нито ми взеха проба за алкохол с дрегер, нито кръвна проба. Всичко това беше заяждане заради вота на недоверие срещу управляващото мнозинство\", е версията на местната активистка от БСП. Според Закона за движение по пътищата при отказ да бъдат изпробвани за употреба на алкохол водачите се наказват с глоба в размер на 2000 лв. , а книжката им се отнема за две години. В закона се предвижда и да бъдат свалени и регистрационните номера на автомобила за срок от 6 месеца до 1 година.", "date": "2018.06.22", "title": "Лидерката на БСП - Врама хваната пияна зад волана"}
{"url": "http://standartnews.com/balgariya/buri_i_gradushka-372859.html", "text": "Днес времето ще остане нестабилно – с горещини, но и с валежи и градушки. Минималните температури сутринта ще са между 14 и 19 градуса. Около обяд, под влиянието на добре изразен студен атмосферен фронт, отначало в северозападната половина, а привечер и през нощта и в източните райони ще се развива мощна купесто-дъждовна облачност. На много места ще има краткотрайни валежи и гръмотевични бури. В Северозападна България и Предбалкана валежите ще са интензивни и значителни по количество. Очакват се градушки. Температурите ще са още високи – между 27 и 34 градуса. Атмосферното налягане през деня ще се понижава и ще е по-ниско от средното за месеца, а вечерта ще започне да се повишава.", "date": "2018.06.22", "title": "Бури и градушка"}
{"url": "http://standartnews.com/balgariya/knsb_do_4_g_balgarskite_zaplati_shte_doblizhat_srednoevropeyskite-372870.html", "text": "Президентът на КНСБ Пламен Димитров прогнозира, че до четири години заплатите в България ще станат 60 процента от средноевропейските. Това ще се случи, ако възнагражденията продължат да растат със сегашните темпове. Димитров коментира това пред журналисти след доклад на генералния директор на Европейския синдикален институт към Европейската конфедерация на профсъюзите Филип Пуше на тема \"Контурите на трудова Европа- 2018\", в който беше засегнато и заплащането в ЕС. По думите на Пламен Димитров тези 60 процента и малко отгоре са психологическата граница, която кара един европеец да се чувства част от общността, а не в положение, в което му се иска да избяга от страната, в която живее. Според Пуше десетилетие е нужно минималните работни заплати в Източна Европа да стигнат тези в старите страни -членки. Той коментира, че минималните възнаграждения в Източна Европа растат през последните години с високи темпове, но все още парите са близки до тези, необходими само за оцеляване.", "date": "2018.06.22", "title": "КНСБ: До 4 г. българските заплати ще доближат средноевропейските"}
{"url": "http://standartnews.com/balgariya/valchev_meteorolozite_da_badat_izvadeni_ot_ban-372877.html", "text": "Националният институт по метеорология и хидрология не е типичният научен институт и протестът на служителите му беше насочен към Общото събрание на Българската академия на науките заради неразбирането, с което са посрещани нуждите му. Това обяви пред bTV министърът на образованието и науката Красимир Вълчев по повод вчерашния протест на метеоролозите. След това той се срещна с тях и вече има набелязани мерки за решаване на проблемите им. \"По исторически причини този институт е останал в структурата на БАН, която обединява чисто научни институти, които нямат перманентно заложена задача, а сами си възлагат научни задачи и работят по тях\", допълни Вълчев. Той и отбеляза, че има основания НИМХ да е извън БАН и да е на подчинение, например, на Министерството на околната среда и водите. \"Поехме ангажимент техният бюджет да е на отделен ред\", заяви Вълчев, като обясни, че субсидията на БАН е била увеличена с 25%, но тези пари не са стигнали до метеоролозите, защото са се разпределяли на база научни резултати – а НИМХ има предимно оперативна дейност. Министърът подчерта, че ако друг институт от БАН може да си позволи изцяло да излезе в отпуск през август, то за НИМХ това просто не е възможно.", "date": "2018.06.22", "title": "Вълчев: Метеоролозите да бъдат извадени от БАН"}
{"url": "http://standartnews.com/balgariya/20_minuti_yoga_na_den_pravyat_chudesa-372866.html", "text": "Само 20 минути йога на ден изострят ума, твърдят учени от САЩ. Те открили, че йогата е по-ефективна за засилването на ума от традиционната аеробика. Само една тренировка с Хатха йога значително подобрява скоростта и точността на човека при изследване на работната памет и концентрация. \"Йогата е древна индийска наука и начин на живот и включва не само физически движения и пози, а също и регулиране на дишането и медитация. Практиката включва активно внимание и концентрация, но потенциалните ползи от нея не бяха цялостно изследвани\", обясни преди няколко години ръководителят на изследването Неха Готе, професор по кинезиология (наука за човешките движения), здраве и спорт от университета Уейн Стейт в Детройт. По време на експериментални тренировки по йога участниците били помолени да направят пози в изправено, седнало и легнало положение, като същевременно поддържат стабилно дишане. Упражненията включвали изометрично свиване на различни мускули на тялото, при което мускулите се стягали и отпускали без никакво движение на крайниците. Упражненията били последвани от медитация, при която участниците се съсредоточавали върху определена поза и дълбоко дишане. След това изследователите накарали участниците да ходят по движеща се пътека за същия период от 20 минути, поддържайки сърдечния си ритъм на ниво между 60 и 70% от максимума. Те установили, че хората, които правели джогинг 20 минути, не успели да се съсредоточат толкова върху задачите, колкото след тренировката по йога. \"Изглежда, че след тренировка по йога участниците успяват по-добре да се съсредоточат върху умствените си ресурси, да обработват информация бързо, по-точно и също така да научават, да помнят и осъвременяват информация по-ефективно, отколкото след тренировка с аеробни упражнения. Дишането и медитацията целят да успокоят ума и тялото и да гонят разсейващите мисли, докато сте съсредоточени върху тялото, позицията и дишането си. Може би тези процеси се пренасят извън йогата, когато изпълнявате умствени задачи или ежедневни дейности\", смята Готе.", "date": "2018.06.22", "title": "20 минути йога на ден правят чудеса"}
{"url": "http://standartnews.com/balgariya/karadaya_finansiraneto_na_terorizma_i_praneto_na_pari_zastrashavat_natsionalnata_sigurnost-372881.html", "text": "Финансирането на тероризма и изпирането на пари застрашават националната сигурност. Това коментира председателят на ПГ на ДПС Мустафа Карадайъ по време на дискусия на тема „Борба срещу финансирането на тероризма - от законодателство към практика\". Форумът се провежда в Народното събрание. Събитието е организирано съвместно от депутатите в Европейския парламент Емил Радев и Филиз Хюсменова и председателя на Комисията по вътрешна сигурност и обществен ред Цветан Цветанов. По думите на лидера на ДПС мерките срещу финансирането на тероризма, без да се вземе предвид международното сътрудничество, няма да доведат до желания резултат. „По тези проблеми трябва да се работи на национално равнище и в ЕС\", смята Карадайъ. Според него предизвикателствата при финансирането на тероризма са свързани с гарантиране ефективност. „За постигане на бързина и ефективност е необходимо да се създаде надеждна и ефективна система за координация, споделяне и обмен на информация между държавите\", допълни лидерът на ДПС.", "date": "2018.06.22", "title": "Карадайъ: Финансирането на тероризма и прането на пари застрашават националната сигурност"}
{"url": "http://standartnews.com/balgariya/tsatsarov_finansiraneto_na_terorizma_ne_poznava_granitsi-372880.html", "text": "\"България разполага със законодателство, което отговаря на съвременните стандарти, посочи главният прокурор Сотир Цацаров при откриването на конференцията \"Борба срещу финансирането на тероризма - от законодателство към практика. Форумът се провежда в Народното събрание с участието на евродепутати и лидери на парламентарни групи, както и председателят на НС Цвета Караянчева. Приветствия поднесоха лидерите на ПГ на ДПС Мустафа Карадайъ и на ГЕРБ - Цветан Цветанов. Пред тях Цацаров припомни, че финансирането на тероризма не знае граници, но и похвали българското законодателство в тази посока. Напомни също, че в началото е имало сериозна съпротива срещу законодателните антитерористични мерки и обвинения за нарушаване на човешките права. Те се чули включително и от пленарната зала. \"Времето доказа, че сме на прав път и тези конюнктурни слова отдавна са забравени, заключи главният прокурор. Той похвали прокурорите и съдиите от спецпрокуратурата и спецсъда, че са придобили немалък практически опит. Във форума участват и Натали Гризбек, която оглавява специалната комисия по въпросите на тероризма в Европарламента.", "date": "2018.06.22", "title": "Цацаров: Финансирането на тероризма не познава граници"}
{"url": "http://standartnews.com/balgariya/obsazhdat_zakonovi_promeni_za_ohranata_na_zatvornitsite-372882.html", "text": "Работи се над законови промени относно охраната на затворниците, които работят извън затвора. Това заяви правосъдният министър Цецка Цачева, след като вчера стана ясно, че над 800 лишени от свобода работят на външни обекти без никаква охрана. Министерството нямало ресурс да им я осигури и отговорност по закон носели работодателите. По думите на зам.-министъра Николай Проданов обаче фирмите можели единствено да полагат известни грижи, но не и да осигурят охрана в истинския смисъл на думата. Вчера в Ловеч 48-годишен рецидивист, осъден за блудство и кражби, избяга от властите, като просто си тръгнал от работа и не се прибрал в затворническото общежитие.", "date": "2018.06.22", "title": "Обсъждат законови промени за охраната на затворниците"}
{"url": "http://standartnews.com/balgariya/svetovni_hudozhnitsi_risuvat_kirilitsata-372883.html", "text": "30 художници от цял свят нарисуваха българските букви. Изложба, посветена на кирилицата, бе открита в градската библиотека в Берлин. Събитието е част от програмата, която културният ни институт в немската столица организира по повод БГ председателството на ЕС. Сред художниците, представени на изложбата са българите Божидар Икономов, Божидар Йонов и Петър Чучулигов, Пол Дейвис (САЩ), Шигео Фукуда (Япония), Джани Бортолити (Италия), Алън Кичинг (Великобритания), Розмари Тиси (Швейцария), Холгер Матис (Германия) и др. По същото време е Чудесата на България оживяха в Берлин. На срещата на върха за европейското културно наследство, организирана от ЕК и фондацията на маестро Пласидо Доминго \"Европа Ностра\", главният редактор на \"Стандарт\" Славка Бозукова представи едноименната кампания на вестника и най-древните чудеса на страната ни - варненското злато, първата фабрика за сол, най-старият манастир в Европа и др. Довечера Европейската комисия и \"Европа Ностра\" отличават \"Стандарт\" с голямата награда за културно-историческо наследство в категория \"Популяризация\". За нас българите е огромна чест, че страната ни за първи път попада в културните Оскари на Европа и то с кампания, направена от медия, каза по време на презентирането на инициативата в Берлин Бозукова. Това се случва в много важен за страната ни момент - в края на българското председателство на Съвета на ЕС и в навечерието на 2019 г., когато един от най-древните европейски градове Пловдив, ще бъде европейска столица на културата, допълни тя.", "date": "2018.06.22", "title": "Световни художници рисуват кирилицата"}
{"url": "http://standartnews.com/balgariya/borisov_kam_bsp_vanshnite_granitsi_na_balgariya_da_se_zatvoryat-372884.html", "text": "Затваряне външните граници на ЕС, гарантиране на външните граници, изнесени центрове за сигурност извън ЕС, а за мигрантите в ЕС - центрове от закрит тип, докато свърши войната. Премиерът Бойко Борисов обясни на БСП каква ще е позицията на страната ни в неделя на извънредната работна среща в Брюксел, свикана от председателя на Европейската комисия Жан-Клод Юнкер по мигрантската тема. На нея са поканени представители от няколко държави от ЕС, сред които и България. Втората крачка, след осигуряването на границите, според министър-председателя, трябва да бъде разделянето на мигрантите на две групи - икономически мигранти и бягащи от войната, за които Европа да се погрижи, докато конфликтите в техните държави приключат, след което да се върнат обратно по домовете си. Ще настоявам за максимален толеранс и разум. Мисля в неделя да не подписваме нищо, да го кажа като позиция, съобщи за намеренията си Борисов на депутатите. И обеща другата седмица отново да информира парламента за резултатите от срещата в Брюксел. Да не плашим населението по тази тема и в същото време да бъдем единни, призова премиерът политиците.", "date": "2018.06.22", "title": "Борисов към БСП: Външните граници на България да се затворят"}
{"url": "http://standartnews.com/balgariya/vitseprezidentat_ima_epidemiya_na_ezika_na_omrazata-372885.html", "text": "Днес можем да говорим за епидемия по отношение на езика на омразата и за използването на един нов и много по-могъщ инструментариум, какъвто е интернет. Това каза вицепрезидентът Илияна Йотова пред участниците в международната конференция \"Да живеем заедно в мрежата: посланици на толерантност в интернет\", която се състоя в Центъра за култура и дебат Червената къща \"Андрей Николов\" в столицата. Във виртуалното пространство, под булото на анонимността е най-лесно да демонстрираш нетърпимост и да пропагандираш противопоставяне, защото, когато си анонимен, някак си не те е толкова срам дори от самия себе си, каза тя. Колкото по- свързани сме посредством социалните мрежи, толкова сме по-разделени, толкова по-трайно във всеки се настаняват отчуждението и агресията, коментира Йотова. Според нея социалните мрежи, които стават все по-силни лидери на мнение, се превръщат в удобна платформа за разпространяване на крайни настроения. По думите й ще се намерят много технически способи, за да се борим в интернет с езика на омразата, ще се намерят програми и дори начини за финансирането им и тази битка ще става все по-добре технически осигурена, но ако ние като общество не съзнаваме тази опасност и не използваме всяка една възможност, независимо кой къде работи и с какво се занимава, тази битка би била обречена. Вицепрезидентът засегна проблема с бежанската криза като сериозен генератор на език на омразата. В кризата с бежанците и миграцията избуя агресията, отрицанието, отричането, омразата, каза Йотова и допълни, че е налице целият арсенал и инструментариум - от формирането на страхове в нашите граждани, до бруталността и оспорването на тези хора като човешки създания. Проучвания сочат, че в България езикът на омразата спрямо чужденците е в големи размери и той е отразяван от над 80 процента от българските медии, независимо дали са национални или регионални, отбеляза Йотова. Децата и младите хора са най-уязвимата група, която в днешния все по-сложен и противоречащ си свят попада в лапите на агресията и речта на омразата, каза още Йотова. И допълни, че днес най-тежката битка пред нас е битката за душите на младите, които са необременени от предразсъдъци, но за които трябва да работим, за да не ги превръщаме в жертви.", "date": "2018.06.22", "title": "Вицепрезидентът: Има епидемия на езика на омразата"}
{"url": "http://standartnews.com/balgariya/radev_v_zapadnite_pokraynini_ima_nov_duh_v_otnosheniyata_ni_sas_sarbiya-372892.html", "text": "\"Безпрецедентна, откровена и ползотворна\". Така българският президент определи срещата между него и сръбския му колега Александър Вучич с българското малцинство в Димитровград. В рамките на двудневното посещение на държавния глава в Сърбия двамата посетиха крайграничния град. Радев отбеляза, че съдбата на това малцинство е изключително важна не само за България, а и за Сърбия, и за двустранните ни отношения, и за европейската перспектива на Сърбия. \"Между мен и президента Вучич има отношения на близост, конструктивност и пълна откровеност. Ние знаем проблемите, има нов дух в нашите отношения, има ангажираност на българската държава, личен ангажимент на президента Вучич, но трябва тук да има спазване и на сръбските закони\", обяви Румен Радев. \"Такива срещи може би  могат да ускорят някои неща, които са нужни на хората, преди всичко в сферата на икономическото развитие. Самото желание да се дойде тука, да се види какви са проблемите показват, че България има желание да помогне и има желание да се подобри положението тука\", допълни българският президент. \"Срещата на двамата президенти с българската общност в Западните покрайнини е знакова. Ще бъдат обсъдени конкретни въпроси. Ние всички очакваме, че това наше  национално малцинство ще усети по силната подкрепа на сръбската държава\", допълни Радев. Според него понякога нетърпението да се свърши нещо води до някои нелепи ситуации - като задържането на двете паметни плочи или задържането на медиците ни. \"Да си гражданин тук с българско самосъзнание означава да бъдеш лоялен и към законите на държавата, в която живееш\", отбеляза българският държавен глава. Той каза, че е призовал за по-голямо единство в българското национално малцинство като общност тук, както и в Националния съвет на българското национално малцинство, защото от това единство зависи до каква степен и сръбската, и българската държава могат да се ангажират с решаването на проблемите. Той благодари на президента Вучич и го поздрави за лидерството му и политическа отговорност да се работи заедно за постигне на пълно историческо помирение, за решаване на проблемите на националното ни малцинство, за развитие на отношения в дух на приятелство. След срещата стана ясно, че сръбската държава ще увеличи годишната субсидия за българските медии в страната. Става въпрос за 9 медии на български език, които вече ще получават 535 хиляди евро годишна субсидия, което е 3 пъти повече от досега.", "date": "2018.06.22", "title": "Радев в Западните покрайнини: Има нов дух в отношенията ни със Сърбия"}
{"url": "http://standartnews.com/balgariya/karakachanov_votat_na_nedoverie_shte_sploti_upravlyavashtite-372897.html", "text": "Вотът на недоверие е в услуга на управляващото мнозинство да стегне редиците, коментира пред журналисти вицепремиерът и министър на отбраната Красимир Каракачанов по повод внесения от БСП вот на недоверие към кабинета за провал на политиката в сектор \"Сигурност\", предава Дарик. Според него на БСП ѝ е ясно, че този вот няма да мине. На тях им трябва стабилизиране на коалицията и продължаване на управлението, за да могат да си решават вътрешните проблеми, смята Каракачанов. \"На тях едни предсрочни избори в момента не са им изгодни и този вот според мен е една услуга на управляващото мнозинство и на правителството, за да консолидира редиците и да гарантира продължаване на управлението\", каза военният министър и лидер на ВМРО. Каракачанов определи поредния случай на избягал затворник като \"неприятен\". Въпросното общежитие е с лек режим, там самите затворници ходят на работа, връщат се, отбеляза той. Но, разбира се, насложен този случай към предишния и трагичната развръзка в Ботевград, става много неприятно, каза Каракачанов. Вицепремиерът коментира, че предишният случай на бягство от Софийския затвор е бил доста по-различен и многократно по-неприятен, защото става въпрос за внасяне на оръжие в затвора, с което затворникът бяга. Законодателни промени сигурно са необходими, аз не съм специалист по темата \"затвори\", но, щом го казва главният прокурор, който е най в час с тези теми, може би се налагат, коментира Каракачанов.", "date": "2018.06.22", "title": "Каракачанов: Вотът на недоверие ще сплоти управляващите"}
{"url": "http://standartnews.com/balgariya/vrachanskiyat_sad_otkaza_kasirane_na_izborite_v_galiche-372896.html", "text": "Врачанският административен съд отказа да касира частичните избори за кмет на село Галиче. Делото беше образувано по жалба на БСП, с която се оспорва загубата на кандидата им Веселин Тушинов с 26 гласа от претендента на ГЕРБ Страхил Стоянов. Според магистратите, от анализа на събраните в хода на процеса доказателства, включващи и разпити на трима свидетели, не може да се направи изводът, че са нарушени изборните правила и това е довело до опорочаване на резултата. Още повече протоколите от четирите секции и окончателният от избирателната комисия са подписани от всички членове без особено мнение и възражения, посочиха от съда. Решението подлежи на обжалване. До избори в Галиче се стигна, след като дългогодишният кмет Ценко Чоков беше арестуван и получи присъда на първа инстанция за три криминални престъпления.", "date": "2018.06.22", "title": "Врачанският съд отказа касиране на изборите в Галиче"}
