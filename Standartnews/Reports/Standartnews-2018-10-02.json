{"url": "http://standartnews.com/biznes/huawei_otlichi_sas_stipendii_balgarski_uchenitsi_i_studenti-376273.html", "text": "Huawei Technologies Bulgaria и фондация „Еврика\" отличиха със стипендии български студенти, част от програмата Seeds for the Future. Стартирала в България през 2008 г., Seeds for the Future е водеща световна програма за корпоративна социална отговорност на Huawei, която предоставя на студентите възможността да натрупат ценен опит в сферата на световния бизнес. Стипендиантите посещават различни градове на Китай. Там те имат възможност да обогатят културата си и да натрупат нови знания, които в бъдеще да приложат в България. Seeds for the Future вече е подпомогнала над 20 000 ученици и студенти от 102 държави, 40 от които от България. Гости на събитието в НДК бяха г-н Ли Дзин, генерален мениджър на Huawei Technologies България, и г-н Петър Николов-Зиков, зам.-министър на образованието. От 2014 г. насам всяка година 10 изявени български ученици и студенти получават стипендии и отиват на двуседмичен обучителен стаж в Китай. Стипендиантите прекарват една седмица в столицата Пекин, където се запознават отблизо с китайската култура, а след това - една седмица в Централата на Huawei в Шънджън. През втората седмица от своето обучение те посещават курсове по информационни технологии, включващи 5G, интернет и cloud пространството. Отличените студенти в програмата Seeds of the Future тази година са Алекс Муса Мекльов, Велина Тодорова Иванова, Весела Василева Георгиева, Даниел Росенов Денев, Денис Кемал Зекирия, Димитър Илиев Илиев, Иван Антонов Тонев, Мария Бориславова Пеева, Мартин Йорданов Минчев и Николай Стелиянов Николов. По време на събитието стана ясно, че за новото издание на инициативата Seeds of the Future вече е започнало набирането на кандидати. Беше демонстрирана и традиционна китайска калиграфия, с което присъстващите се запознаха с културното и духовно богатство на Китай.", "date": "2018.10.01", "title": "Huawei отличи със стипендии български ученици и студенти"}
{"url": "http://standartnews.com/biznes/poveche_ot_23_ot_turistite_poseshtavashti_odrin_sa_balgari-376267.html", "text": "През последните два месеца в хотелите в Одрин (Едирне) са отсядали предимно туристи от България. Статистическите данни сочат, че 70% от чужденците, посещаващи града, са български граждани, двадесет на сто са гостите от Гърция и десет - румънските туристи. Това съобщи Ахмет Хаджъоглу, директор на Дирекция \"Култура и туризъм\" към областната администрация пред група български журналисти от Разград и Шумен, цитиран от БТА. Срещата с тях бе в рамките на съвместен проект между регионалното представителство в Източна Тракия на Дирекцията по информация и печат към Президента на Турция и Българското генерално консулство в града и се реализира със съдействието на Българско-турската търговско-индустриална камара в Шумен. Хаджъоглу посочи, че българските туристи пристигат в града още от четвъртък вечер, на другия ден посещават петъчния пазар или одринските магазини, за да си напазаруват. Андон Андонов, съветник в Генералното консулство на България в Одрин уточни, че от понеделник до четвъртък денонощно през граничните пунктове преминават около 2 хиляди автомобила от България, от петък до неделя броят им стига до 5 хиляди, като близо 90 процента от тях пътуват до Одрин и околностите. Областният управител на Одрин Гюнай Йоздемир коментира, че българските туристи помагат на турската икономика и са винаги добре дошли. Той бе категоричен, че Одрин е градът, който е най-слабо засегнат от кризата в Турция. С повишаване на стойността на лева броят на българските туристи се увеличи, а това оказва положителен принос върху икономиката, печелят и България, и Турция, подчерта Йоздемир. Одрин е град, в който най-добре може да се види и почувства културното наследство, останало от времето на Османската империя, когато градът е нейна втора столица. Със своите 1 584 исторически паметници и ценности градът е на второ място в Европа, след Флоренция, каза директорът на Дирекция \"Култура и туризъм\" Ахмет Хаджъоглу. Той обясни, че годишно Градът на султаните се посещава от три милиона туристи. Одрин със своите джамии, храмове, чаршии, мостове, кервансараи, конаци, хамами, исторически къщи посреща чуждестранните гости на Турция и ги впечатлява с характерните си черти на исторически паметник, като същевременно с това е един от най-добрите примери за съвременен граничен град, отбеляза Хаджъоглу. Той добави, че като задължителен обект за посещение в програмата на гостите е джамията Селимие, която годишно посреща 2 милиона туристи. Голям е интересът и към Музея на медицината, като през миналата година обектът е бил посетен от 268 000 души.", "date": "2018.10.01", "title": "Повече от 2/3 от туристите, посещаващи Одрин, са българи"}
{"url": "http://standartnews.com/biznes/prouchvane_pokazva_che_balgariya_e_s_dobri_pozitsii_v_mezhdunarodniya_turizam-376258.html", "text": "България се възприема като привлекателна туристическа дестинация и има добри позиции в нашия наситен с туризъм регион. Това показват данните от проучване на „Галъп интернешънъл\". То е проведено в периода юни-юли тази година. Изследването обхваща съответната представителна извадка в Германия, Русия, Великобритания, Румъния и Сърбия. 57% от пълнолетните граждани на петте държави отговарят положително на въпроса дали България е привлекателна туристическа дестинация, а 27% отговарят отрицателно. Останалите се затрудняват да отговорят. Сравнена с останалите туристически страни в нашия регион, България се класира много близо до различни отдавна утвърдени дестинации като Хърватия и Турция. Номер едно в нашия регион остава Гърция, а далеч зад нас остават Румъния и Сърбия. Най-високо са оценили страната ни гражданите на Румъния и Русия, но подчертано положителни оценки дават и жителите на Германия, Англия и Сърбия. Най-разколебани относно атрактивността на България се оказват сърбите – едва 48% казват, че България е атрактивна, а 42% са на обратното мнение. Средно страната ни са посещавали около 22% от интервюираните граждани в петте държави, като най-много гости са идвали от Румъния - 47% от запитаните в тази страна, или близо 10 милиона души, са посещавали България. Същото важи и за 24% от запитаните в Сърбия. Сред германските и английските граждани съответно 19% и 18% казват, че са идвали у нас. След руснаците 9% са били в България. На въпрос „Как бихте описали общите си впечатления от България?\" 80% от посетилите страната ни отговарят положително. Най-доволни от посещението си у нас са били руснаците, румънците и жителите на Великобритания. Малко по-резервирано отговарят германците, но и там процентът на отговорилите положително е висок - 67%. Фактът, че близо 16 милиона германци, 12 милиона британци и 13 милиона руснаци са посещавали поне веднъж България поставя страната ни в добра позиция в тези ключови за нас туристически пазари. Основните ни конкуренти в района – Гърция, Турция и Хърватия обаче, водят много по-активна рекламна и маркетингова стратегия и в това отношение България изостава, което задържа утвърдения туристически потенциал на страната ни, отбелязват от \"Галъп\". Проучването е проведено в периода юни-юли тази година като част от програмата за регионални изследвания на „Галъп интернешънъл\". Изследването обхваща съответната представителна извадка в Германия, Русия, Великобритания, Румъния и Сърбия. В тези страни са проведени изследвания по методите лице в лице, телефонно интервю и онлайн проучване.", "date": "2018.10.01", "title": "Проучване показва, че България е с добри позиции в международния туризъм"}
{"url": "http://standartnews.com/biznes/sofiya_shte_e_sred_nayatraktivnite_lokatsii_za_vanshni_investitsii_v_sledvashtite_2_godini-376261.html", "text": "София ще е сред най-атрактивните локации за международни инвестиции в следващите две години, каза кметът на София Йорданка Фандъкова на конференция за бъдещето на Икономическия и паричен съюз. „Вече години наред ние от Сдружение „Граждани за европейско развитие на България\" заедно с нашите партньори от Фондация „Конрад Аденауер\" и Изследователски център „Вилфрид Мартенс\" полагаме усилия и организираме конференции и форуми, на които експертно и отговорно да се обсъждат важните въпроси пред развитието на ЕС и разбира се на нашата страна в европейския път, който сме си избрали. 16 години след реалното въвеждане на еврото като парична единица и преминавайки през тежката икономическа криза, ЕК работи за реформи, които да доведат до повече сигурност и ползи на гражданите от икономическия и политически съюз. Тази експертна дискусия е, както част от европейския дебат за нужните промени, така разбира се и от актуалния български дебат за въвеждане на еврото\", заяви Фандъкова. Тя представи няколко факта, показателни за развитието на София през последните години. „На първо място е развитието на икономиката на града. Според последното изследване на подразделението на „Financial Times\", което следи преките чуждестранни инвестиции, София ще е сред най-атрактивните локации за международни инвестиции в следващите 2 години. В класацията „Европейски градове и региони на бъдещото за 2018-2018 година\" София е на второ място в категорията „Големи градове на бъдещото\" по критерия „Ефективност на разходите\" и е в топ 10 на източноевропейските региони на бъдещото\", отчете столичният кмет. По думите ѝ София, заедно с Югозападния регион на страната, е сред 10-е най-добре представящи се градове в Европа в класацията на Американския институт Milken. „В анализа се подчертава, че добрата позиция се дължи на факта, че регионът е център на публично финансирани проекти за проучвания и развития\", допълни Йорданка Фандъкова. „София е градът и регионът, който е перспективен и си струва да работим заедно, да обединяваме усилия, да дискутираме, за да намираме важните фактори, които биха спомогнали това не само да се случи, но и да се случи успешно \", каза още тя. Само за първите 7 месеца на тази година преките инвестиции в София са 220 млн. евро, съобщи Йорданка Фандъкова. „Публичните инвестиции са важен фактор за привличане на инвеститори. В периода 2007-2013 година Столичната община само чрез европейската солидарност инвестира около 1,5 млрд. евро публични средства в ключови транспортни, инфраструктурни и екологични проекти, а в новия програмен период от 2014 година насам вече сме осигурили финансиране за проекти на обща стойност 744 млн. евро\", обобщи кметицата. По думите ѝ това са средства, които реално променят града и данните от всички международни доклади го доказват. „Публичните инвестиции привличат и частни. Това е начинът да се постига икономически растеж. По данни на БНБ само за първите 7 месеца на тази година преките инвестиции в София са 220 млн. евро. Това означава нови работни места и по-високи доходи за хората\", съобщи още столичният кмет. Тя отбеляза, че София и регионът са привлекателна дестинация за много компании, благодарение на високоскоростния интернет, добре подготвените млади хора и конкурентното заплащане. „Вярвам, че Общината и държавата ще продължат да работят така, че да създават добре подредена и достойна среда за развитие на сектора на високите технологии, защото това е секторът, който наистина помага за повишаване на стандарта в нашия град. Само за 5 години софтуерният сектор бележи ръст от 120% в България и категорично е сред най-бързо развиващите се у нас, като създава нови и високо платени места\", коментира Фандъкова, като отчете, че само в София в сектора работят над 40 хиляди души и 90% от технологичните компании в страната. „Вярвам, че когато говорим за бъдещото на паричния съюз, трябва да отчитаме реалните данни за развитието на всяка страна и регион, така че решенията, които взимаме да са в полза на гражданите и в края на краищата да вървим към една обща цел – по-висок икономически растеж\", каза още тя.", "date": "2018.10.01", "title": "София ще е сред най-атрактивните локации за външни инвестиции в следващите 2 години"}
{"url": "http://standartnews.com/lyubopitno/evrokomisaryat_mariya_gabriel_na_evropa_y_lipsvat_300_hil_kiberspetsialisti-376263.html", "text": "Триста хиляди киберспециалисти липсват в момента в Европа, числото ще нараства и трябва спешно да се работи по проблема, каза еврокомисарят по цифровата икономика и общество Мария Габриел във Военната академия \"Г.С.Раковски\", където изнесе лекция за киберсигурността в ЕС. Това стана при откриването на новата учебна година за цивилните студенти. По думите на Габриел се нуждаем от повече умения на всички нива на киберсигурност. Еврокомисарят открои предложението за нова програма \"Цифрова Европа\" с бюджет 9 млрд. евро. Габриел каза, че за последните две години с 300 процента годишно са се увеличими кибератаките, над 4000 са атаките всеки ден, а голям процент от европейските компании признават, че не знаят дали са били обект на такива атаки. В сферата на киберсигурността имаме нужда от повече Европа, не от по-малко, нужда от конкретни стъпки, каза Габриел, която напомни, че кибератаките не познават граници и не засягат само личните ни данни, а могат да засегнат критична инфраструктура като транспорта, енергетиката или здравеопазването. Важно е да продължаваме диалога с държавите членки за прилагането на Директивата за мрежова и информационна сигурност, каза Мария Габриел. Тя призова и за повече регулярни учения, защото кибератаките се усъвършенстват всеки ден. Силното криптиране е необходимо, за да дадем сигурност на нашата цифрова икономика и общество, каза още тя. Като отбеляза, че е много  трудно да се определи със сигурност каква е целта на една кибератака, Габриел предупреди, че трябва много внимателно да се обмисля всяка кибератака и реакциите спрямо нея. Октомври е месецът на киберсигурността в ЕС, ще имаме изключително много инициативи и събития, каза Мария Габриел. От няколко месеца казвам, че не бих искала само добри и пожелателни декларации от страна на \"Фейсбук\", това, което бихме искали, е действия, коментира Габриел пред журналисти, попитана за последния пробив на сигурността в социалната мрежа. За нас защитата на личните данни е неприкосновена, това е ценност, което не подлежи на договаряне, продаване и препродаване, така че това, което очакваме, когато се оперира с данни на европейски граждани, независимо къде се намира компанията, е тя да спазва тези високи критерии, добави еврокомисарят Мария Габриел.", "date": "2018.10.01", "title": "Еврокомисарят Мария Габриел: На Европа й липсват 300 хил. киберспециалисти"}
{"url": "http://standartnews.com/svyat/otide_si_frenskata_muzikalna_legenda_sharl_aznavur-376271.html", "text": "Френският музикант от арменски произход Шарл Азнавур е починал на 94-годишна възраст, съобщиха френски издания, цитирани от АФП. Азнавур, който за над 70-годишната си кариера на музикант създаде над 1200 песни (изпълнявани над 8 езика) и продаде над 100 млн. албума, бе на сцената до последните години от живота си. Понякога описван като \"френския Франк Синатра\", той бе едно от най-важните имена за френския шансон, но кариерата му надхвърляше музиката, с близо 60 роли в киното и остри политически позиции по въпроси от арменския геноцид и съпротивата срещу крайната десница до авторското право. За последно той се срещна с българската публика през ноември миналата година. През април тази година обаче той отмени няколко концерта след проблеми с гърба, същото се случи и през май заради травма на ръката. Според представители на Азнавур обаче малко преди да почине в дома си в Алпий, южна Франция, той се е върнал от турне в Япония. Шахнур Вагхинаг Азнавурян е роден в Париж през 22 май 1924 г. в семейството на арменци от Грузия и днешна Турция, избягали от Османската империя. Изпълнителската му кариера започва още докато е дете - за сметка на училището, което напуска на 9-годишна възраст - и той бързо приема \"Азнавур\" като сценично име. Големият му пробив обаче е през 1946 г., когато Едит Пиаф го забелязва и пожелава да го вземе със себе си по време на турнета във Франция и САЩ. \"Вдъхновяваше ме всичко: телевизията, радиото, книгите... Тъй като нямам въображение, подхващам това, което видя,\" каза той неотдавна в интервю за \"Ел паис\". \"Някои хора имат (въображение) и въпреки това не са способни да напишат песен.\" През 1998 г. той е обявен за изпълнител на века в класация на Си Ен Ен и сп. \"Тайм\", измествайки имена в съвременната музика като Елвис Пресли и Боб Дилън.", "date": "2018.10.01", "title": "Отиде си френската музикална легенда Шарл Азнавур"}
{"url": "http://standartnews.com/lyubopitno/asteroid_s_formata_na_cherep_shte_premine_kray_zemyata-376251.html", "text": "Астероид, който премина край Земята през октомври 2015 г., ще се завърне в началото на ноември. Официалното име на астероида е 2015 B145. Астрономите на НАСА обаче го нарекоха \"Голямата тиква\", когато премина край Земята отново около Хелоуин преди три години. Тогава на радарните образи, направени от обсерваторията Аресибо в Пуерто Рико, приличаше на череп, припомня БТА. Космическият обект всъщност е \"мъртва комета\". Той отразява около 6% от светлината, която получава от Слънцето, обясниха учени. Това е подобно на прясно положен асфалт, но докато на Земята е доста тъмно, в Космоса е по-ярко от типичната комета, която отразява само 3 до 5% светлина. Въпреки призрачния си вид, 2015 B145 няма да е никаква заплаха за Земята. Докато преди три години е преминал на 498 896 км, на 11 ноември тази година ще прелети на 39 милиона км.", "date": "2018.10.01", "title": "Астероид с формата на череп ще премине край Земята"}
{"url": "http://standartnews.com/svyat/prodalzhavat_opitite_da_otkriyat_zhivi_hora_sled_trusa_v_indoneziya_-376249.html", "text": "Продължават отчаяните опити да бъдат открити живи хора след катастрофалното земетресение и последвалата вълна цунами в Индонезия. 832 са потвърдените жертви, но се очаква броят им да нарасне рязко, тъй като все още не са достигнати по-отдалечените райони. Смята се, че десетки са затрупани живи под развалините. За да бъдат преместени отломките, е необходима тежка техника, която все още не е доставена. Правителството на Индонезия призова за помощ международната общност за справяне с последиците от унищожителното земетресение. Президентът на страната Джоко Видодо е дал авторизация на правителството да \"приема международната помощ\". По-рано редица държавни глави изразиха готовност да подпомогнат Индонезия за справяне с последиците от природната стихия.", "date": "2018.10.01", "title": "Продължават опитите да открият живи хора след труса в Индонезия"}
{"url": "http://standartnews.com/svyat/veche_e_yasno__bolshinstvoto_ot_glasuvalite_s_polozhitelen_vot_na_referenduma_v_makedoniya-376244.html", "text": "Макар и преброяването на бюлетините от гласуването на референдума в Македония още да не е финално, вече може да се твърди, че мнозинството и то голяма част от гласувалите, за отсъдили за европейското и атлантическо бъдеще на Македония и съответно преименуването на страната на Република Северна Македония. След 50 процента обработени протоколи резултатите вече са красноречиви. На този етап 90,81% от гласувалите са казали \"за\", а 6,18% - \"против\" А точният въпрос бе \"Подкрепяте ли членство в ЕС и НАТО с приемане на договора между Република Македония и Република Гърция?\". За да бъде валиден референдумът трябваше на него да гласуват 50 процента +1 глас. Избирателната активност обаче остана далеч от тази стойност и половин час преди приключването на изборния ден бяха гласували едва 34,09 процента. До нея се стигна и след бойкот на основната опозиционна сила ВМРО-ДПМНЕ и включително президента Георге Иванов. Министър-председателят Зоран Заев обаче за пореден път изтъкна, че референдумът е имал консултативен характер и обяви, че на базата на този резултат ще започне процедура за гласуване в парламента за конституционни промени, с които да бъде приет договора с Гърция, който задължава Македония да бъде прекръстена. Премиерът бе категоричен, че ако депутатите от ВМРО-ДПМНЕ не се съобразят с волята на гласувалите, то това ще означава автоматично предсрочни парламентарни избори.", "date": "2018.10.01", "title": "Вече е ясно - болшинството от гласувалите с положителен вот на референдума в Македония"}
{"url": "http://standartnews.com/sport/polsha_otnovo_e_svetoven_shampion_po_voleybol_za_mazhe-376250.html", "text": "Полша е новият стар световен шампион по волейбол за мъже. Волейболистите на \"Дружина полска\"  защитиха световната си титла в мъжкия волейбол на Мондиал 2018.  Олимпийският първенец Бразилия беше разграмен  с 3:0 (28:26, 25:20, 25:23) в големия финал на Световното първенство в Италия и България, игран тази вечер в зала \"Пала Алпитур\" в Торино. Това е втора поредна от общо три световни титли за Полша. Бразилия  взима среброто, а САЩ - бронза на Мондиал 2018. Българският национален отбор завърши на 11 място.", "date": "2018.10.01", "title": "Полша отново е световен шампион по волейбол за мъже"}
{"url": "http://standartnews.com/mneniya/makedonskata_apatiya_shte_sabudi_balkanska_burya-376260.html", "text": "На Балканите емоциите винаги са по-силни от разума. Затова и бурето с барут толкова лесно се пали. Показа го и референдумът в Македония. Напук на всички апели да не профукат шанса за европейско бъдеще, западните ни съседи масово загърбиха урните. Оказа се, че едва на половин милион македонци им пука дали страната ще отвори вратата си към ЕС. Явно името Северна Македония не се приема от обществото и премиерът Зоран Заев ще трябва да плати цената за това. Отсега е ясно, че в Македония пак ще се хванат за гушите и сигурно ще го докарат до нови извънредни избори. Въпросът е защо съседите ни така категорично пратиха по дяволите референдума. Най-лесно е да обясним всичко с дебелите македонски глави, в които кипналата кръв заглушава разума. Истината е обаче, че допитването в неделя завари повечето македонци сериозно объркани. Оставяме настрана напълно противоречивите призиви на местните политици. Ако Заев и правителството си късаха ризите да обясняват какъв шанс е подписаният Преспански договор с Гърция, то президентът Георге Иванов от трибуната на ООН призова своите сънародници да бойкотират референдума. Опозицията начело с ВМРО-ДПМНЕ също За капак македонците в неделя трябваше с една бюлетина и един въпрос да гласуват за две различни неща едновременно. От една страна за договора с Гърция, който повечето не искат, а в същото време за членство в НАТО и преговори с ЕС, което се харесва на мнозинството. Затова и повечето македонци така и не се решиха да отидат до урните. На практика неделният вот беше предимно на етническите албанци в страната. При тях повод за колебание няма. А и лично албанският премиер Еди Рама отправи горещ апел \"да отиват и гласуват за европейска Македония\". Което пък със сигурност наля вода в мелницата на противниците на референдума. Защото кой македонец ще повярва, че нещо е добро за него, щом е твърде хубаво за албанците. Най-лошото е, че освен вътрешно-политическа криза в Македония, апатията за референдума ще отвори кутията на Пандора за целите Балкани. Първи ще го отнесе гръцкият премиер Алексис Ципрас, който направи партията и правителството си заложници на договора със Скопие. Досега той получаваше потупване по рамото от Брюксел и Вашингтон за \"смелия си проевропейски ход\". Сега обаче едва ли ще се размине с извънредни парламентарни избори, които най-вероятно ще го свалят от власт. В България също няма как да не сме разочаровани от вота на съседите. Добър или лош като политик, но Заев сложи парафа под историческия договор за добросъседство. И в Скопие спряха поне на държавно ниво да ругаят \"бугарите\" и да ни наричат фашисти. Сега под натиска на разпалените патриотари македонци. Неделният референдум беше и пореден епизод от мача между САЩ и Русия. Американците направиха всичко възможно и невъзможно Скопие и Атина да подпишат Преспанския договор. И вече виждаха как Македония става поредната брънка на НАТО в размирните Балкани, където сръбският президент Вучич не спира да плаши своите врагове с приятеля си Путин. Сега обаче покрай помръкналата европерспектива пред Македония, се отлага и влизането на бившата югорепублика в алианса. Изобщо фитилът на балканското буре отново дими с пълна сила. За кой ли път.   Мирослав Герасимов", "date": "2018.10.01", "title": "Македонската апатия ще събуди балканска буря"}
{"url": "http://standartnews.com/svyat/katastrofa_s_kola_s_balgarska_registratsiya_v_italiya-376253.html", "text": "Тежка катастрофа с автомобил с българска регистрация в Италия. Двама души загинаха, след като две коли се сблъскаха челно край италианския град Кориляно, област Калабрия. Инцидентът е станал около 4.30 часа сутринта, съобщава NOVA. Автомобилът с българския регистрационен номер се преобърнал вследствие на удара. И двамата пътници в нея са загинали на място. Други двама души са настанени в болница. По първоначална информация на местни медии жертвите и ранените са били румънци. Първоначално бе съобщено, че загиналите са български граждани. Самоличността им все още се установява, тъй като у тях не е имало лични документи. В другия автомобил са пътували местни хора.", "date": "2018.10.01", "title": "Катастрофа с кола с българска регистрация в Италия"}
{"url": "http://standartnews.com/svyat/amerikanets_i_yaponets_poluchavat_nobelovata_nagrada_za_meditsina-376264.html", "text": "Американецът Джеймс Алисън и японецът Тасуко Хонджо печелят Нобеловата награда за медицина или физиология заради откритията им, довели до нов подход в стимулирането на имунната система срещу рака. Алисън и Хонджо са показали как различни стратегии за \"освобождаване\" на спирачките на имунната система могат да бъдат използвани, така че тя да атакува раковите клетки. Двамата поотделно са изучавали протеини, които блокират имунната система, и как те могат да бъдат освободени, така че тя да бъде активирана срещу тумори. Според Нобеловия комитет подходът на двамата учени е изцяло нов и ще помогне за справянето с \"едно от най-големите предизвикателства пред здравето на човечеството\". \"Рак е общото наименование на много различни болести, които се характеризират с безконтролното разпространение на ненормални клетки, които могат да завладяват здрави органи и тъкани. Сред подходите за борба с него са операциите, радиацията и други способи, които също са взимали Нобел - хормоналното лечение на рака на простатата през 1966 г., химиотерапията през 1988 г. и трансплантацията за костен мозък в лечението на левкемията през 1900 г. Наградата за медицина е първата от раздаваните ежегодно Нобелови призове. Следват я тези за физика, химия, литература, мир и литература. Тази година награда за литература няма да има заради скандала в Шведската академия - съпругът на една от членките ѝ, Жан-Клод Арно, бе обвинен в изнасилване от две жени и осъден по едното обвинение. 18 членове на академията напуснаха в знак на протест срещу действията на институцията по въпроса, макар обикновено членството им да е пожизнено и да няма процедури за тяхното напускане, изключване или заменяне.", "date": "2018.10.01", "title": "Американец и японец получават Нобеловата награда за медицина"}
{"url": "http://standartnews.com/sport/treta_poredna_pobeda_v_parvenstvoto_zapisaha_futbolistite_ot_nabor_2010-376272.html", "text": "Възпитаниците на FC Sport For All (ФК „Спорт за всички\") се изправиха срещу Атлетико Артен (втория отбор на ПФК Славия) и го победиха с категоричното - 4:0. Головете за успеха реализираха – два Валентин Иванов (2) и по един Димитър Божанов и Валентин Хаджинедев. Футболният клуб „Спорт за всички\" е нов, но амбициозен клуб със стремеж да даде възможност на всички деца да покажат таланта си и да намерят своето място за спортуване. Поставили са си за цел да запознаят децата с магията на футбола, да ги подготвят и да помогнат за развитието на вродените им качества и талант, както и за изграждането на характер и манталитет на победители. „Спорт за всички\" прилага средства, методи и форми на обучение съобразени с възрастовите особености на децата. Развива комплексно физическите, техническите, морално-волевите и интелектуални способности на децата. Екипът се състои от амбициозни професионалисти в сферата на ранното детско развитие в физическата и двигателна култура на децата . Екипът на ФК „Спорт за всички \" набира деца за представителните отбори на клуба (родени през 2009, 2010, 2011и 2012 години), които участват в първенства и турнири към БФС и извън страната в партньорската мрежа на клуба в Европа. Клубът провежда своите тренировки на СК \"Герман\", който разполага със стандартен терен с изкуствено покритие. На децата се предлага и индивидуални тренировки, спортни лагери, летен спортен лагер, организиранo посещение на мачове и др. Всички треньори в клуба разполагат с UEFA „B\" лиценз, както и специализации в Европейски футболни клубове. Желаещите да запишат децата си, родени между 2009-2012-та година, могат да го направят на телефон 0882487197 - Димитър Димитров.", "date": "2018.10.01", "title": "Трета поредна победа в първенството записаха футболистите от набор 2010"}
{"url": "http://standartnews.com/balgariya/shvetsiya_italiya_i_sasht_pozhelaha_da_dostavyat_novi_iztrebiteli_na_balgariya-376270.html", "text": "Четири са офертите от три държави, които са готови да доставят нов изтребител за авиацията ни, стана ясно от документите, подадени в Министерството на отбраната днес до 12 ч. Две са от САЩ, една от Швеция и една от Италия. Ген.-майор Цонко Стойков, командир на Военновъздушните сили (ВВС), отвори документите. В реда на получаването им те са: Предложение на САЩ за нов „Ф-18\" Предложение на САЩ за нов „Ф-16\" Предложение от Швеция за нов „Грипен\" Предложение на Италия за употребявани „Юрофайтър\" „Оттук нататък следва документите да бъдат заведени в класифицирана регистратура. От утре започва 14 дни работа на комисията за оценка на предложенията. В това време комисията може да отправя въпроси и да иска уточнения към компаниите. След това работата ѝ ще завърши с протокол. Следва комисия, която ще проведе допълнителни преговори за допълнително уточняване на параметрите на предложенията. След това министърът на отбраната ще вземе решение с коя от държавите да започне разговори за подписване на договор. Днес е хубав ден за българската авиация да си пожелаем офертите да са конкурентни и оттук да започнат за ВВС историческа модернизация и превъоръжаване\", обяви зам.-министър Атанас Запрянов. Проектът за нов тип боен самолет е на стойност 1,8 млрд. лв. Първоначално, в срок от три години, трябва да бъдат доставени поне 8 самолета с оборудване, въоръжение и обучение на екипажа. Плащането е разсрочено за 9 години.", "date": "2018.10.01", "title": "Швеция, Италия и САЩ пожелаха да доставят нови изтребители на България"}
{"url": "http://standartnews.com/balgariya/tsvetan_tsvetanov_kategorichen_che_votat_na_nedoverie_na_bsp_ne_gi_pritesnyava-376257.html", "text": "Вотът на недоверие не ни притеснява в никакъв случай, заяви категорично пред репортери председателят на ПГ на ГЕРБ и зам.-председател на партията Цветан Цветанов по повод готвения от БСП вот на недоверие срещу кабинета на тема „Здравеопазване\". „Всички сме наясно, че трябва да има реформа в здравеопазването. Когато министър Ананиев заедно с неговия екип започнаха да водят дебати по темата с всички заинтересовани, ние казваме, че тази реформа е обричане на геноцид. Аз искам да ги успокоя, че реформата не е внесена в Министерски съвет\", коментира Цветанов. По думите му силната страна на министър Кирил Ананиев е, че първо е започнал диалог с всички заинтересовани. „Има предложения и обсъждания, които в момента вървят с Лекарския съюз, с болниците, с пациентските организации. Това е силната страна на днешното Министерство на здравеопазването - че не обсъждаме законопроект, който е внесен в Министерски съвет, а вариантите и ще бъде взето предвид абсолютно всичко, което би могло да оптимизира модела и окончателното предложение, което се внесе в Министерски съвет. Тогава също ще имаме възможност за обсъждане, както в Министерски съвет при съгласувателните процедури, така също и в българския парламент, когато имаме възможност да водим дебата и сред политическите партии\", заяви още Цветанов. Ще се постараем чрез диалог с всички парламентарни групи да не допускаме липсата на кворум отново, каза още Цветан Цветанов. „Много са интерпретациите в публичното пространство за кворума и начина, по който той трябва да бъде осигуряван. Да, това е ангажимент на управляващото мнозинство. Но нека да се върнем малко по-назад, когато имаше много коментари и предложения, че трябва да се направи правителство на малцинството. Сами разбирате, че решението, което сме взели за коалиционно управление с „Обединени патриоти\" е било правилно, защото макар и с минимално превъзходство за осигуряване на парламентарния кворум, ние всъщност се стремим да имаме диалог с всички парламентарно представени формации в българския парламент\", коментира Цветанов. „Разговорите, които се водят и с опозицията в тази посока, могат да бъдат част от стабилността, която е нужна на държавата\", допълни той. „Най-лесно е да провокираш политическа криза. Най-трудно е да даваш алтернатива и да формираш правилните решения при възникването на сложни ситуации. Това, което се случи миналата седмица, ще се постараем в диалог с всички парламентарни групи да не го допускаме, защото пред България има много важни неща, които трябва да бъдат гласувани като законопроекти и много предизвикателства\", каза още той. Приемам призива на президента за единение като послание към БСП, защото там процесите на разединение и разпад са много сериозни, заяви Цветанов по повод отправения от президента Румен Радев призив към обществото за единство. „Имах възможност да се запозная с това, което е казал президентът. Последната част от неговото изказване действително изглежда миролюбиво. Изглежда конструктивно, но когато правиш подобно предложение, първо трябва да се извиниш за всичко онова, което си причинил през последната 1 година и половина\", коментира Цветанов. По думите му при всяка своя поява държавният глава цели противопоставяне - чисто институционално към българския парламент, чисто институционално към Министерски съвет и персонално към премиера Борисов. „Няма как да си всявал разделение и противопоставяне между институциите и сега да кажеш, че искаш единение. Това би могло да създаде повече спокойствие и неговия призив го възприемам към политическата сила, която го излъчи, защото виждаме, че там процесите на разединение и разпад са много сериозни. Може би за това призивът е да има единение в БСП, защото той знае, че това е основната му опора, както при неговото номиниране, така и за координираните действия за дестабилизиране на страната и вкарването на атниевропейското и антиатлантическото говорене\", посочи още Цветанов. „Коалиционният съвет през днешния ден беше рутинен. Няма нещо, което да провокира теми, които да ни разделят. Премиерът ни запозна с посещението, което направи в Ню Йорк, разговорите, които са проведени и усещането къде стои Европа, както и къде се намираме ние като държава в този цялостен геополитически план\", уточни Цветанов. „Коалиционният съвет беше доста приятен и доста конструктивен. Обсъждахме актуалните въпроси и най-голямото предизвикателство за управляващата коалиция – приемането на бюджета за 2019 година\", отбеляза той. Цветанов обясни, че все още не може да се говори за конкретните параметри на бюджета за догодина. „Знаете, че първо трябва да бъде приет в Министерски съвет, след това да бъде в парламента. Ние сме в готовност в съответните комисии, които ще имат отношение по него, да може да се свърши работата по първо и второ четене и в края на ноември месец бюджетът да бъде приет\", посочи той. По думите му докато бюджетът не бъде представен от финансовото министерство, може да се говори само за хипотези. „За мен е важно, че БВП ще бъде по-висок от 105 млрд. лв. както беше до сега, което означава, че се движим в изпълнение на ангажимента си за изпълнение на управленската си програма\", коментира Цветанов, като припомни, че управляващите са заложили до края на управленския мандат БВП да достигне 120 млрд. лева, а средната работна заплата да стане 1500 лева. „Убеден съм, че всички тези параметри ще бъдат изпълнение. Надявам се, че с увеличението на бюджетните заплати с 10% ще може действително за затвърдим всички тези, които говорим до момента\", допълни той.", "date": "2018.10.01", "title": "Цветан Цветанов категоричен, че вотът на недоверие на БСП не ги притеснява"}
{"url": "http://standartnews.com/balgariya/maya_manolova_proektat_na_zakon_za_horata_s_uvrezhdaniya_e_osakaten-376262.html", "text": "Проектът на Закон за хората с увреждания е осакатен, от него са извадени всички предложения за реформа, заяви пред журналисти омбудсманът Мая Манолова. Тя допълни, че е редно и честно социалният министър да каже кое го е накарало да осакати закона и да си понесе отговорността. На 28 септември приключи общественото обсъждане по законопроекта. В резултат на постъпили предложения и забележки от различни министерства и организации, социалният министър си е позволил да извади от проекта всички основни пунктове, които трасираха реформата в политиките към хората с увреждания, каза Мая Манолова. Тя обясни, че от закона отпада личната помощ, фонд \"Достъпна среда и лична мобилност\", фонд \"Трудова заетост\", отпада подкрепената заетост, както и финансирането по проекти на организации на хората с увреждания. Отпадат и бележките за това да се предвидят здравни осигуровки за хората, които отглеждат човек с тежки увреждания. Не се променя нищо по отношение на помощните средства и медицинските изделия. Създаването на нов орган за хората с увреждания се оставя някъде много далеч в бъдещето, допълни Манолова. По думите й това не е една имитация на реформа, а направо подигравка. Манолова допълни, че се чувства абсолютно демотивирана да участва в каквито и да е общи проекти с Министерството на труда и социалната политика , защото работата по основния закон се е оказала напълно безсмислена . \"В момента се чувствам унизена, предполагам, че всички хора, които са работили по него ще с почувстват по същия начин, защото е безсмислено да се работи, когато една от страните, която трябва да е водеща, не си държи на думата\", допълни омбудсманът. По думите на Манолова няма никакво значение дали този закон ще бъде приет или не, единственото, което се променя е малко по-голямата финансова подкрепа за хората с увреждания, което според нея е добре, но е било възможно да се направи и с една поправка в действащия закон. Манолова добави, че няма да участва в тази лъжа , в която се казва на хората с увреждания и на обществото, че се прави реформа, а всъщност не се прави нищо. Законопроектът днес ще се обсъжда на Националния съвет за интеграция на хората с увреждания.", "date": "2018.10.01", "title": "Мая Манолова: Проектът на Закон за хората с увреждания е осакатен"}
{"url": "http://standartnews.com/balgariya/veselin_mareshki_pozdravi_makedontsite_che_sa_zapazili_dostoynstvoto_si-376268.html", "text": "\"Подкрепям болшинството граждани на Македония, които отхвърлиха срамния за страната им договор с Гърция за смяна на името на държавата\", заявява лидерът на \"Воля\" и зам.-председател на Народното събрание Веселин Марешки по повод резултатите от проведения вчера в Македония референдум за името на страната. Това съобщиха от пресцентъра на партията. \"Надявам се политиците в Скопие да започнат да се вслушват в гласа на народа си и да не вървят срещу неговия интерес. Поздравявам нашите съседи, че успяха да запазят достойнството си като не допуснаха външни сили да си играят със съдбата им и да влияят на решенията за бъдещето им\", посочва Марешки.", "date": "2018.10.01", "title": "Веселин Марешки поздрави македонците, че са запазили достойнството си"}
{"url": "http://standartnews.com/balgariya/mvr_ministarat_naredi_prevantivni_deystviya_zaradi_meteorologichnata_prognoza-376265.html", "text": "Според прогнозата за очаквани интензивни валежи в предстоящите дни, МВР предприема мерки за осъществяване на превантивни дейности за предотвратяване на евентуално усложняване на обстановката. Това съобщиха от пресцентъра на МВР. Директорът на ГД „Пожарна безопасност и защита на населението\" главен комисар Николай Николов вчера е изпратил писма до областните управители за преглед на техническото състояние и наблюдение на нивата на водоемите в прилежащата територия. Дадени са указания за предприемане на превантивни действия по почистване и наблюдение на критични точки от канализационната и пътната инфраструктура на населените места, както и осигуряване на информация за съответните водни обекти. В структурите на ОДМВР е създадена организация за оказване на съдействие на местната власт, при необходимост. Дадени са допълнителни указания на териториалните структури на ГДПБЗН за повишаване на готовността в случаи на възникване на извънредни ситуации, както и за своевременното информиране на представителите на изпълнителната и местната власт. В тази връзка директорът на главната дирекция ще посети областите Бургас, Ямбол и Хасково. В готовност за реакция е оперативният щаб на МВР, който е в непрекъсната връзка с Националния оперативен център към ГД „ПБЗН\". С тържествена церемония днес беше открита и учебната година в Академията на МВР, на която присъства и вътрешният министър Младен Маринов. С издигане на националния флаг, под звуците на химна на Република България и тържествен водосвет започна церемонията по откриване на новата учебна година в Академията на МВР. Тази година нейния праг прекрачиха 150 първокурсници, от които 120 в специалност \"Полиция\" и 30 в специалност \"Пожарна и аварийна безопасност\". Вътрешният министър Младен Маринов се обърна към тях с думите да служат на обществото и да се учат от грешките. Ректорът на Академията Неделчо Стойчев ги поздрави за избора на професията полицай и огнеборец. „Да бъдеш полицай означава да покриваш високите изисквания на обществото. Да понасяш огромна отговорност, която обществото и държавата възлагат. Това, което трябва да научите тук е да бъдете всеотдайни в службата си към обществото, да се учите от грешките си, да бъдете обективни, включително и към себе си\", каза Маринов.", "date": "2018.10.01", "title": "МВР министърът нареди превантивни действия заради метеорологичната прогноза"}
{"url": "http://standartnews.com/balgariya/prezidentat_vazrastnite_s_pravo_nastoyavat_za_darzhavna_politika_koyato_da_podobri_kachestvoto_na_zhivot-376256.html", "text": "Възрастните хора с право настояват за дългосрочна държавна политика, която да подобри качеството на живот в България. Това казва държавният глава Румен Радев в поздравителен адрес към хората от третата възраст по случай Международния ден на възрастните хора, съобщиха от прессекретариата на държавния глава. Президентът е патрон на честванията по повод празника. В писмото си държавният глава подчертава, че съществуването в бедност, лишения и изолация е участ за голяма част от възрастните хора в България и те с право настояват за дългосрочна държавна политика, която да подобри качеството на живота у нас. „Моментните прояви на загриженост могат да бъдат временно решение на затрудненията, но не са в състояние да Ви гарантират сигурността, която заслужавате. Убеден съм, че е необходима промяна в нагласите за мястото на възрастните хора в обществото. Съхраняването на Вашата активност трябва да се превърне в приоритет при формирането на социалната и здравната политика в бъдеще\", посочва в адреса си Румен Радев. Според президента тенденцията на застаряване на населението изисква адекватни управленски решения днес. Румен Радев отбелязва, че доверието помежду ни и споделянето на общи ценности изграждат единението, от което се нуждаем, за да чувстваме опората на цялото общество. „Следването на принципа за солидарност не се изчерпва с начина, по който се акумулират средствата за пенсионноосигурителната система в България. Взаимното разбиране и подкрепа не се изчисляват в месечни вноски, те са знак за осъзнаването ни като общност. Оздравяването и укрепването на социалната тъкан започва с грижата за децата и възрастните хора\", пише в поздравлението си президентът. „Международният ден на възрастните хора ни подсеща още нещо - благата дума и сърдечният жест на внимание са всичко, което очаквате от най-близките си хора. Бъдете здрави и се радвайте на достойни старини!\", се оказва още в поздравлението на президента Румен Радев по случай Международния ден на възрастните хора.", "date": "2018.10.01", "title": "Президентът: Възрастните с право настояват за държавна политика, която да подобри качеството на живот"}
{"url": "http://standartnews.com/balgariya/sofiyskiyat_universitet_zapochna_novata_si_akademichna_uchebna_godina-376259.html", "text": "Най-старото висше училище у нас - Софийският университет - откри официално академичната учебна година, предаде БНТ. Тази академична година е по-специална за СУ, защото отбелязва своята 130-годишнина. В тази насока беше и словото на ректора на университета. „В годината на 130-тия си юбилей първият български университет полага още по-големи усилия да запази и надгради тези постижения и занапред. Ние продължаваме за привличаме най-добрите преподаватели и изследователи и да подготвяме младите за предизвикателствата на променящия се пазар на труда и за новата индустриална революция\", каза Анастас Герджиков. „Искам да ви поздравя за решението да останете и да учите в България, не сте сгрешили. Мечтайте смело и свободно, на вас разчитаме да преведете страната през кризи и да я утвърдите като модерна и развита държава\", пожела на студентите вицепрезидентът Илияна Йотова. Вицепремиерът Томислав Дончев, който също уважи церемонията, заяви: „Ако искаме да бъдем достатъчно добри, ако искаме да гоним хоризонта на мъдростта, всичко, което правим днес трябва да съобразяваме освен със славната история, освен с изискванията на днешния ден, с това, което ще е след 10 години, което е трудно.\"", "date": "2018.10.01", "title": "Софийският университет започна новата си академична учебна година"}
{"url": "http://standartnews.com/balgariya/proveryavame_vsyaka_nasha_pokupka_dali_e_otchetena_v_nap-376266.html", "text": "Всеки клиент ще може да провери до пет минути дали покупката му е отчетена в НАП, след като влязат в сила новите изисквания, записани в Наредба № Н-18 от 13 декември 2006 г. за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин. Измененията в нормативния акт бяха публикувани в петък в „Държавен вестник\", като тяхната основна цел е засилване на финансовата дисциплина и подобряване на контрола при отчитането на търговските обороти, съобщиха от НАП. Съгласно новите изисквания, информацията за всяка покупка, платена в брой, с чек, ваучер, дебитна или кредитна карта, или с други заместващи парите платежни средства, ще трябва да се изпраща до пет минути към сървърите на НАП. На всяка касова бележка трябва да има и двумерен баркод (QR код). След сканирането му всеки един клиент ще може да провери дали данните за неговата покупка са изпратени и отчетени в НАП, както и ако това не се е случило – да подаде автоматично сигнал за това. По този начин данъчните очакват да се засили гражданският контрол и да се подобри финансовата дисциплина на търговците при отчитане на оборотите. Промените предвиждат също, че няма да се допуска издаването на други служебни бонове, освен изрично дефинираните в наредбата. Предвидени са и други промени, свързани с изисквания към софтуера за управление на продажбите, които използват някои фирми, за да автоматизират издаването на платежни документи. Всички регистрирани по ДДС фирми ще имат срок до края на март 2019 г. да приведат дейността си  съобразно изискванията на наредбата. Срокът за всички останали, включително бензиностанциите, е до края на юни 2019 г., а за тези, които използват интегрирани автоматизирани системи за управление на търговската дейност – до края на 2019 година. За да информират фирмите навреме, от НАП са подготвили информационна кампания, която предвижда своевременно публикуване на информация на интернет страницата – www.nap.bg, отпечатване и разпространение на специални брошури, персонален мейлинг до заинтересованите лица, както и срещи в офисите на НАП в страната. Освен това, вече е изработен и публикуван специален софтуер, с който всеки, притежаващ фискално устройство, може да провери дали то подлежи на доработване или не, на интернет страницата на НАП на адрес: http://nraapp02.nra.bg/fdlookup/.", "date": "2018.10.01", "title": "Проверяваме всяка наша покупка дали е отчетена в НАП"}
{"url": "http://standartnews.com/balgariya/bsp_obyavi_che_raboti_po_motivite_za_vota_na_nedoverie_sreshtu_kabineta-376269.html", "text": "От днес започваме да работим по мотивите за вота на недоверие срещу правителството, като на група ще обсъдим всички подробности по вота, каза пред журналисти лидерът на БСП Корнелия Нинова. За да тръгнем да събираме подписи, трябва да предоставим нашите аргументи за мотиви за такъв вот, допълни Нинова и отбеляза, че мотиви има достатъчно и хората го знаят, но здравеопазването е може би системата в най-тежко положение. По отношение на предвидената реформа в здравната система, Корнелия Нинова каза, че от БСП не одобряват това, че от хората ще се изисква да внасят допълнително пари под формата на здравна застраховка, а ще получат същата услуга с ниско качество и няма да имат достъп до болници. По думите й досега доплащането се предоставяше под масата, а сега това става узаконено престъпление. В здравеопазването има достатъчно пари, просто се източват, крадат и няма контрол, каза Нинова и допълни, че не са върнати и онези милиард и половина, които \"Дянков е прибрал от здравната каса и е вкарал в бюджета\". Според лидера на БСП средства има , необходим е друг начин за разходването им, като този начин се предлага от партията във \"Визия за България\", където е заложен качествено различен модел на здравеопазване. Ще изложим тези аргументи и по време на вота на недоверие, допълни Корнелия Нинова. По думите на Нинова БСП има критики освен към предложенията за здравна реформа, и към цялостното състояние на системата. Има множеството закрити общински болници- в големи райони хората в страната нямат достъп до здравеопазване и пътуват по 80 километра за раждане, което е абсурдно, каза още Нинова. Според нея не може и всяка болница да си прави търгове, от което се качват цените на лекарствата. Нашето предложение е държавата в лицето на МЗ да направи централен търг за всички болници , като така ще се намалят цените, защото се поръчва по-голямо количество, каза Нинова. От БСП предлагат и ресурса от здравната каса да се ползва от държавните и от общинските болници , частните, ако искат да са търговски дружества и да развиват търговска дейност, да си създадат частни фондове. Вотът е срещу правителството и цялостната им политика в областта на здравеопазването, каза Корнелия Нинова в отговор на въпрос дали този вот е насочен само към министър Ананиев, който е от шест месеца на поста. \"Но господин Ананиев беше и зам.-министър на финансите, интересно е, че неговият екип тогава прибра парите от здравната каса, а сега очакваме като здравен министър да поиска от финансовия да ги върне, допълни Нинова. В отговор на въпрос дали приема критиката на Цветан Цветанов, че от БСП създават напрежение, а не предлагат нищо, Нинова каза, че спира да коментира Цветанов. Вече имах повод да кажа, че ще разговаряме и отговаряме само на хора, които са прочели \"Визия за България\" , иначе няма смисъл да си губим времето, допълни тя. В отговор на друго питане Нинова каза, че в петък е станало ясно , че без гласовете на ДПС ще се разпадне парламента. Тя допълни, че изпитва жал към Патриотите, които от думите \"Ще изтрием винаги ДПС от властта\" са стигнали до положение да се молят на депутатите от ДПС, за да съществуват и да участват във властта, което по думите й е най-малкото безпринципно. По отношение на неприсъствието в парламента на всички депутати от БСП, Нинова каза, че и така от партията могат да следят политическия живот. Тя допълни, че 20 души са в парламента и са достатъчно активни както да защитават позиции на БСП за България, така и да критикуват грешни решения на управляващото мнозинство. По думите й много полезни са се оказали срещите в страната , като досега са се включили над 5000 души -специалисти, експерти и има огромно количество предложения по \"Визия за България\", които ще се конкретизират в окончателния вариант през декември. Това е другият начин за правене на политика - да се търсят идеи от много хора извън нас, не само партийна платформа, особено по надпартийни теми като демографска катастрофа, образование, здравеопазване, каза още Корнелия Нинова.", "date": "2018.10.01", "title": "БСП обяви, че работи по мотивите за вота на недоверие срещу кабинета"}
{"url": "http://standartnews.com/balgariya/razbiha_balgarska_prestapna_grupa_za_mokri_porachki_i_reket_v_rusiya-376255.html", "text": "Българска престъпна групировка, която е действала на територията на Москва бе задържана вчера в подмосковското село Люберци. Преди дни руският бизнесмен Исмет Ширинов успява да избяга от плен и да отиде в полицията. Той разказва как българите са го дрогирали насилствено и измъчвали в продължение на 28 дни. Целта на похитителите била откуп на стойност 45 млн. рубли (около 700 хил. евро). Исмет завежда полицията в изоставена вила, близо до село Люберци (Московска област), където е имало още 9 похитени във видимо недобро психично състояние. Две от жертвите са българи с отрязани пръсти на ръцете и множество синини и отоци по тях, а другите са от руски произход. Руските граждани споделят, че втори ден стоят в къщата без да знаят защо. Организатор на групата е Ц.И.Б., който е лежал в затвора в град Владимир за убийство. На него и останалите членове на бандата с инициали А.В.Б. на 33 год. от гр. Свищов, Р.Х.Б. на 27 год. от гр. Плевен, П.Й.М. на 30 год. от гр. Плевен и Д.Д.М. на 29 год. от гр. София специализиран наказателен съд е наложил най-тежката мярка за неотклонение - задържане под стража.", "date": "2018.10.01", "title": "Разбиха българска престъпна група за мокри поръчки и рекет в Русия"}
{"url": "http://standartnews.com/balgariya/vremeto_prez_oktomvri_ochakvat_ni_temperaturi_ot_minus_1_do_28_gradusa-376246.html", "text": "Най-високите температури през октомври ще бъдат между 23 и 28 градуса, а най-ниските - между минус 1 и 4 градуса, съобщи пред БТА Марияна Попова, синоптик в Националния институт по метеорология и хидрология. По думите й през октомври се очаква средната месечна температура у нас да бъде около нормата, която в равнините е между 11 и 15 градуса, по високите полета - между 8 и 11 градуса, а в планинските райони - от 4 до 8 градуса. Месечната сума на валежите ще бъде около нормата, която за по-голямата част от страната е между 40 и 60 литра на квадратен метър, в югоизточните райони - между 60 и 90 литра на квадратен метър, а в планините - от 80 до 100 литра на квадратен метър. В първия ден на октомври облачността ще е значителна. Валежите в източната половина от страната ще продължат, а в крайните източни райони ще са значителни. В Западна България ще е почти без валежи. Ще духа слаб, в Източна България умерен североизточен вятър. Максималните температури ще са между 16 и 21 градуса, по-ниски в Североизточна България – между 12 и 15 градуса. На 2 октомври преди обяд в източните райони все още ще превалява, вече слаб дъжд. Облачността от запад ще се разкъса и временно ще намалее. Вятърът за кратко ще бъде от северозапад, в Източна България - до умерен, но до вечерта отново ще се обърне от изток. През следващите дни вероятността за валежи е малка. Облачността ще е разкъсана. Вятърът ще е предимно слаб, източен, в четвъртък временно ще бъде от запад-северозапад, умерен. Дневните температури още малко ще се повишат и към сряда ще достигнат 21-26 градуса, но през втората половина от седмицата отново ще се понижат с 3-4 градуса. През второто десетдневие температурите ще бъдат близки и малко по-високи от нормалните, като все пак бавно ще се понижават. Облачността ще е разкъсана, с повече слънце в часовете около и след обяд. Условия за превалявания ще има към 12 октомври, към 15 октомври и в края на периода, каза пред БТА Попова. И през третото десетдневие на октомври времето ще бъде променливо. Ще се редуват спокойни и сравнително топли дни и дни, в които ще преминават атмосферни смущения, при които ще има условия за валежи. Най-голяма е вероятността за това около 24 октомври и към края на месеца. Като цяло за периода средноденонощните температури ще останат близки и малко по-високи от обичайните, прогнозира Марияна Попова.", "date": "2018.10.01", "title": "Времето през октомври: очакват ни температури от минус 1 до 28 градуса"}
{"url": "http://standartnews.com/balgariya/sled_pozhara_v_bozhurishte_obshtinata_pomaga_finansovo_na_ostanalite_bez_dom-376248.html", "text": "На извънредна сесия местната власт в Божурище ще гласува да се отпуснат по 1500 лева на семействата, които останаха без дом след пожар в жилищния им блок. Освен това общината ще открие и дарителска сметка. Огънят тръгнал от втория етаж, където живеел възрастен мъж. Именно той стана жертва на пламъците. Част от хората, чиито апартаменти бяха изпепелени, ще живеят в общинско жилище. Останалите намериха подслон при близки и приятели.", "date": "2018.10.01", "title": "СЛЕД ПОЖАРА В БОЖУРИЩЕ: Общината помага финансово на останалите без дом"}
{"url": "http://standartnews.com/balgariya/vlizat_v_sila_novite_tseni_na_prirodniya_gaz-376245.html", "text": "От днес влизат в сила новите цени на природния газ, а до края на деня енергийният регулатор трябва да обяви и цените на парното и топлата вода за последното тримесечие. Предвижда се увеличението да бъде с между два и девет процента в различните топлофикации в страната. Натрупано, заедно с предишните повишения на цените, този отоплителен сезон ще бъде между седем и 23% по-скъп от предишния. Най-голям е скокът за абонатите в Бургас, а най-малък за тези във Варна.", "date": "2018.10.01", "title": "Влизат в сила новите цени на природния газ"}
{"url": "http://standartnews.com/balgariya/kak_da_se_hranim_prez_esenta_savetite_na_dietolog-376252.html", "text": "През есента трябва да приемаме повече плодове, зеленчуци и билки. Това каза диетологът проф. Донка Байкова в интервю за „Фокус\" във връзка със здравословното хранене през есента. Проф. Байкова посочи, че през есента е необходима промяна на модела на хранене, тъй като от по-топлия сезон преминаваме към по-хладно време. „А климатичните условия променят и потребностите на организма към видове храни, към калории, към модел на хранене. И това се нарича сезонен цикличен модел, който е типичен за националните ни особености\", каза още тя. По думите й през този период, когато навън става по-студено и температурите на околната среда падат, имаме нужда от малко по-концентрирано от гледна точка на съдържание хранене. „Това означава например прием на повече въглехидратни храни, защото трябва да направим една успешна терморегулация, която да предпазва организма от променливите условия на околната среда. Мазнините също присъстват, но в никакъв случай не говорим за свръх мастно или свръх калорийно хранене, защото трябва да внимаваме и с имунната устойчивост на организма. Именно през този сезон трябва да подготвим организма за дълъг период от време да съхрани имунната система на едно добро ниво. Това означава по-висок прием на зеленчуци, плодове, билкови растения\", коментира диетологът. Проф. Байкова обясни, че през есента трябва да добавяме към храната си зеленчуци, които са носители на антибиотични субстанции. „Такива са например лук и чесън, имащи бактерициден ефект по отношение на инфекциите, които могат да ни атакуват. Не трябва да забравяме, че за да сме устойчиви, имунната система изисква и пълноценен белтък – това означава да не се лишаваме от мляко, млечни продукти, риба, леки меса без видими тлъстини и яйца.. Остава и препоръката през есенния сезон поне два или три дни от седмицата да бъдат постни - да приемаме повече бобови храни като боб, леща, грах, фасул, бакла, както и ориз, царевични продукти, просо, киноа и пр. Ядките също са носители на ценен растителен белтък, гарниран с много добър мастно-киселинен състав, богат на омега-3 мастни киселини. Гъбите можем да добавим също в менюто си, защото те са носители на над 300 полезни вещества – можем да ги добавим както в постните дни, така и като гарнитура към местните и рибните ястия\", обясни тя. Проф. Байкова посочи още, че двигателната активност също е много полезна и че половин час разходка на чист въздух увеличава имунната защита.", "date": "2018.10.01", "title": "Как да се храним през есента? Съветите на диетолог"}
{"url": "http://standartnews.com/balgariya/eksshefat_na_politsiyata_v_asenovgrad_se_izpravya_pred_sada-376247.html", "text": "Бившия началник на полицията в Асеновград Димчо Темелков се изправя днес пред магистратите от пловдивския окръжен съд. Заедно с него са подсъдими са служител в Районното управление, както и шофьор в частно дружество. Темелков, който беше уволнен преди три години, е обвинен за прикриване на криминални деяния, фалшифициране на действителния брой сигнали за извършени престъпления, злоупотреби. Заедно с бившия шеф на полицията на Асеновград, обвиняеми са и шофьор на товарен камион в „КМД\" ЕООД-Пловдив за това, че е откраднал от дружеството 21 литра гориво, както и 49-годишен полицейски служител в сектор „Криминална полиция\" към РУ на МВР в Асеновград. По делото са разпитани 128 свидетели, назначени са експертизи, иззети са и веществени доказателства. Най тежкото, предвидено от закона, наказание за престъпленията, в които Димчо Темелков е обвинен е лишаване от свобода от две до осем години, както и лишаване от права. Делото днес е насрочено в разпоредително заседание.", "date": "2018.10.01", "title": "Ексшефът на полицията в Асеновград се изправя пред съда"}
{"url": "http://standartnews.com/balgariya/za_dnes_e_obyaven_oranzhev_kod_v_5_oblasti_i_zhalt__v_oshte_13-376238.html", "text": "Оранжев код е обявен днес в 5 области в страната заради обилни валежи. Предупреждението важи за областите Кърджали, Хасково, Ямбол, Бургас и Варна. В тези райони се очакват значителни валежи - 25-40 л/кв.м, на места до 50-60 л/кв.м, съобщават от Националния институт по метеорология и хидрология. Жълт код, отново заради валежи, е обявен и в още 13 области: Смолян, Пазарджик, Пловдив, Стара Загора, Сливен, Габрово, Велико Търново, Русе, Търговище, Разград, Шумен, Силистра и Добрич. Там се очакват обема на валежите да е 15-35 л/кв.м. Жълт код важи и за морето край Бургаска област, като вълнението ще е 3-4 бала.", "date": "2018.10.01", "title": "За днес е обявен оранжев код в 5 области и жълт - в още 13"}
{"url": "http://standartnews.com/balgariya/otvaryat_ofertite_za_nov_iztrebitel-376243.html", "text": "Отговорите на държавите, изпратени след запитване от Министерството на отбраната, за предоставяне на предложение по проекта за придобиване на нов тип боен самолет ще бъдат отворени днес, 1 октомври, в Министерството на отбраната, съобщиха от пресцентъра на военното ведомство. Съвместната работна група, назначена със заповед на министър-председателя Бойко Борисов, в която влизат представители на Министерството на отбраната, Министерството на икономиката и ДАНС, ще отвори публично всички постъпили в установения срок писмени предложения.", "date": "2018.10.01", "title": "Отварят офертите за нов изтребител"}
{"url": "http://standartnews.com/balgariya/zadeystvat_sirenite_v_13_oblastni_grada_i_okolo_aets_kozloduy-376254.html", "text": "Днес на територията на градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София и Враца и населените места в 30-километровата зона около АЕЦ \"Козлодуй\", от 13 часа ще бъде задействана сиренната система чрез излъчване на националните сигнали за тревога и край на тревогата. Сигналите ще бъдат съпътствани от гласова информация. В тренировката ще участват и интегрираните локални системи за оповестяване, изградени в обекти, чиято дейност създава опасност от възникване на бедствия. Тренировката ще се извърши за проверка на техническото състояние на националната система и за обучение на населението.", "date": "2018.10.01", "title": "Задействат сирените в 13 областни града и около АЕЦ \"Козлодуй\""}
