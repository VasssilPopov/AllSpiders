{"url": "http://standartnews.com/kultura/prognoza_keyt_midaltan_shte_rodi_momche_zashtoto_nosi_sinyo-369079.html", "text": "В Англия продължават залаганията за пола на третото дете, което трябва да се появи през април в кралското семейство. Терминът на херцогинята на Кеймбридж Кейт Мидълтън наближава и екшънът сред букмейкърите и светските хроникьори набира скорост. И тъй като от двореца Кенсингтън със сигурност все още не са решили да осветлят поданиците дали да очакват нов принц или принцеса, авторите на хипотезите се вихрят на  пълни обороти. Според модните блогъри на Острова, няма съмнение, че бебето на принц Уилям и Кейт Мидълтън ще е момче, тъй като майката дефилира най-често в синьо - във всичките му нюанси, варианти и комбинации. Именно любовта на Кейт към благородния тон провокира лайфстайл редактори да направят съответното предположение. Кейт бе подбрала синьо и за визитата си тези дни в Кралския колеж на акушерите и гинеколозите в Лондон. Там тя се е видяла и с акушерката, изродила дъщеря й Шарлот през 2015-а - Джаклин Дънклин-Бент от  частното крило Линдо на болница \"Сейнт Мери\". Там бе роден и принц Джордж две години по-рано. Може би и третото внуче на Даяна ще дойде на белия свят отново там.", "date": "2018.03.07", "title": "ПРОГНОЗА: Кейт Мидълтън ще роди момче, защото носи синьо"}
{"url": "http://standartnews.com/svyat/bryuksel_balgariya_namalyava_makroikonomicheskite_si_disbalansi-369070.html", "text": "България вече няма прекомерни макроикономически дисбаланси, каквито се наблюдаваха в периода 2015-2017 г. Това става ясно от публикувания днес доклад за страната за 2018 г. в контекста на Европейския семестър за координация на икономическите, фискалните и социалните политики, съобщиха от Представителството на Европейската комисия (ЕК) в България. Според днешното съобщение България постига известен напредък в изпълнението на специфичните препоръки, отправени през 2017 г. Страната продължава да има дисбаланси, свързани най-вече с финансовия сектор и корпоративната задлъжнялост. Стабилността на финансовия сектор продължава да се подобрява въпреки оставащите слабости. Икономическият растеж остава силен, а пазарът на труда се възстановява. Благоприятната икономическа ситуация в България би могла да спомогне за изпълнението на мерките по преодоляване на дисбалансите. Силният икономически растеж и солидната фискална позиция представляват възможност за структурни реформи, които да ускорят сближаването с останалата част от Европейския съюз и да намалят трайно високите нива на бедност и неравенство, пише още в анализа.", "date": "2018.03.07", "title": "Брюксел: България намалява макроикономическите си дисбаланси"}
{"url": "http://standartnews.com/sport/sportnoto_ministerstvo_shte_poharchi_15_miliona_za_motokros-369063.html", "text": "Правителството одобри проект на Постановление за одобряване на допълнителни разходи по бюджета на Министерството на младежта и спорта за 2018 г. Средствата, необходими за финансово подпомагане на организирането и провеждането на Световния шампионат по мотокрос MXGP/MX2 и Европейския шампионат по мотокрос EMX125/EMX250 – Grand prix Bulgaria в Република България през 2018 г. са в общ размер от 1 662 455 лв. Тези шампионати по мотокрос са сред най-престижните състезания в света. В тях ще участват едни от най-силните отбори и поради това интересът ще е значителен, както от страна на българските зрители, така и на тези от чужбина. С провеждането на спортната проява ще се утвърди авторитета на Република България сред световната спортна общественост, ще окаже положително въздействие върху развитието и популяризирането на българския спорт и възможностите на българските спортисти за изява.", "date": "2018.03.07", "title": "Спортното министерство ще похарчи 1,5 милиона за мотокрос"}
{"url": "http://standartnews.com/biznes/pregovorite_mezhdu_inerkom_i_chez_v_praga_prodalzhavat_i_dnes-369054.html", "text": "Преговорите между „Инерком\" и ЧЕЗ в Прага продължават и днес. Очаква се до края на седмицата да стане ясно дали чешката компания е склонна да преразгледа договора за продажба на активите си  в България, така че да позволи участие и на държавата в сделката. Дали ЧЕЗ е сколнна да преразгледа догоовра се очаква да стане ясно до петък.", "date": "2018.03.07", "title": "Преговорите между „Инерком” и ЧЕЗ в Прага продължават и днес"}
{"url": "http://standartnews.com/biznes/kzk_shte_proveryava_bankoviya_pazar-369083.html", "text": "Комисията за защита на конкуренцията ще направи секторен анализ на пазара на предоставяне на банкови услуги от кредитните институции, членове на Асоциацията на банките в България (АББ). Решението е взето на 1 март, гласи съобщение на сайта на КЗК. Причината за проучването е консолидацията в банковия сектор и измененията в нормативната уредба. От КЗК посочват, че е бил извършен \"общ преглед на действащите тарифи за лихвите, таксите и комисионите, прилагани от банките - членове на АББ, при предоставянето на услуги към клиенти, публикувани на интернет страниците на съответните банки\". Това, което установила комисията, поражда необходимост от по-задълбочено изследване на конкурентността, прозрачността и условията, предлагани от банките при предоставянето на услугите им в периода 2015-2017 г. В решението се посочва още, че \"в тази връзка допълнително следва да бъде установено съществуват ли бариери пред клиентите при смяна на обслужващата банка при предоставянето на конкретна услуга и евентуално наличие на обвързващи/пакетни продажби и др.\" КЗК ще изиска актуална информация от компетентните държавни органи и съответните браншови организации. От комисията призовават и обществеността за активно съдействие при предоставянето на всякаква информация и данни във връзка с настоящото производство.", "date": "2018.03.07", "title": "КЗК ще проверява банковия пазар"}
{"url": "http://standartnews.com/svyat/folksvagen_e_avtoproizvoditel_1-369047.html", "text": "Eкспертите от Агенцията за изучаване и анализ на автомобилните пазари по света focus2move обявиха кои са най-успешните автомобилни производители за 2017 година. Основавайки информацията си на финансовите отчети на марките за предходната година, аналитичната агенция посочва концерна \"Фолксваген Груп\" за първенец в световен план. Според данните през изминалата година компанията е произвела близо 10,4 млн. автомобили, или с 3,5 повече спрямо предходната 2016 година. На второ и трето място, със съвсем малко, изостават пък съответно \"Тойота\"(10,17 млн. коли) и \"Рено Нисан\" (10, 07млн.). Челната десетка по успех се допълва от \"Хюндай-Киа\", \"Дженеръл моторс\", \"Форд\", \"Хонда\", FCA, PSA и \"Сузуки\". Като цяло специалистите обобщават резултатите си като \"падение за американските автопроизводители и триумф за японските\". Извън класацията те посочват китайският концерн\"\"Гийли\" като най-добре представилата се марка на автомобилния пазар през изминалата година - за 12 месеца тя е отбелязала ръст в продажбите си от цели 35%.", "date": "2018.03.07", "title": "\"Фолксваген\" е автопроизводител №1"}
{"url": "http://standartnews.com/svyat/18_zaginali_pri_trusa_v_papua_nova_gvineya-369049.html", "text": "Най-малко 18 души са загинали във вчерашното земетресение с магнитуд 6,7 край Папуа Нова Гвинея, съобщи ръководителят на провинция Хела Уилям Бандо, цитиран от Ройтерс. Това бе най-тежкият вторичен трус след земетресението с магнитуд 7,5 на 26 февруари, което разруши села и предизвика свлачища, убивайки най-малко 55 души. Свлачищата, блокираните пътища, пропуканите самолетни писти и прекъснатите комуникационни връзки затрудняват властите при установяването на броя на жертвите и доставката на помощ за нуждаещите се най-малко 150 000 души.", "date": "2018.03.07", "title": "18 загинали при труса в Папуа Нова Гвинея"}
{"url": "http://standartnews.com/svyat/obzor_bezos_parvi_mina_granitsa_ot_100_mlrd-369074.html", "text": "Шефът на компанията за онлайн продажби на дребно \"Амазон\" Джеф Безос оглави годишната класация на милиардерите на американското списание \"Форбс\", предаде ДПА. С лично състояние от 112 млрд. долара Безос стана първият човек в света, преминал психологическата граница от 100 млрд. долара. Той е увеличил състоянието си с 39 млрд. в сравнение с предишната година. Безос е също така собственик на в. \"Вашингтон Поуст\" и на аерокосмическата компания \"Блу Ориджин\". Втори в класацията на \"Форбс\" е основателят на Майкрософт Бил Гейтс с 90 милиарда долара, а трети - инвеститорът Уорън Бъфет с 84 млрд. Най-богат европеец е заемащият четвъртото място французин Бернар Арно, който притежава марки като \"Луи Вюитон\" и \"Сефора\", със 72 млрд. Другият европеец в Топ 10 е испанецът Амансио Ортега, собственик на \"Зара\", със 70 млрд. Седмо място пък заема мексиканският телекомуникационен магнат Карлос Слим с 67,1 млрд. долара. Американците са силно представени в списъка от 2208 милиардери от 72 страни. В челната десятка са още шефът на Фейсбук Марк Зукърбърг (пето място с 71 млрд.), братята индустриалци Чарлс и Дейвид Кох (разделят 8-мо място с по 80 млрд) и основателят на \"Оракъл\" Лари Елисън (10-и с 62,5 млрд долара). Президентът на САЩ Доналд Тръмп е слязъл от 544-о на 766-о място, след като богатството му за година е намаляло с 400 милиона долара до 7,1 милиарда. В сравнение с миналата година 121 души са отпаднали от списъка, но пък други 259 са включени в класацията за пръв път. Общото богатство на всички милиардери е 9,1 трилиона долара, средно по 4,1 милиарда на човек, което според \"Форбс\" е нов рекорд.", "date": "2018.03.07", "title": "ОБЗОР: Безос първи мина граница от $100 млрд."}
{"url": "http://standartnews.com/biznes/inerkom_ima_9_mesetsa_da_plati_za_chez-369061.html", "text": "„Инерком\" разполага с девет месеца, за да плати сделката за ЧЕЗ след финализирането ѝ. Това съобщиха пред bTV от чешката компания. В противен случай чешката компания ще усвои банковата гаранция, издадена за „Инерком\" от 5 милиона евро. Преговорите между собственичката Гинка Върбакова и ЧЕЗ продължават до петък. Формалностите са уточнени още преди 20 дни при подписването на сделката, за да се придвижи документацията, необходима на комисията за защита на конкуренцията у нас. Допълнителнл обаче официално е била представена и заявката  на българската държава да се включи в сделката. Дори чешката компания да се съгласи да обмисли промяна в договора, така че да позволи на българската държава да участва, евентуална промяна в договора според говорителя на ЧЕЗ ще е дълъг процес. Адвокатите на компанията ще трябва да се убедят, че промените няма да навредят на интересите на „ЧЕЗ груп\" по арбитражното дело, което водят срещу България. От финансовото министерство в Чехия обясниха за bTV, че са загрижени, въпреки че са получили сериозни уверения за прозрачността и финансирането на сделката.", "date": "2018.03.07", "title": "\"Инерком\" има 9 месеца да плати за ЧЕЗ"}
{"url": "http://standartnews.com/biznes/balgariya_i_katar_izgrazhdat_infrastruktura_za_gazovi_dostavki-369067.html", "text": "България и Катар ще си сътрудничат при изграждането на нова инфраструктура за доставки на втечнен или компресиран природен газ от Държавата Катар за страната ни и региона на Югоизточна Европа. Това съобщиха от правителствената информационна служба. Двете държави ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми. Това е предвидено в проект на меморандум за разбирателство между българското Министерство на енергетиката и Министерството на енергетиката и индустрията на Държавата Катар, одобрен от правителството на днешното му заседание. Меморандумът цели създаването на необходимата база за разширяване на енергийното сътрудничество между страните. Предвижда се смесена българо- катарска работна група да работи за задълбочаване на двустранното партньорство в областта на енергетиката. Правителството на Република България води последователна политика за гарантиране сигурността на енергийните доставки със страните - производителки и износителки на енергийни ресурси, включително и с Държавата Катар. С повече от 24 трлн. куб. м. Катар заема трето място в света по доказани газови запаси - около 14% от световния дял. Страната е най-големият производител и износител на втечнен природен газ в света с пазарен дял около 30%. Активизирането на двустранното сътрудничество между Република България и Държавата Катар в областта на енергетиката е напълно в синхрон със стремежа на страната ни за диверсификация на източниците и маршрутите за газови доставки. От българска страна енергийният министър е председател на двустранната смесена междуправителствена комисия за икономическо и търговско сътрудничество. С днешното решение на Министерския съвет министърът на енергетиката е упълномощен да проведе преговорите и да подпише меморандума.", "date": "2018.03.07", "title": "България и Катар изграждат инфраструктура за газови доставки"}
{"url": "http://standartnews.com/biznes/ebvr_shte_konsultira_mosv_pri_usvoyavaneto_na_evropari-369078.html", "text": "Министърът на околната среда и водите Нено Димов подписа споразумение за консултантски услуги с Европейската банка за възстановяване и развитие /ЕБВР/, съобщи пресцентърът на МОСВ. Споразумението e изготвено в изпълнение на Меморандума за разбирателство между правителството на България и ЕБВР за партньорство и подкрепа в усвояването на Европейските структурни и инвестиционни фондове, сключен на 22 юни 2017 г. Споразумението предвижда МОСВ да получи консултантски услуги в подкрепа на изготвянето на актуализация на предварителна оценка на финансови инструменти и инвестиционна стратегия за финансови инструменти по ОПОС 2014-2020 от ЕБВР. Целта на споразумението е предоставяне на съдействие на МОСВ за проучване на по-широк кръг от възможности за финансиране, включително анализ на възникнали промени в пазарните условия и публични инвестиционни нужди след 2014 г. по отношение на прилагането на финансови инструменти по ОПОС 2014-2020. В резултат от споразумението ще бъде проучена възможността за изготвяне на инвестиционна стратегия по приоритетна ос 5 \"Подобряване качеството на атмосферния въздух\" и ще се актуализират инвестиционните стратегии по приоритетни оси 1 \"Води\" и 2 \"Отпадъци\". Така ще се подпомогнат усилията на страната за насърчаване на участието на инвеститори и финансови институции от частния сектор в екологични проекти.", "date": "2018.03.07", "title": "ЕБВР ще консултира МОСВ при усвояването на европари"}
{"url": "http://standartnews.com/mneniya/protesti_s_platen_prevoz_sa_bumerang-369086.html", "text": "Пред Министерски съвет вчера се проведоха протести, които понапълниха площада. Някои ги нарекоха хибридни заради различията между участниците. Първото нещо, което трябва да се каже за тези протести обаче е, че те нямат автентичен характер. Видя се, че в голямата си част хората бяха докарани с автобуси от провинцията като организацията беше дело на БСП. Социалистическата партия се опитва да използва темата за тока, за сделката за ЧЕЗ, защото си дава ясна сметка, че българите разбират много добре, когато им се говори по въпроси, които ще се отразят на джоба им –  увеличаване цената на водата, тока и т.н. В някаква степен е нормално опозицията да се възползва от това. Може би БСП се опитват да събудят в обществото аналогия с протестите през 2013 г. Но между това, което наблюдавахме в сряда и шествията от 2013 г. няма как да търсим аналогия. Трябва да припомним, че към момента не се коментира повишаване цената на тока. Така че в тази насока може да доведе до трупане на някакъв политически капитал, но в същото време това носи и много негативи. Проблемът за БСП е, че в този случай не е опозиция, която предлага качествена промяна в контекста на политики и аргументи, а борави с езика на популизма. Не казвам, че не е нормално Корнелия Нинова и партията й да търсят различни алтернативни начини да показва своята опозиционна роля. Трябва да имаме предвид обаче, че това създава едно друго усещане – а именно, че БСП не може да бъде опозиция през аргументи, през ясни критики към определени политики, а по-скоро се опитва да стъпи на платформата с викане „Мафия\", „Долу правителството\" и такъв тип лозунги. От друга страна БСП се опитва да яхне един еклектичен протест, обединяващ недоволство едновременно срещу Истанбулската конвенция, ЧЕЗ и т.н. Трябва да се отбележи, че протестът срещу Истанбулската конвенция идва в деня, в който Министерския съвет я изтегля и тя вече не стои на дневен ред за ратификация в парламента. Безспорно е добре опозицията да бъде силна, за Всяко правителство има нужда от силна опозиция, а българското общество печели, ако има такава. Ще следим социологическите данни и ще видим дали по един или друг начин тези протести ще имат някакъв ефект. Това, което по-скоро мога да кажа като анализатор, е, че те няма да се отразят върху нагласите на електората. Причината вече я обявих: тук не говорим за някакви автентични протести, в които хората спонтанно се включват и излизат по улиците. А за събрани и докарани с автобуси за целта групи. Азбучна истина е, че всяко усещане за режисиране на протести по-скоро води до негативи.", "date": "2018.03.07", "title": "Протести с платен превоз са бумеранг"}
{"url": "http://standartnews.com/lyubopitno/fizitsite_opredelyat_sastava_na_materiala_za_1_minuta-369065.html", "text": "Анализът на всяка материя предполага определяне на състава на елементите - т.е. разбиране на това в какви пропорции образецът съдържа химическите елементи от таблицата на Менделеев. Традиционните методи на такъв анализ изискват изнурителна подготовка на проби. Освен това на учените им е необходимо да сравняват изследвания фрагмент със стандартния образец на веществото - така наречения еталон, чието привличане увеличава стойността на анализа. Това са скъпи проби, съставът на които е достоверно познат (например - стандартни бронзови сплави с определен набор от примеси). Учените от Националния изследователски ядрен университет \"Московски инженерно-физически институт\" са предложили нова технология - схема за работа на прибора (масспектрометър) за анализ на елементния  състав на материалите направо, без използване на еталонни образци.  Резултатите от изследването са били публикувани в \"European Journal of Mass Spectrometry\". Тази технология може да се използва в най-различни области - от криминалистиката (където е особено важна бързината на експертизите) до медицината (особено при анализ на микроелементите в състава на косата и ноктите на човека).  Освен това методът може да повиши точността за определяне на състава на обектите, премествани през границата на гарите и в аерогарите, или да ускори определянето на екологическата обстановка (оптимизирайки, например, анализа на образците на почвата). \"Най-очевидното практическо значение на нашата работа е в потенциала на създаване, възоснова на предложена схема, на много компактен, но при това чувствителен, високопроизводителен и, съответно, по-конкурентоспособен по цена прибор за безеталонен анализ\",  отбеляза професорът от Националния изследователски ядрен университет \"Московски инженерно-физически институт\" Алексей Сисоев. Така нареченият \"безеталонен анализ на елементите\" е пряко определяне на състава на елементите, което не задължава да се провежда паралелен анализ на еталонните проби на вече известния състав. Създаването на метода предполага и усъвършенствуване на лазерния мас-спектрометър.  Като силни страни на новия прибор-анализатор учените от НИЯУ \"Московски инженерно-физически институт\" посочват допустимостта на широкото разпространение на енергията, компактността и минималните изисквания към източниците на захранване.  Сред другите предимства на прибора те отбелязват способността да се анализират всички класове вещества, чистотата на метода, възможността за локален и стратифициран (послоен) анализ. Също така се отбелязва, че създаването на този метод предполага значително понижение на стойността както на един прибор, така и на един анализ.", "date": "2018.03.07", "title": "Физиците определят състава на материала за 1 минута"}
{"url": "http://standartnews.com/mneniya/patriarh_kiril_sbarka_s_upretsite_kam_prezidenta-369085.html", "text": "- Честванията на Шипка показаха, че българският народ обича Русия. Молебенът в храма \"Александър Невски\" също беше много символично мероприятие, но то отразяваше действителността, в която живеем. Църквата беше празна, защото народът не беше допуснат вътре. При предишното посещение на патриарх Кирил имаше 5000 души. Сега обаче се получи съобщение от чужда разузнавателна служба, че е възможно покушение на патриарха. Той имаше своя охрана от 15 човека, една част облечени в църковни одежди, а другите - цивилни, които дори влязоха в олтара. До такава степен се очаква проникването на тези, които имат намерението да атакуват патриарха. Молебенът беше в чест на 140-годишнината от Руско-турската война и император Александър Втори, руските войници и българските опълченци. Не знам защо, но отсъствието на членовете на правителството беше многозначително. Също така многозначително беше присъствието на цар Симеон, който не седеше на трона, но стоеше пред него и прочете страница от Новия завет. Трябва да се отчете ролята му, която той изигра след като се отказа да създаде българска православна църква в изгнание, не се отрече от БПЦ в София и поддържаше връзки с патриарха през тези години. Патриаршията не забрави това и затова Симеон Сакскобургготски имаше почетно място на молебена. На него пя руски църковен хор, доведен от патриарх Кирил, заедно с хора на храма \"Александър Невски\", който е на много високо ниво. Дядо ми от Швейцария решава да дойде в България, защото е вярващ човек, а ритуалът у вас е най-близък до този на Руската православна църква. Хорът в \"Невски\" заедно с руските си колеги направиха прекрасно църковно-славянско изпълнение. - Каквито и да са били причините за участието на Русия във войната срещу Турция, руските войници са били дълбоко религиозни, до тях като необразовани хора политическите мотивации дори не са могли да достигнат. Те умират за православни братя, за южните славяни. Това е героизмът и той е още по-голям, защото Русия  не е била готова за война заради ограниченията на Кримската война. Империята няма оръжие, няма флот, патроните не достигат и дори се налага войниците да се бият с камъни. Това е нечуван героизъм, който почитаме, когато паднахме на колене по време на вечерната проверка пред Народното събрание. Независимо от политическите режими този ритуал с падането на колене, не само от войската, но и от населението, както беше и в Плевен на 10 декември м.г. е изумително впечатляващ и потвърждава, че в съзнанието на народа благодарността към руската армия продължава и до днес. Деца, майки, мъже застават на колене в знак на признателност. Това е незабравимо, независимо от политическите дрязги. Помня как един български депутат стана в парламента и каза, че Русия е враг, а президентът официално заяви: \"Днес, вчера и утре между двата народа цари дружба\". Стана ми малко тъжно, че при маршируването две армейски роти, за разлика от гвардейците, не вървяха в такт, а като афганистански новобранци. Нека министърът на отбраната да ги научи поне да маршируват ! - Когато руската армия стига почти до Босфора, а генерал Гурко върви вече преоблечен в цивилни дрехи и разузнава как да превземе Истанбул,  кралица Виктория поставя ултиматум - ако Русия влезе в Истанбул, тя ще отвори втори фронт. А английският флот вече е в Босфора. Така тя заставя руския император да се съгласи и да отстъпи. В Англия има 25 улици с името \"Плевен\", като 4 от тях са в Лондон. Защото Плевен е венецът на руските победи над Турция, но и напомня как тя печели тази война без нито един изстрел. Личната ми връзка с тази история е, че тогава победеният султан Абдул Хамид II моли Александър II да му върне като посланик моя роднина Алексей Лобанов-Ростовски. Точно той сключва със султана Константинополския мирен договор след падането на Плевен. Ростовски включва в Берлинския договор 3 клаузи, който дава основание да се постави началото на независимата българска държава и да се създаде Търновската конституция. - На приема ме порази демократичния подход на събитието. Всеки от гостите можеше да дойде да си поговори с президента. Това ме впечатли, защото съм бил на много кралски и президентски приеми в Великобритания, Франция и Русия. Там няма възможност да отидете до държавния глава, освен малка група предварително записани хора. Прави чест на Румен Радев, че не го е страх, отворен е към към хората. - Русия се отнася към България, за голямо съжаление, с безразличие. Защото сегашната администрация на България е подчертано антируска. - Но преди това забрани \"Южен поток\", а България се лиши от парични средства от транзита. А и така си осигуряваше доставка на газ в случай на проблеми. А те се случиха завчера, когато \"Роснефт\" намали потока към Украйна. Това означава, че сегашното българско правителство не работи за гражданите си. Конкретно за спирането на \"Южен поток\" мисля, че това беше резултат от съвместно действие на САЩ и ЕС. - Въобще не е важна. Геополитическите основания, които бяха важни преди, сега са отпаднали като основа за военни действия. Бъдещата война, се надявам, че ще бъде решена по електронен способ, така, че географията няма значение. Остава и е много по-убедителен икономическият въпрос. България е важна като транзитен път за икономиката. Обстоятелствата са такива, че енергията е на изток от България, а потребителите й са на Запад. Затова търговската симбиоза между България и Русия е важна. Но ето друг интересен факт - специалист по тези газопреносни тръби, металург по образование, е Олга Чавская, потомка на граф Игнатиев. - САЩ едностранно прекъснаха ограниченията в договора за ядрените оръжия и това доведе до ескалация на напрежението, а всяко  правителство е длъжно да защити страната си. Не смятам, че тези оръжия са блъф, а потвърждението беше през 2016 г. в Черно Море, когато става ясно че изместват GPS-координатите на корабите. Затова смятам, че следващата война ще е електронна. - Искам да участам в народна дипломация за сближаване на институциите в Русия и България. Руското и Българското исторически общества започнахме да го правим. Това е нужно, защото  антируската дипломация в България е много силна, а Русия няма неправителствени организации. Говорих по този въпрос и с  външния министър Сергей Лавров и със заместника му Красин, но те искат всичко да е централизирано. Докато от другата страна имаме 100 щатски организации, които се занимават с пропагандата на американските интереси по света. А Русия няма. - Думите на патриарх Кирил са проява на объркване. На него очевидно не са му казали, че президентът на България е един от малкото приятели на Русия в управлението на страната. Както и това, че Румен Радев спомена различните националности, участващи в руската армия, само като уважение към саможертвата им. Чест и слава на президента,  който единствен заяви за дружбата между двата народа и пожела дружески отношения между България и Русия.", "date": "2018.03.07", "title": "Патриарх Кирил сбърка с упреците към президента"}
{"url": "http://standartnews.com/lyubopitno/17_neshta_koito_ni_chakat_v_blizkoto_badeshte-369029.html", "text": "Животът се променя. Нови технологии, ново оборудване и нови продукти навлизат бързо в нашия живот.Това, което беше нечувано за предишните поколения, днес вече не е нищо необичайно за нас, и тази трансформация се случва всеки ден, пише profit.bg. Вижте няколко неща, които вече са факт, а само допреди няколко години звучаха като научна фантастика. 1. Робот човек Това може да е научна фантастика в момента, но никога не казвайте никога! Кой знае? Може да станем свидетели на това, че човешкият мозък е свързан с компютър по-рано, отколкото мислим. 2. Перфектен изолационен материал Учените са измислили специален материал, наречен аерогел, който основно е гел, пълен с невероятно малки дупки. Дупките са толкова малки (говорим за нанометри), че газовите молекули не могат да преминат през тях, и това дава на този материал перфектна изолационна способност. 3. Роботите с интелект Google се фокусира върху разработването на роботи със самоличности и различни настроения. Ще се карат ли те със собствениците си за различни неща, е големият въпрос, на който предстои да научим отговора? 4. Hyperloop Hyperloop е супербърза транспортна система с очаквана скорост от 760 мили/ч. Влаковете преминават през тръба под вакуум, използвайки технологията за магнитна левитация. 5. Изкуствен интелект (AI) Google DeepMind работи върху невероятна система, наречена AI, която може да направи много неща и дори да научи различни нови умения. AI дори успя да победи номер едно в света в играта Go. 6. Пътешествие до Марс Въпреки че може да звучи като фантазия, изглежда, че този ден е по-близо, отколкото си мислим. Само гледайте да не забравите никого на Марс. 7. Дрехи за свръхчовешки умения Искате ли да бъдете наистина силни? Няма нужда да прекарвате часове във фитнес залата! Просто вземете този специален костюм и вие сте свръхчовек. 8. Самоходни превозни средства Много производители на автомобили работят върху коли със собствено управление. Много скоро няма да се притесняваме да изберем определен шофьор, колата ще се движи сама. 9. Роботи за домакинска работа Това е мечта на всеки. Страхотно е да имаме съдомиялна машина у дома, но не е ли страхотно да има някой (или нещо подобно), който да може да я зареди и след това да махне съдовете? 10. Биогориво Биогоривото вече е тук, а количеството му става все по-голямо. Някои компании вече търсят начин да превърнат отпадъците от кафе в биогорива. Надяваме се, че и те ще миришат като кафе! 11. Космически балон Независимо от това колко нереалистично звучи, балони с горещ въздух може да станат популярни за пътуване в Космоса. Те могат потенциално да достигнат 30-40 км над морското равнище. Въпреки че \"космосът\" започва на 100 километра над Земята, те са много впечатляващи. 12. Автомобили, които разпознават, ако сте пил Американската национална администрация по безопасност на движението по пътищата разработва оборудване, което може да сканира пръстите и да анализира дъха на водача за нива на алкохол. Това е блестящо, защото твърде много инциденти се случват именно заради алкохола. 13. Интернет за всички Няма да има повече притеснения за паролите за Wi-Fi или бавен интернет! Ще получите достъп до невероятно бърза интернет връзка, където и да сте. Илон Мъск и Ричард Брансън планират да покрият цялата планета. 14. Умни етикети за храни Около 30% от произведената храна се губи, защото я изхвърляме след изтичане на годността й, посочена на етикета. Независимо от датата има голяма вероятност, че няма нищо лошо в храната, но как можем да знаем със сигурност? Тези етикети могат да ни помогнат. Първоначално те са нормални, но се разпадат с времето. Колкото повече храната се разваля, толкова по-бързо и етикетът се разрушава. 15. Безболезнено отстраняване на татуировки Процесът на премахване е скъп, болезнен и често оставя белези. Канадски студент разработи крем, който стимулира растежа на нови клетки и заличава мастилото. 16. Дронове за доставка Все повече и повече хора пазаруват онлайн и използването на дрон изглежда е евтин и надежден начин на доставка. Ще трябва ли да измислим светофари за тях, за да избегнем катастрофи? 17. Протези Много скоро можем да видим хора с протезни крайници с различни екстри и \"кожа\", толкова чувствителна, че може да \"усети\" докосване или температура.", "date": "2018.03.07", "title": "17 неща, които ни чакат в близкото бъдеще"}
{"url": "http://standartnews.com/mneniya/buryata_za_istanbulskata_konventsiya_svarshi_za_8_mart-369073.html", "text": "И така, край на бурята, която предизвика в обществото Истанбулската конвенция. Нейната кончина може да се каже беше предизвестена и и най- сетне оповестена с решение на правителството в навечерието на един от най- хубавите празници- 8 март. Свидетели бяхме на странно явление- двама върли политически врагове, бившият премиер и лидер на БСП Сергей Станишев и сегашният министър председател и лидер на ГЕРБ Бойко Борисов, първоначално едногласно се обявиха в защита на Истанбулската конвенция и нейната ратификация. И двамата изтъкваха буквално едни и същи аргументи.  Според Станишев, гласът на разума и човещината в последните дни е бил засенчен, а вместо това се леело „хейтърство и омраза\". \"Дебатът излезе извън контрол и популистките гласове подеха една изкривена и фалшива дискусия\", каза лидерът на ПЕС. Според Бойко Борисов, явно подведен от някои свои министри, критиците на конвенцията явно не я били прочели или разбрали правилно. \"Ние явно не обяснихме достатъчно. Сега ще обясняваме повече, ще четем повече, ще разкажем за какво става въпрос\", разсъждаваше премиерът. По време на неотдавнашното си посещение в Давос той беше по-конкретен:  \"В Истанбулската конвенция става въпрос за насилие над жени и деца. Популистите грешно подведоха обществото\".  И по повод идеята на БСП за референдум за ратификацията, предложи  „ако има референдум, той трябва да бъде ясно разписан – \"за\" или \"против\" да пребиваме жените и децата в България. \"Популистите\" обаче бяха прочели конвенцията и пояснителния доклад към нея, и изтъкваха, че не са против насилието над жените, за което се споменава в нея, а против прокарваната джендър идеология. Въпреки това клеймото, че са \"популисти или дебили\", беше лепнато на всички тези, които бяха  против  ратификацията на Истанбулската конвенция, независимо от това какви аргументи излагаха. Всичките академици, професори, интелектуалци, политици, главите на църквата и мюфтийството. \"Може да сме най- бедни в Европа, но не сме дебили\", опъна се обаче бившият конституционен съдия и настоящ депутат от ГЕРБ Георги Марков. Все пак понятия като \"джендър\" и \"трансполови личности\" никога не са били част от историята, културата и лексиката на българския народ. Известният журналист и един от най-добрите преводачи от английски език Димитри Иванов написа: „Аз съм професионален преводач, десетки книги преведох, но не мога да преведа конвенцията, понеже не я разбирам, а не мога да преведа нещо, което не разбирам\". Може да разберем неловкото и трудно положение, в което се озоваха бившият и сегашният премиери. Сергей Станишев е председател на ПЕС и там го пекат на бавен огън, че той като шеф на европейските социалисти не може да наложи даже на своята партия, която до вчера е оглавявал, да подкрепи конвенцията? Току виж не го преизбрали на  следващия конгрес. Не му беше лесно и на Бойко Борисов. В Брюксел го хвалят, досега не бяха имали повод да се оплачат от него, директивите на ЕС се изпълняват безпроблемно, и сега, изведнъж, и то когато на него и България бе поверено председателството на ЕС той не съумява да прокара ратификацията на конвенцията! В крайна сметка решението на Борисов да изтегли Истанбулската конвенция  от Народното събрание и заявлението му, че тя ще бъде приета когато в обществото има абсолютен консенсус по нея, е похвално, то показа, че в него е надделял здравият разум, и е осъзнал, че съобразяването с обществените нагласи са по- важни от външния натиск и този на някои негови депутати и министри. Истанбулската конвенция се оказа лакмус за държавници и политици, които нямаше как да се скрият зад някаква предизборна партийна платформа или идеология. Конвенцията изразява съгласувани позиции на някои европейски страни, но всяко общество само решава кое е приемливо за него и кое не, съгласно своите исторически и социално- културни норми и традиции. Българското общество изненадващо демонстрира, че още има своя ценностна система, на която ревностно държи, че е готово да се мобилизира и да окаже завидна съпротива, когато се правят опити да му са натрапят привнесени отвън модели на възприятие и поведение, чужди на неговите традиции и морал.", "date": "2018.03.07", "title": "Бурята за Истанбулската конвенция свърши за 8 март"}
{"url": "http://standartnews.com/balgariya/obzor_ruskiyat_patriarh_raztsepi_patriotite-369084.html", "text": "Руският патриарх Кирил разцепи патриотите. Оценка за него, дадена от вицепремиера и лидер на НФСБ Валери Симеонов, предизвика истинска война в коалицията \"Обединени патриоти\" Патриархът на Москва и на цяла Русия Кирил e второразрядно съветско ченге и хитрец, известен като „цигарения митрополит на Русия\", заяви Симеонов пред БНТ. В отговор на въпроса дали духовният водач на Русия има основание да си тръгне огорчен от България, както самият той заяви, Симеонов коментира: \"Патриарх Кирил не е слязъл от небесата. Той не е пратеник на господ Бог или на Иисус Христос. От 1996 г. той има 14 млрд. долара от внос на безакцизни цигари и 4 млрд. вино за нуждите на църквата, пак безакцизно. Той има частен самолет, вила в Швейцария, часовникът му е 30 000. И той има наглостта да раздава правосъдие пред българския президент\". \"Представете си нашият патриарх Неофит да отиде в Русия, да застане срещу Путин, да започне да му тропа по масата и да му каже: \"Ало, ти откъде падна, не знаеш ли Кирил и Методий какви са\", какво ще стане с него?\", заяви още Симеонов. \"Атака\" и ВМРО светкавично се разграничиха от думите на Валери Симеонов и настояха лидерът на НФСБ незабавно да се извини на руския патриарх. Парламентарната група на Обединени патриоти излезе с обща декларация, подписана от Волен Сидеров. Документът определя използвания от Симеонов език като груб и недопустим, особено срещу главата на най-голямата православна църква в света. Документът бе гласуван с кворум, но само от депутатите на \"Атака\" и ВМРО. Парламентаристите на НФСБ напуснаха заседанието. Заставаме зад думите на Валери Симеонов, съобщи зам.-председателят на ПГ на Обединени патриоти Валентин Касабов (НФСБ). „Ако продължат с тези декларации, нещата стават лоши. Не е добре\", закани се Касабов. Той не отговори директно на въпроса може ли да се стигне до разпадане на групата на патриотите. Каза само: „Буря в чаша вода\" и допълни, че в коалицията са три партии и всяка има право на мнение. Трябва да има съобразяване в говоренето, не може да носим отговорност за мнението на други, коментира от своя страна Юли Ангелов (ВМРО). Той подчерта, че от Валери Симеонов и депутатите от НФСБ зависи дали ще има нови разделителни линии. Според него обаче единството на групата не е застрашено. Десислав Чуколов (\"Атака\") обясни, че е нормално да има разногласия и посъветва медиите да „не търсят под вола теле\". Никой от двете партии - партньори на Валери Симеонов обаче не направи прогноза какво ще се случи, ако вицето не се извини. Симеонов си позволи да нарече главата на най-голямата православна църква в света \"лъжец\" и \"измамник\". Не мога да не реагирам, тъй като съм вярващ човек и богослов, коментира в интервю за агенция БЛИЦ Волен Сидеров. Той уточни, че изявлението на Симеонов не е било съгласувано с него и с Красимир Каракачанов. \"Да нападнеш патриарха на една православна църква за мен е равностойно на ислямистки и джихадиски акт. Категоричен съм, че Валери Симеонов трябва да се извини\", каза още Сидеров. И предупреди партньора си: \"Ако Симеонов не се извини, той ще потвърди себе си като враг на православието, т.е. на Бога. Обида към вярата и православната църква не мога да подмина. Тук ще бъда безкомпромисен\". \"За какво да се извинявам. Кажете ми каква лъжа съм казал аз, та да се извиня за нея. Човек се извинява, когато е допуснал грешка или ако е отправил епитети и клевети. Аз не съм си измислил нищо. Цитирам официални данни - Доклад на федералната митническа служба на руската федерация към 15 октомври 1996 г., отговори в интервю за агенция ПИК Валери Симеонов. Според него приетата от ПГ на ОП декларация не е документ на групата, а само на \"Атака\" и ВМРО. Вицепремиерът съобщи, че никой не му се е обадил по въпроса, диалогът вървял през медиите. \"Кажете ми, как е възможно да се коментира по въпроса за убитите във войната хора, чиито имена седят изписани по паметниците. Как може да се отрече, че те са участвали във войната? Възмутен съм\", заключи Симеонов.", "date": "2018.03.07", "title": "ОБЗОР: Руският патриарх разцепи патриотите"}
{"url": "http://standartnews.com/balgariya/buryata_za_istanbulskata_konventsiya_svarshi_za_8_mart-369073.html", "text": "И така, край на бурята, която предизвика в обществото Истанбулската конвенция. Нейната кончина може да се каже беше предизвестена и и най- сетне оповестена с решение на правителството в навечерието на един от най- хубавите празници- 8 март. Свидетели бяхме на странно явление- двама върли политически врагове, бившият премиер и лидер на БСП Сергей Станишев и сегашният министър председател и лидер на ГЕРБ Бойко Борисов, първоначално едногласно се обявиха в защита на Истанбулската конвенция и нейната ратификация. И двамата изтъкваха буквално едни и същи аргументи.  Според Станишев, гласът на разума и човещината в последните дни е бил засенчен, а вместо това се леело „хейтърство и омраза\". \"Дебатът излезе извън контрол и популистките гласове подеха една изкривена и фалшива дискусия\", каза лидерът на ПЕС. Според Бойко Борисов, явно подведен от някои свои министри, критиците на конвенцията явно не я били прочели или разбрали правилно. \"Ние явно не обяснихме достатъчно. Сега ще обясняваме повече, ще четем повече, ще разкажем за какво става въпрос\", разсъждаваше премиерът. По време на неотдавнашното си посещение в Давос той беше по-конкретен:  \"В Истанбулската конвенция става въпрос за насилие над жени и деца. Популистите грешно подведоха обществото\".  И по повод идеята на БСП за референдум за ратификацията, предложи  „ако има референдум, той трябва да бъде ясно разписан – \"за\" или \"против\" да пребиваме жените и децата в България. \"Популистите\" обаче бяха прочели конвенцията и пояснителния доклад към нея, и изтъкваха, че не са против насилието над жените, за което се споменава в нея, а против прокарваната джендър идеология. Въпреки това клеймото, че са \"популисти или дебили\", беше лепнато на всички тези, които бяха  против  ратификацията на Истанбулската конвенция, независимо от това какви аргументи излагаха. Всичките академици, професори, интелектуалци, политици, главите на църквата и мюфтийството. \"Може да сме най- бедни в Европа, но не сме дебили\", опъна се обаче бившият конституционен съдия и настоящ депутат от ГЕРБ Георги Марков. Все пак понятия като \"джендър\" и \"трансполови личности\" никога не са били част от историята, културата и лексиката на българския народ. Известният журналист и един от най-добрите преводачи от английски език Димитри Иванов написа: „Аз съм професионален преводач, десетки книги преведох, но не мога да преведа конвенцията, понеже не я разбирам, а не мога да преведа нещо, което не разбирам\". Може да разберем неловкото и трудно положение, в което се озоваха бившият и сегашният премиери. Сергей Станишев е председател на ПЕС и там го пекат на бавен огън, че той като шеф на европейските социалисти не може да наложи даже на своята партия, която до вчера е оглавявал, да подкрепи конвенцията? Току виж не го преизбрали на  следващия конгрес. Не му беше лесно и на Бойко Борисов. В Брюксел го хвалят, досега не бяха имали повод да се оплачат от него, директивите на ЕС се изпълняват безпроблемно, и сега, изведнъж, и то когато на него и България бе поверено председателството на ЕС той не съумява да прокара ратификацията на конвенцията! В крайна сметка решението на Борисов да изтегли Истанбулската конвенция  от Народното събрание и заявлението му, че тя ще бъде приета когато в обществото има абсолютен консенсус по нея, е похвално, то показа, че в него е надделял здравият разум, и е осъзнал, че съобразяването с обществените нагласи са по- важни от външния натиск и този на някои негови депутати и министри. Истанбулската конвенция се оказа лакмус за държавници и политици, които нямаше как да се скрият зад някаква предизборна партийна платформа или идеология. Конвенцията изразява съгласувани позиции на някои европейски страни, но всяко общество само решава кое е приемливо за него и кое не, съгласно своите исторически и социално- културни норми и традиции. Българското общество изненадващо демонстрира, че още има своя ценностна система, на която ревностно държи, че е готово да се мобилизира и да окаже завидна съпротива, когато се правят опити да му са натрапят привнесени отвън модели на възприятие и поведение, чужди на неговите традиции и морал.", "date": "2018.03.07", "title": "Бурята за Истанбулската конвенция свърши за 8 март"}
{"url": "http://standartnews.com/balgariya/protesti_s_platen_prevoz_sa_bumerang-369086.html", "text": "Пред Министерски съвет вчера се проведоха протести, които понапълниха площада. Някои ги нарекоха хибридни заради различията между участниците. Първото нещо, което трябва да се каже за тези протести обаче е, че те нямат автентичен характер. Видя се, че в голямата си част хората бяха докарани с автобуси от провинцията като организацията беше дело на БСП. Социалистическата партия се опитва да използва темата за тока, за сделката за ЧЕЗ, защото си дава ясна сметка, че българите разбират много добре, когато им се говори по въпроси, които ще се отразят на джоба им –  увеличаване цената на водата, тока и т.н. В някаква степен е нормално опозицията да се възползва от това. Може би БСП се опитват да събудят в обществото аналогия с протестите през 2013 г. Но между това, което наблюдавахме в сряда и шествията от 2013 г. няма как да търсим аналогия. Трябва да припомним, че към момента не се коментира повишаване цената на тока. Така че в тази насока може да доведе до трупане на някакъв политически капитал, но в същото време това носи и много негативи. Проблемът за БСП е, че в този случай не е опозиция, която предлага качествена промяна в контекста на политики и аргументи, а борави с езика на популизма. Не казвам, че не е нормално Корнелия Нинова и партията й да търсят различни алтернативни начини да показва своята опозиционна роля. Трябва да имаме предвид обаче, че това създава едно друго усещане – а именно, че БСП не може да бъде опозиция през аргументи, през ясни критики към определени политики, а по-скоро се опитва да стъпи на платформата с викане „Мафия\", „Долу правителството\" и такъв тип лозунги. От друга страна БСП се опитва да яхне един еклектичен протест, обединяващ недоволство едновременно срещу Истанбулската конвенция, ЧЕЗ и т.н. Трябва да се отбележи, че протестът срещу Истанбулската конвенция идва в деня, в който Министерския съвет я изтегля и тя вече не стои на дневен ред за ратификация в парламента. Безспорно е добре опозицията да бъде силна, за Всяко правителство има нужда от силна опозиция, а българското общество печели, ако има такава. Ще следим социологическите данни и ще видим дали по един или друг начин тези протести ще имат някакъв ефект. Това, което по-скоро мога да кажа като анализатор, е, че те няма да се отразят върху нагласите на електората. Причината вече я обявих: тук не говорим за някакви автентични протести, в които хората спонтанно се включват и излизат по улиците. А за събрани и докарани с автобуси за целта групи. Азбучна истина е, че всяко усещане за режисиране на протести по-скоро води до негативи.", "date": "2018.03.07", "title": "Протести с платен превоз са бумеранг"}
{"url": "http://standartnews.com/balgariya/patriarh_kiril_sbarka_s_upretsite_kam_prezidenta-369085.html", "text": "- Честванията на Шипка показаха, че българският народ обича Русия. Молебенът в храма \"Александър Невски\" също беше много символично мероприятие, но то отразяваше действителността, в която живеем. Църквата беше празна, защото народът не беше допуснат вътре. При предишното посещение на патриарх Кирил имаше 5000 души. Сега обаче се получи съобщение от чужда разузнавателна служба, че е възможно покушение на патриарха. Той имаше своя охрана от 15 човека, една част облечени в църковни одежди, а другите - цивилни, които дори влязоха в олтара. До такава степен се очаква проникването на тези, които имат намерението да атакуват патриарха. Молебенът беше в чест на 140-годишнината от Руско-турската война и император Александър Втори, руските войници и българските опълченци. Не знам защо, но отсъствието на членовете на правителството беше многозначително. Също така многозначително беше присъствието на цар Симеон, който не седеше на трона, но стоеше пред него и прочете страница от Новия завет. Трябва да се отчете ролята му, която той изигра след като се отказа да създаде българска православна църква в изгнание, не се отрече от БПЦ в София и поддържаше връзки с патриарха през тези години. Патриаршията не забрави това и затова Симеон Сакскобургготски имаше почетно място на молебена. На него пя руски църковен хор, доведен от патриарх Кирил, заедно с хора на храма \"Александър Невски\", който е на много високо ниво. Дядо ми от Швейцария решава да дойде в България, защото е вярващ човек, а ритуалът у вас е най-близък до този на Руската православна църква. Хорът в \"Невски\" заедно с руските си колеги направиха прекрасно църковно-славянско изпълнение. - Каквито и да са били причините за участието на Русия във войната срещу Турция, руските войници са били дълбоко религиозни, до тях като необразовани хора политическите мотивации дори не са могли да достигнат. Те умират за православни братя, за южните славяни. Това е героизмът и той е още по-голям, защото Русия  не е била готова за война заради ограниченията на Кримската война. Империята няма оръжие, няма флот, патроните не достигат и дори се налага войниците да се бият с камъни. Това е нечуван героизъм, който почитаме, когато паднахме на колене по време на вечерната проверка пред Народното събрание. Независимо от политическите режими този ритуал с падането на колене, не само от войската, но и от населението, както беше и в Плевен на 10 декември м.г. е изумително впечатляващ и потвърждава, че в съзнанието на народа благодарността към руската армия продължава и до днес. Деца, майки, мъже застават на колене в знак на признателност. Това е незабравимо, независимо от политическите дрязги. Помня как един български депутат стана в парламента и каза, че Русия е враг, а президентът официално заяви: \"Днес, вчера и утре между двата народа цари дружба\". Стана ми малко тъжно, че при маршируването две армейски роти, за разлика от гвардейците, не вървяха в такт, а като афганистански новобранци. Нека министърът на отбраната да ги научи поне да маршируват ! - Когато руската армия стига почти до Босфора, а генерал Гурко върви вече преоблечен в цивилни дрехи и разузнава как да превземе Истанбул,  кралица Виктория поставя ултиматум - ако Русия влезе в Истанбул, тя ще отвори втори фронт. А английският флот вече е в Босфора. Така тя заставя руския император да се съгласи и да отстъпи. В Англия има 25 улици с името \"Плевен\", като 4 от тях са в Лондон. Защото Плевен е венецът на руските победи над Турция, но и напомня как тя печели тази война без нито един изстрел. Личната ми връзка с тази история е, че тогава победеният султан Абдул Хамид II моли Александър II да му върне като посланик моя роднина Алексей Лобанов-Ростовски. Точно той сключва със султана Константинополския мирен договор след падането на Плевен. Ростовски включва в Берлинския договор 3 клаузи, който дава основание да се постави началото на независимата българска държава и да се създаде Търновската конституция. - На приема ме порази демократичния подход на събитието. Всеки от гостите можеше да дойде да си поговори с президента. Това ме впечатли, защото съм бил на много кралски и президентски приеми в Великобритания, Франция и Русия. Там няма възможност да отидете до държавния глава, освен малка група предварително записани хора. Прави чест на Румен Радев, че не го е страх, отворен е към към хората. - Русия се отнася към България, за голямо съжаление, с безразличие. Защото сегашната администрация на България е подчертано антируска. - Но преди това забрани \"Южен поток\", а България се лиши от парични средства от транзита. А и така си осигуряваше доставка на газ в случай на проблеми. А те се случиха завчера, когато \"Роснефт\" намали потока към Украйна. Това означава, че сегашното българско правителство не работи за гражданите си. Конкретно за спирането на \"Южен поток\" мисля, че това беше резултат от съвместно действие на САЩ и ЕС. - Въобще не е важна. Геополитическите основания, които бяха важни преди, сега са отпаднали като основа за военни действия. Бъдещата война, се надявам, че ще бъде решена по електронен способ, така, че географията няма значение. Остава и е много по-убедителен икономическият въпрос. България е важна като транзитен път за икономиката. Обстоятелствата са такива, че енергията е на изток от България, а потребителите й са на Запад. Затова търговската симбиоза между България и Русия е важна. Но ето друг интересен факт - специалист по тези газопреносни тръби, металург по образование, е Олга Чавская, потомка на граф Игнатиев. - САЩ едностранно прекъснаха ограниченията в договора за ядрените оръжия и това доведе до ескалация на напрежението, а всяко  правителство е длъжно да защити страната си. Не смятам, че тези оръжия са блъф, а потвърждението беше през 2016 г. в Черно Море, когато става ясно че изместват GPS-координатите на корабите. Затова смятам, че следващата война ще е електронна. - Искам да участам в народна дипломация за сближаване на институциите в Русия и България. Руското и Българското исторически общества започнахме да го правим. Това е нужно, защото  антируската дипломация в България е много силна, а Русия няма неправителствени организации. Говорих по този въпрос и с  външния министър Сергей Лавров и със заместника му Красин, но те искат всичко да е централизирано. Докато от другата страна имаме 100 щатски организации, които се занимават с пропагандата на американските интереси по света. А Русия няма. - Думите на патриарх Кирил са проява на объркване. На него очевидно не са му казали, че президентът на България е един от малкото приятели на Русия в управлението на страната. Както и това, че Румен Радев спомена различните националности, участващи в руската армия, само като уважение към саможертвата им. Чест и слава на президента,  който единствен заяви за дружбата между двата народа и пожела дружески отношения между България и Русия.", "date": "2018.03.07", "title": "Патриарх Кирил сбърка с упреците към президента"}
{"url": "http://standartnews.com/balgariya/obzor_maykauchenichka_zadushi_bebe_napaha_go_v_hladilnik-369082.html", "text": "Телцето на родено в осмия месец момченце откри полицията в неработещ хладилник край казанлъшкото село Средногорово. Мъртвото бебе било завито в найлон заедно с плацентата. Според разследващите то е било родено живо на 1 март извън болница, а след това е било удушено. МВР тръгнало да разплита случая, след като 16-годишната Петя била приета по спешност в болницата в Казанлък на 5 март. По време на прегледа лекарите установили, че момичето е в много тежко състояние след сполучливо раждане, като те имали опасения за инфекция. Криминалисти направили претърсване в района на краварниците, в които Петя и баща й живеели. Станало ясно, че момичето родило в лоши условия, а при раждането акуширал приятелят й Стефан, който работел като пазач на обекта и ползвал едно от помещенията за живеене. След разпитите разследващите смятат, е Петя е удушила бебето с ръце, след което таткото Стефан го сложил в найлонова торба и го е занесъл в масивна постройка в землището на селото. Там го оставил в неработещ хладилник. Детето е преживяло десетина минути след раждането си, налице са били признаци, че е  можело да оцелее без да се необходими специални грижи. Според кмета на селото Петя и таткото Атанас Любомиров се появили миналото лято. Мъжът се прехранвал като общ работник по строителните обекти. Двамата останали да презимуват в краварниците, почти никой не ги познавал отблизо. Момичето учело в 10-и клас в казанлъшката гимназия по лека промишленост и туризъм. Допълнителна проверка установила, че таткото Атанас е от Казанлък. Той има съпруга и по-голяма дъщеря, които обаче живеят отделно от него. Петя и Стефан били заедно от 3 месеца, тя се прехвърлила да живее при него. Според местните  бащата на момичето Атанас имал изключително избухлив характер, пиел много и често пъти биел дъщеря си, която останала при него след развода. От районната прокуратура в Казанлък съобщиха, че Петя Л. е привлечена като обвиняема за убийство от майка върху рожба във време на раждане или веднага след него. Заради деянието Петя е заплашена със затвор до две години. Заради тежкото и здравословно и психическо състояние на момичето ще бъде наложена  мярка за неотклонение „подписка\", като ще бъде настанена да живее при майка си в Казанлък.", "date": "2018.03.07", "title": "ОБЗОР: Майка-ученичка задуши бебе, напъха го в хладилник"}
{"url": "http://standartnews.com/balgariya/_63__ot_zhenite_v_transporta_tormozeni_na_rabotnoto_myasto-369080.html", "text": "63% от жените в транспортния сектор признават, че поне веднъж са били жертва на насилие на работното място. Това показва проучване на Европейската транспортна федерация, представено на заключителната конференция по проекта „Жените в транспорта – обучение за стойностна заетост\" (EVE), реализиран с финансовата подкрепа на Европейския съюз. Двудневният форум се организира от Съюза на транспортните синдикати в България и се проведе в навечерието на Международния ден на жените в Правец. Проучването беше представено на форума от Ингалена Хайних, политически асистент по проблемите на равнопоставеността към Европейската транспортна федерация (ЕТФ). Анкетирани са 1444 жени от целия транспортен сектор. Данните са стряскащи – 63% от тях признават, че поне веднъж са били жертва на насилие на работното място, а една четвърт смятат, че насилието е привично за сектора и е част от професията. Анализът на проучването показва, че насилието на работното място оказва влияние върху безопасността, здравето и благосъстоянието на жените. Става ясно, че това е основна причина за ниската заетост на жени в сектора, които напускат, защото се чувстват несигурни. Резултатите от проучването показват, че проблемът има и сериозно икономическо изражение. Насилието прави сектора непривлекателен за работа, а в Европа има сериозен недостиг на работна ръка в транспорта, особено младежи. Необходимо е да се предприемат спешни мерки за преодоляване на бариерите и подобряване на условията на труд, в това число за елиминиране на  тормоза и насилието на работното място, показва още анализът на проучването. По време на форума беше представен и проектът на ЕКП „Сигурност у дома, сигурност на работното място\", който включва проучване, направено в 11 европейски страни, сред които и България. В него опитът на СТСБ от транспортния сектор бе оценен като добра практика на световно ниво и бе включен по-късно в доклад на Международната организация по труда за насилието и тормоза на работното място с 4 добри практики на синдикатите за ефективни действия срещу насилието. Това е българският принос за постигане на повече равнопоставеност на жените на работното място. „Радваме се, че всичко за което сме работили през годините, бе  високо оценено и споделено с колегите ни от цял свят. Нашият опит е ценен, защото почива на базата на дългосрочно стратегическо планиране и комплексен подход по проблема\", коментира председателят на СТСБ и вицепрезидент на ЕТФ Екатерина Йорданова. В конференцията по проекта „Жените в транспорта – обучение за стойностна заетост (EVE)\" участваха близо 100 синдикални лидери и гости.  Проектът обръща особено внимание на ролята на синдикатите в процеса за постигане на равенство между половете в един от най-доминираните от мъжете сектори. Той се реализира от СТСБ и ЕТФ. Асоциирани партньори по него са Unite the Union (Великобритания), FNV (Холандия) и FGTE-CFDT (Франция). Основната му цел  е насочена именно към промяна на тази статистика чрез постигане на по-добра работна среда в транспорта и привличане на повече жени на работа в него, а от там и до по-добри икономически резултати. Проектът  разработва цялостна обучителна програма и подготвя мрежа от преподаватели в синдикалните организации по темите, свързани с равенството на жените в транспорта. Пакетът на ETФ съдържа 4 модула и наръчник с насоки за използването им от всеки, който ще провежда обучение по темите: „Овластяване на жените\", „Колективното договаряне за жените\", „Здравословни и безопасни условия на труд за жените\" и „Борба с насилието над жените\".", "date": "2018.03.07", "title": "63 % от жените в транспорта тормозени на работното място"}
{"url": "http://standartnews.com/balgariya/parlamentat_preodolya_prezidentskoto_veto_varhu_zakona_za_ktb-369064.html", "text": "Със 129 гласа „за\", 40 „против\" и нито един „въздържал се\" депутатите преодоляха президентското вето и приеха окончателно промените в Закона за банковата несъстоятелност, свързани с казуса „КТБ\". Сега Конституцията задължава президента Румен Радев да обнародва промените в 7 дневен срок в Държавен вестник. В мотивите на законопроекта е записано, че той цели да се осигурят ефективни механизми за попълване на масата на несъстоятелността на банка, обявена в несъстоятелност, както и да се противодейства на схеми за вторичното разграбване на активите, закупени пряко или непряко с пари с такъв произход. Промените включват забрана за квесторите, временните синдици и синдиците да заличават обезпечения, учредени в полза на банката в несъстоятелност. Въвежда се и относителна недействителност на всяка сделка за прехвърляне на вземане с произход от банка. В позицията си държавният глава за ветото се посочва, че той подкрепя усилията на Народното събрание за по-голяма ефективност при защитата на публичния интерес в производството по банкова несъстоятелност, но според него тя следва да бъде постигната с конституционносъобразни средства. Според Румен Радев с промените се преуреждат с обратно действие, в нарушение на правовата държава, настъпили правни последици, придобити права и погасени задължения. В мотивите си държавният глава подчертава, че обществото има нужда да знае конкретните измерения на последиците от приетия закон. „Когато решава да приложи такава крайна мярка, Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона. Само по този начин защитата на обществения интерес, изтъквана като основна цел на ЗИД ЗБН, ще придобие конкретни измерения\", се посочва в мотивите на президента Румен Радев.", "date": "2018.03.07", "title": "Парламентът преодоля президентското вето върху Закона за КТБ"}
{"url": "http://standartnews.com/balgariya/istanbulskata_konventsiya__otteglena_referendumat_na_bsp__othvarlen_obnovena-369059.html", "text": "Министерски съвет изтегли Истанбулската конвенция. Премиерът Бойко Борисов прочете решението по време на правителственото заседание тази сутрин. Имаше много тежки реакции и на коалиционния партньор, и на православието, и на мюфтийството и се насадиха огромни страхове у българския народ, заяви Борисов. Ние сме правителство избирано от народа неведнъж и сме длъжни да се съобразим с народа, посочи премиерът. С този акт считам, че ще приключи тази тема, за която несправедливо бяхме обвинявани, заключи Борисов. Със 67 гласа „за\", 121 – „против\" и 23 – „Въздържал се\" парламентът отхвърли предложението на „БСП за България\" за провеждане на национален референдум с въпрос „Против ли сте Народното събрание на Република България да ратифицира така наречената Истанбулска конвенция от 11.05.2011 г.?\" БСП депозира искането за провеждането на допитване по темата на 25 януари т. г. с подписите на 74 народни представители. Първоначалният въпрос беше \"Подкрепяте ли НС на Република България да ратифицира Конвенцията на Съвета на Европа за превенция и борба с насилието над жени и домашното насилие?\", но беше преформулиран. В отрицателен вот народният представител от ПГ на ГЕРБ Тома Биков заяви: „Гласувах с „против\", защото не възнамерявам да участвам в предизборната кампания на БСП за евроизборите\".", "date": "2018.03.07", "title": "Истанбулската конвенция - оттеглена, референдумът на БСП - отхвърлен /ОБНОВЕНА/"}
{"url": "http://standartnews.com/balgariya/umuvat_promeni_v_nakazatelniya_kodeks_zaradi_doktoraubiets-369060.html", "text": "Работна група ще предложи промени в текстовете за неизбежна отбрана, за да се намери най-добрият баланс за защита на личността и имуществото на гражданите. Това каза пред журналисти министърът на правосъдието Цецка Цачева във връзка с протестите на граждани с желание за промяна на законодателството относно правото на самозащита по повод ареста на д-р Иван Димитров от Пловдив. „На мен и на министър Радев ни беше възложено от министър-председателя г-н Борисов да се преосмисли необходимостта, каквато според нас е налице, от прецизиране на текстовете за неизбежната отбрана, като се намери най-добрият баланс за защита на личността, на имуществото на гражданите, без това да води до действия, които биха накърнили други правови принципи и норми. Уточнихме се след обсъждане с неправителствени организации, с магистрати, с върховни съдии, с прокурори, с адвокати, както и с мнението на народни представители и граждани, в скорошен план работна група да предложи съответните промени в чл. 12 и следващите на Наказателния кодекс\", каза още Цачева.", "date": "2018.03.07", "title": "Умуват промени в Наказателния кодекс заради доктора-убиец"}
{"url": "http://standartnews.com/balgariya/vitseprezidentat_nagradi_pobeditelki_v_initsiativa_na_britanskoto_posolstvo-369068.html", "text": "В навечерието на Международния ден на жената вицепрезидентът Илияна Йотова връчи сертификати на победителките в инициативата „Посланик за един ден\", организирана от посолството на Великобритания в София. Церемонията се проведе в Многофункционалната зала - Библиотека в сградата на президентската администрация. Участничките, на възраст между 15 и 18 години, от различни градове в България, представиха в кратки текстове своите предложения за напредък в борбата за равенство между половете. Своя победителка избраха жени-посланици на девет държави – Кралство Великобритания, Република Бразилия, Република Финландия, Държавата Израел, Кралство Мароко, Република Южна Африка, Република Азербайджан, Република Хърватия, Кралство Нидерландия. Вицепрезидентът отбеляза важността и актуалността на огромния проблем за неравнопоставеността между жените и мъжете, като цитира доклад на Световния икономически форум, според който ще са необходими 200 години, за да се постигне паритет във всяко отношение между двата пола. „Но имаме и добрите примери – жени-президенти, вицепрезиденти, министър-председатели, ръководители на световни организации и компании\", заяви Илияна Йотова. Отличените есета засягат проблеми като неравното заплащане, разделението на „мъжки\" и „женски\" професии, съществуващата все още традиция с уредените бракове, неравния достъп до качествено образование. Илияна Йотова разказа за нелеката съдба на пакистанското момиче Малала Юсуфзай, което активно се бори за правото на образование и бе удостоено с Нобелова награда за мир. „Едно дете, един учител, една химикалка и една книга могат да променят света. Образованието е единственото решение\", цитира думите на Малала вицепрезидентът. \"Вие сте отличен посланик на правата на жените\" – с тези думи британският посланик Ема Хопкинс благодари на вицепрезидента Илияна Йотова за подкрепата й за инициативата.", "date": "2018.03.07", "title": "Вицепрезидентът награди победителки в инициатива на британското посолство"}
{"url": "http://standartnews.com/balgariya/osadiha_obshtina_shumen_zaradi_dete_nahapano_ot_bezdomno_kuche-369055.html", "text": "Община Шумен бе осъдена да плати 4000 лв.  заради това, че 9-годишно дете е било нахапано от безпризорно куче. Решението е на Районния съд в областния град. От документите по делото става ясно, че инцидентът е станал по обяд на 13 юни миналото лято. Момичето и майка му били пред магазин за храна. Жената влязла вътре, а детето останало навън със свое другарче. Пред сградата имало и две кучета, които често обитавали този район и били безстопанствени. Докато жената била в магазина, видяла през отворената врата как едното от животните се насочило към дъщеря ѝ и я захапало за десния прасец. Детето се изплашило, а майка се спуснала да изгони кучетата и започнала да успокоява момиченцето. Детето било отведено до Спешно отделение. Там раната, която кървяла, била обработена, а впоследствие в инфекциозно отделение на болничното заведение на детето била поставена ваксина против бяс. Родителите посочват, че случаят се отразил крайно неблагоприятно не само върху физическото здраве на 9-годишното дете, но и върху психиката му, като се наложило да посещава психолог за преодоляване на причинения стрес. В хода на делото общината посочила, че има сключен договор за съвместна дейност със сдружение с нестопанска цел за овладяване на популацията на безстопанствени кучета в Шумен. Според съда обаче отговорността за безстопанствените кучета трябва да се поеме от общината. Затова и осъдили Община Шумен да плати 4000 лв. на семейството като обезщетение за претърпени неимуществени вреди. Решението на Районния съд не е окончателно и подлежи на обжалване.", "date": "2018.03.07", "title": "Осъдиха Община Шумен заради дете, нахапано от бездомно куче"}
{"url": "http://standartnews.com/balgariya/protest_oglaven_ot_bsp_skandira_ostavka_pred_ministerski_savet-369062.html", "text": "БСП поведе протеста пред Министерски съвет срещу сделката за ЧЕЗ. Недоволни граждани скандираха „Оставка\" и „Мафия\". На протеста присъства и лидерът на БСП Корнелия Нинова, както и депутати от партията. \"Вече никой не си прави илюзията, че вие не седите зад Гинка от Пазарджик, г-н Борисов, каза Корнелия Нинова пред протестиращите. - Поздравявам ви за смелостта да застанете срещу властта с лицата си. Г-н Борисов, народът излезе по улицата и всеки ден си казва думата, а тя е - оставка. Тук сме, защото сме обединени. Идвам от Народното събрание, където току що депутатите отхвърлиха предложението на БСП за референдум за Истанбулската конвенция. Всички тези, които се клеха, че ще служат на народа, днес те заявиха, че българският народ е недостоен да се пита. Бяхме наречени тъмна сила. Ние сме свободни хора, които искаме да защитим нравствените устои, подчерта Нинова. Не разделяме. Обединен е над 70% от българския народ срещу правителството ви, г-н Борисов. Днес от трибуната на българското Народно събрание бяхме наречени дестабилизатори. Ние не сме гадове. Ние сме част от българския народ\", каза още Нинова. \"Г-н Борисов, искаме вашата оставка – вместо обещаната стабилност, една година внасяте само дестабилизация в държавата, допълни Нинова. - Скъпи българи, промяната е възможна, важно е ние, вие, заедно да я поискаме. Затова се обръщаме днес към всички вас. Вярвайте, не губете надежда. Знаем, че целият преход ви е обезверил. Знаем, че има разочарование от политическата класа. Молим ви, не му се поддавайте. Вярвайте най-вече в собствените си сили, а ние ще дадем на тези сили оня тласък в българския парламент, по българските площади, от който те имат нужда, за да завършат с една победа на народа и неговата воля – за свободна, демократична, развита България\", каза лидерът на БСП. Стигна се и до екшън. Протестиращи срещу продажбата на ЧЕЗ искаха да разкъсат полицейския кордон и да нахлуят при премиера Бойко Борисов, от който искат обяснение да сделката. Полицията успя да ги спре на метри от входа, при което пострада униформена, ударена в гърба.", "date": "2018.03.07", "title": "Протест, оглавен от БСП, скандира \"оставка\" пред Министерски съвет"}
{"url": "http://standartnews.com/balgariya/delyan_dobrev_bsp_sa_otvan_i_drapat_za_vlastta-369066.html", "text": "БСП ги няма на работа, те са пред Министерския съвет, драпайки към властта, възкликнаха от ГЕРБ по време на дебатите в закона за банковата несъстоятелност. Учудвам се, че БСП не носят стълби, за да драпат по прозорците на МС, отбеляза от трибуната Делян Добрев. Искате да внушите, че БСП не идва на работа, искате ли да доведем всички протестиращи тук, заплаши Георги Гьоков от БСП. На репликите от лявата част на залата Добрев отвърна: \"По темата е, колеги, защото имам въпроси по темата към липсващи ваши депутати\". Добрев отново попита защо и на това трето гласуване на закона срещу вторичното ограбване на КТБ Елена Йончева не присъства в пленарната зала. \"Предния път Йончева не беше в залата, за да гласува този законопроект. Да не се дължи, питам, не твърдя, на нейно притеснение, че тя е в конфликт на интереси по този закон, днес отново я няма\", попита още Добрев. \"Въпросът ми е следният, задавам го вече един месец и не получавам отговор - каква е връзката на БСП с КТБ\", попита депутатът от ГЕРБ и повтори тезата си за съдружието на Йончева с офшорка и за източването на банката. В отговор социалистът Крум Зарков изрази възмущението си от начина, по който се води дебатът по ветото на президента. \"Дебатът не е за кой какво е правил в КТБ, а е за ветото на президента. Второ, народните представители нямат основание да задават въпроси на други народни представители от тази трибуна, има други институции, където това трябва да се направи\", скара се Зарков на Добрев. А на председателстващия заседанието Емил Христов каза: \"И за да е всичко ясно, моля напомняйте, че да твърдиш, че Елена Йончева е източила КТБ, е най-големият абсурд, изричан в това Народно събрание и трудно, дори и Вие, ще направите нещо по-абсурдно от това\", скочи Зарков.", "date": "2018.03.07", "title": "Делян Добрев: БСП са отвън и драпат за властта"}
{"url": "http://standartnews.com/balgariya/borisov_podgotvyame_kontsesiya_za_prohoda_petrohan_obnovena-369058.html", "text": "За прохода Петрохан не можем да обещаем държавни пари, държавата го подготвя за концесия. Това каза министър-председателят Бойко Борисов по време на заседание на Министерски съвет. „На срещата, която направихме с колегите за Петрохан, сме се разбрали – държавата го подготвя за концесия. Тъй като 1,6 млрд. ще отидат за пътя Видин – Ботевград, тунелът няма финансово-икономическа обосновка към момента, сме се разбрали да го предлагаме на инвеститори, които идват в България. Държавни пари в момента не можем да обещаем, можем да обещаем всички процедури, които към момента вървят, и да кажем: „Ето ви го, готов е за концесиониране\", и да направим опит за публично частно партньорство\", каза още Борисов. „Благодаря на всички, които бяха на срещата, защото това е наш приоритет и искаме да си го направим. 800 хил. камиона минават по този път. Така че стягайте се, не случайно и при тол системата имаше яростна съпротива, защото по 1,5 млн. лв. губим на ден, вместо да ги даваме един ден на Видин, един ден на Враца, един ден на Монтана\", коментира Борисов. Премиерът засегна и възобновената тема за Истанбулската конвенция и насилието над жени. \"Ние сме правителство, избрано от народа, и ще се съобразим с неговото искане за изтегляне на Конвенцията на Съвета на ЕС за борба с насилието над жени, заяви той. - Конвенция на Съвета на Европа за превенция и борба с насилието над жени и домашно насилие - така, както звучи, и така правителството го прие. Само че след това имаше много тежки реакции и на коалиционния партньор, и на православието, и на мюфтийството и се насадиха огромни страхове сред народа. Ние сме правителство, избрано от народа, и трябва да се съобразим с това, което той иска. Като се произнесе Конституционния съд, ще можем спокойно да водим дебати и в спокойна политическа и обществена атмосфера да се претегли всичко, което \"За\" и \"Против\". Но с този акт ние считаме, че ще приключи тази тема, по която несправедливо бяхме обвиняеми\", каза още премиерът Борисов.", "date": "2018.03.07", "title": "Борисов: Подготвяме концесия за прохода Петрохан /ОБНОВЕНА/"}
{"url": "http://standartnews.com/balgariya/tsatsarov_925_osadeni_sa_na_svoboda_obnovena-369069.html", "text": "Главният прокурор изнесе данни в Народното събрание за лицата, които са осъдени, но не излежават ефективно присъдите си. \"925 лица са с неприведено изпълнение на наказание \"лишаване от свобода\", заяви Цацаров по време на заседанието на Правна комисия в Народното събрание. „В тези цифри се включват и 3 лица, за които не е приведено изпълнение на наказание \"доживотен затвор\". При проверка 24 лица бяха издирени, задържани и приведени в съответните места за лишаване от свобода. В общия брой лица 925 – 62 са с чуждо гражданство\", допълни Цацаров. Той уточни, че 557 души са с извадена европейска заповед за арест. По думите му относителният дял на укриващите се в чужбина е 700 осъдени лица. Цацаров посочи, че е бил създаден електронен регистър на осъдените лица с неприведени изпълнения на наказанията. \"Целта е регистърът да бъде използван от прокуратурата и от органите на МВР\", заяви Цацаров. Той коментира и лицата, които са се укрили в чужбина. \"Трудно е да се направи географска карта с преобладаващите дестинации, на които са се укрили 700 лица в чужбина, обясни Цацаров. - Като включим страни, които са традиционно членки на ЕС, в тези случаи са издадени европейски заповеди за арест\", каза Цацаров. По думите му в много случаи има други причини, с които лицето не може да бъде предадено. „Не може да бъде казано, че има преобладаващо място, което е предпочитано от бегълците от правосъдие\", поясни Цацаров. По отношение на въпроса защо са избягали от правосъдие, Цацаров заяви, че оперативно-издирвателната работа в МВР се нуждае от реорганизация и от подреждане на приоритетите. По думите му в кръга на издирвани лица са и такива, които са се отклонили от правосъдие и с невлезли в сила присъди \"задържане под стража\" и такива, които са с влезли в сила присъди, но отклонили се от изпълнението им. Цацаров обърна внимание, че оперативно-издирвателната дейност е затрупана с множество други лица. \"Този дуализъм не работи - имам предвид от Министерство на правосъдието и от МВР. Когато един задържа и отвежда, а друг помага и издирва, когато този, който трябва да бъде задържан, не бъде намерен, както взаимодествието, така и времето в обмяна на кореспонденция е много продължително и затруднено. Лично моето мнение е, че задържането и отвеждането до лишаването от свобода, би трябвало да се извършва от МВР\", допълни главният прокурор. Главният прокурор обърна внимание и на приетите изменения в НПК. \"Финалният извод е, че приетите изменения в Наказателно-процесуалния кодекс имат изключително позитивен ефект\", заяви той. По думите на главния прокурор само няколко цифри по един показател са достатъчно, за да се потвърди това - случаите, при които е предприето задържане на осъдени лица, незабавно след постановяване на краен акт от върховната инстанция. „За периода от 5 ноември 2017 г. до 27 февруари 2018 г. от ВКС са били получени за изпълнение директно 109 съдебни решения с окончателно наложени наказания \"лишаване от свобода\". По 62 от тях лицата вече са били задържани на друго основание или са търпели и друго наказание. Лица, спрямо които е разпоредено задържане и привеждане в затвор направо от прокурор от ВКС, са 47. От тези 47 са се отклонили само 4. 43 са били задържани и незабавно приведени в затвор\", коментира Цацаров. „Не мога да не направя извода, че ефективността от оперативно-издирвателните мероприятия на територията на страната е ниска. Трудностите произтичат най-вече от липса на възможности за използване на СРС и проследяване и анализиране на информацията от мобилните оператори\", коментира Цацаров. По думите му на база негово писмо е създадена работна група между МВР, Прокуратурата и Министерство на правосъдието, която да изготви проект на инструкция по приложението на чл. 418 в НПК. „Чл. 418 регламентира задържането на осъдения и отвеждането му до място за изпълнение на наказанието. Целта е тази инструкция да премахне или съкрати хартиения обмен и в същото време да създаде ясни правила. Работната група трябва да разработи експертни предложения в Закона за СРС и в Закона за електронните съобщения\", допълни главният прокурор. Той поясни, че предлага към МВР създаване на публичен сайт „Издирва се\" и на практика всяко лице да може ясно да установи при необходимост и справка дали съответното лице се издирва.", "date": "2018.03.07", "title": "Цацаров: 925 осъдени са на свобода /ОБНОВЕНА/"}
{"url": "http://standartnews.com/balgariya/ministri_shte_sledyat_kontroliranoto_izpuskane_na_yazovir_ticha-369075.html", "text": "По разпореждане на министър-председателя Бойко Борисов министрите на земеделието, храните и горите и на околната среда и води пътуват към язовир „Тича\", за да следят организацията по контролираното изпускане на водоема. За да се избегнат наводнения на земеделски земи и обществено имущество, двете министерства, в координация с „Напоителни системи\" и „Басейнова дирекция\"-Варна, Гражданска защита, Областната управа и кметовете, са създали необходимата организация за информиране на жителите на населените места в района. Очаква се контролираното изпускане през преливника на язовир „Тича\" да започне късния следобед със скорост 10-12 м3/сек. Експерти от „Напоителни системи\" вече са обходили поречието на река Камчия, като са извършили и почистване. Към момента в района няма опасност от наводнения, тъй като речните корита могат да поемат контролираното изпускане. Жителите на близките населени места вече са информирани за действията на регионалните институции и за всички предприети превантивни мерки.", "date": "2018.03.07", "title": "Министри ще следят контролираното изпускане на язовир \"Тича\""}
{"url": "http://standartnews.com/balgariya/prokuraturata_proveryava_sredstvata_na_kupuvacha_na_chez-369076.html", "text": "Главният прокурор Сотир Цацаров заяви, че ще се извърши проверка по искането от сигнала на БСП за приватизацията на ЧЕЗ, като такава вече тече за средствата на купувача на дружеството. „Сигналът е постъпил вчера, обясни Цацаров. - Той се състои от две части. Първата представлява едно изречение, в което се настоява прокуратурата да провери произхода на средства на купувача на ЧЕЗ. Втората е малко по-обемна. В нея се настоява прокуратурата да провери всички сделки, които са довели до приватизацията на ЧЕЗ. По отношение на първата част или първото изречение, с което се претендира да бъдат проверени всички средства, с които купувачът на ЧЕЗ разполага, бих казал следното: такава проверка в момента се върши. Тя се върши по разпореждане на министър-председателя и от ДАНС и от органите на НАП. Следователно механизмът е, ако те открият каквито и да е нарушения, включително и данни за престъпления, естествено е, че ние ще бъдем сигнализирани. Да бъде извършвана проверка от наша страна и по отношение на сделката, мисля, че такъв дебат бе воден\", коментира Цацаров. По думите му, ако сега това искане бъде изпълнено това означава прокуратурата да разпореди същата проверка на същите органи. Главният прокурор призова да се прави разграничение между товаренето на прокуратурата с това, което е нейна работа и елементите от политическия спектър. „Ще ми се да вярвам, че в качеството си на колега, включително бивш следовател, г-жа Нинова не би подписала такова искане. Отнасям го към всички елементи на политическата дискусия, които се използват в тези дни, включително и в днешния ден\", поясни Цацаров. По думите му в изречението от два реда в сигнала на БСП не се твърди каквото и да е престъпление, а се иска проверка на произхода на средствата за закупуване на ЧЕЗ.", "date": "2018.03.07", "title": "Прокуратурата проверява средствата на купувача на ЧЕЗ"}
{"url": "http://standartnews.com/balgariya/tsvetanov_bsp_nikoga_nyama_da_e_politicheska_sila_s_yasna_viziya-369057.html", "text": "БСП никога няма да бъде политическа сила с ясна визия и последователни действия. Това заяви от парламентарната група председателят на ПГ на ГЕРБ и зам.-председател на партията Цветан Цветанов по време да дебатите по предложението на БСП за провеждане на референдум за Истанбулската конвенция. „Хубаво е, че БСП повдигнаха отново темата за Истанбулската конвенция, защото българското общество е свидетел на това двойно лице и двойни стандарти, които прилага БСП\", заяви Цветанов. По думите му симпатизанти на БСП дори са провеждали различни инициативи и са организирали подписка в подкрепа на Истанбулската конвенция. „Колеги от БСП, какво става? Защо се получава това разминаване от това, което говорихте досега и това, което правите от 15 декември насам? Каква е тази промяна?\", попита Цветанов от парламентарната трибуна и цитира публикация от вестник \"Дума\" от 13 декември 2017 г., в която пише, че депутати от БСП ще инициират приемането на този документ. По думите му дори има парламентарен въпрос от депутат от БСП към министъра на правосъдието Цецка Цачева защо се бави ратификацията на документа. „Не е ли лицемерие? Много е лесно да се заиграем със страховете на хората. Много лесно е да видите къде е вълната и да се закачите. В това отношение сте номер едно\", обърна се Цветанов към БСП.", "date": "2018.03.07", "title": "Цветанов: БСП никога няма да е политическа сила с ясна визия"}
{"url": "http://standartnews.com/balgariya/donchev_chez_ne_e_predlagal_na_pravitelstvoto_da_uchastva_v_sdelkata-369081.html", "text": "На правителствата „Борисов 1, 2 и 3\" предложение от ЧЕЗ към държавата не е правено, заяви вицепремиерът Томислав Дончев в коментар на интервюто на Томаш Плескач, който отговаря за задграничните активности на ЧЕЗ. По-рано днес Плескач заяви, че на българското правителство многократно е предлагано да влезе в сделката, но то е отказвало. \"Енергоразпределително дружество не се купува, както се купува автомобил, велосипед или мотоциклет, заяви Дончев. „Това се прави с писмо, аз такова писмо не съм виждал. Ако подобно предложение е правено в други правителства, служебни, това е друг въпрос, но ще се провери\", каза вицепремиерът пред БиТиВи. Дончев коментира и протестите във връзка със сделката: „Не очаквайте от мен да бъда дотолкова дебелокож да подценявам която и да е форма на обществено недоволство, особено когато е под прозорците ми, макар че в конкретния случай това си беше изнесено заседание на парламентарната група на левицата, плюс приятели. Разбира се, всеки има право да организира протести, включително политически, какъвто беше днешният. Ако нещо ме притеснява, това е по-скоро радикалната реторика, свързана с послания против ЕС. Ако продължаваме така, скоро въпросът няма да е даже кой да управлява, а ще може ли изобщо да се управлява, защото се получава така, че опозицията системно унищожава целия инструментариум на държавността, с който могат да се правят политики\". Ако в нечия глава се прожектира римейк на събитията от 2013 г., няма причина да се случи същото, категоричен беше вицепремиерът. На въпроса разбрал ли е кои са гадовете, Дончев отговори, че едва ли можем да го сведем до множество с ясно описание на участниците. Според него това са тези, които се опитват да придобият политически ползи с неполитически средства – полупартизантски методи. Искането държавата да участва в сделката е продиктувано от това, че тя трябва да се намеси и да гарантира спокойствието на всички хора, които с основание или без основание са тревожни, поясни вицепремиерът. Борисов е поискал пълен контрол – 100% от собствеността на дружеството. Коментирани са от 34% до пълната собственост – категоричен отговор от нейна страна нямаше и то не за друго, а защото е нужно и съгласието на този, който продава.", "date": "2018.03.07", "title": "Дончев: ЧЕЗ не е предлагал на правителството да участва в сделката"}
{"url": "http://standartnews.com/balgariya/glavniyat_prokuror_nakazatelniyat_kodeks_pokazva_nemalko_defitsiti-369077.html", "text": "Промените в Наказателния кодекс за неизбежната отбрана трябва да бъдат правени с мисъл напред, а не за всеки случай на парче. Това каза главният прокурор Сотир Цацаров пред журналисти за случая с лекаря, обвинен за убийството на крадец в Пловдив и идеята за промяна на НК. „Добре е да се помисли трябва ли да се променя чл. 12 за неизбежната отбрана. Наказателният кодекс показва немалко дефицити или би предизвикал огромни затруднения в една следваща норма – чл. 12а - задържането на престъпник. Това, което се нарича граждански акт. Много ми се иска да вярвам, че искането за промени в Наказателния кодекс ще бъдат извършени след внимателно обмисляне на положенията в наказателното право, на решенията на Конституционния съд в областта на неизбежната отбрана. Спомняме си преди години част от така приети много бързо норми бяха обявени за противоконституционни. Иска ми се да вярвам, че тези призиви за промени в Наказателния кодекс са породени от истинска загриженост за приложението на закона, а не са плод на поредната конюнктура или поредното гонене на случая или са предизвикани от елементи на популизъм\", каза Цацаров и отчете, че напоследък по темата са се изказали много хора. \"Изказаха се колеги юристи. Изказаха се много политици, които общо взето без да имат каквато и да е информация за събитията, при цялото ми уважение към тях, спекулираха със справедливия гняв на много хора. Това дали трябва да се променя чл. 12, оставям на вниманието на хората в тази сграда\", посочи главният прокурор и визира сградата на Народното събрание. По думите му работата на прокуратурата и съда, е да прилага закони. Главният прокурор заяви, че му е било странно съчетаването на искания за промени в чл. 12, комбинирани с предишни искания за тотално либерализиране на носене на огнестрелно оръжие и с призива на една политическа партия, елемент от управляващата коалиция, според която свободният човек, е въоръженият. Главният прокурор не назова политическата сила, за която говори и благодари на прокуратурата в Пловдив за работата по случая с лекаря, обвинен в убийството на крадец. По думите му гневът на хората е използван от някои политици съвсем тенденциозно. Цацаров обърна внимание, че е имало искане за срещи с наблюдаващ прокурор, водени от народен представител от управляващата коалиция.", "date": "2018.03.07", "title": "Главният прокурор: Наказателният кодекс показва немалко дефицити"}
{"url": "http://standartnews.com/balgariya/sotsialniyat_ministar_novata_kontseptsiya_za_telk_nyama_za_tsel_da_otnema_prava-369053.html", "text": "Социалният министър Бисер Петков каза, че обществото ни е с изострена чувствителност към несправедливостта във всичките й форми. Той заяви, че повереното му министерство се стреми в политиките си да се ръководи от принципа за „социална справедливост\". Той отхвърли като погрешна тезата на хората с увреждания, които се притесняват, че новата концепция за системата на оценка на работоспособността, ще ги лиши от средства. „Споменатата бройка на хора, които ще бъдат засегнати от тази концепция, е някаква интерпретация, която не възприемам\", заяви той. „Тази концепция няма за цел да отнема придобити права\", подчерта той за реформата в ТЕЛК. Той добави, че концепцията има за цел да подобри медицинската експертиза. „Предложението в концепцията е да се обособи експертиза на работоспособността, защото тя сега е част от медицинската експертиза\", каза той. „Сега в момента ТЕЛК-овото решение е универсален ключ към всички права, които законодателството ни дава на хората с увреждания\", заяви социалният министър. Петков подчерта, че става въпрос за нов подход, в който водещо е „социалното\". Този подход се базира на класификация на Световната здравна организация. В него водеща е социалната оценка, а именно доколко едно лице с увреждания може да живее функционално и да полага труд.  Бисер Петков заяви, че трябва да има по-справедлив подход при разпределението на ресурса, който се изплаща на хората с увреждания. „За изплащане на инвалидни пенсии сумата е 1 млрд. 760 млн. лева. Всички са съгласни, че от осигурителната система неправомерно се ползват права от хора, които процентът им на трайно загубена работоспособност, е завишен\", каза социалният министър. „Това, което защитавам като теза е, че средствата, които се насочват за хората с увреждания, трябва да останат за тях, но с реформата, която предлагаме целта е да се разпределят по-справедливо\", подчерта министър Петков. Той призна, че се създава  впечатление, че институциите вървят след събитията, когато става въпрос за нашумелите случаи на насилие в училища, детски градини и други подобни. Той коментира и случая на жена от Сливен, която две години се съди с властите, след като те й отнемат трите деца. „Настаняването в приемни семейства е една от мерките за закрила, която се прилага при констатация, че децата са в риск или живеят в лоши условия, както е в случая. Да, всъщност приемните семейства в България са професионални в огромната си част\", каза той. Той подчерта, че въпросът дали да се отделят пари за подкрепа на биологичните родители или да се търсят приемни семейства, ще бъде отсъден. Той изказа мнение, че в такива случаи финансовата помощ трябва да е насочена към семейството, което би могло „само да преодолее тези лишения и материални затруднения\", преди да се приложи приемната грижа. По въпроса с насилието в детски градини и социални домове, министър Петков каза, че ДАЗД провежда проверки във всички центрове за настаняване от семеен тип. „Няма да се реагира само по случаи и сигнали, а навсякъде ще се види доколко се работи по стандартите\", подчерта той. Освен това министърът каза, че се работи за повишаване на професионалната квалификация, както и финансовият стандарт за социалните служители.", "date": "2018.03.07", "title": "Социалният министър: Новата концепция за ТЕЛК няма за цел да отнема права"}
{"url": "http://standartnews.com/balgariya/pravitelstvoto_shte_razpishe_srokove_za_skorosten_pat_botevgrad__vidin-369051.html", "text": "Правителството решава днес за изграждането на скоростния път Ботевград – Видин, като ще разпише срокове за разширяване на отсечката до Мездра и строителство на трасе с магистрални габарити до Дунав мост 2. Договорката за решението беше постигната на среща с протестиращи граждани от Северозапада с премиера Бойко Борисов в Министерския съвет миналата седмица. Той разговаря с тях след пет поредни съботи на протести, при които блокираха движението по първокласния път София – Видин и достъпа до втория мост над Дунав. Хората от региона  от региона обявиха, че искат магистрала до Видин и предупредиха, че протестът им може да прерасне в гражданско неподчинение. След срещата регионалният министър Николай Нанков обяви, че пътят в някои участъци ще бъде скоростен, а в други ще бъде автомагистрала. Като краен срок за изграждането му властта държавата си постави 2022 година. Строителството ще се осъществи на етапи, като първите изградени отсечки ще са Видин – Ружинци и Мездра – Ботевград. Към момента това са и най-рисковите участъци за пътуване в Северозападна България. По пътя, който днес прави връзка и към Дунав мост 2, трафикът на тежкотоварни автомобили е засилен, а пътните инциденти са ежедневие. На места трасето минава и през населени места с остри завои и стръмни наклони, което прави движението опасно. За бързата и сигурна връзка на Северозападна България със столицата важна роля ще изиграе тунелът под старопланинския проход \"Петрохан\". Към момента работата по него е все още на етап геоложки проучвания. След това ще бъдат възложени и предпроектни проучвания, които следва да са готови до края на тази година.", "date": "2018.03.07", "title": "Правителството ще разпише срокове за скоростен път Ботевград - Видин"}
{"url": "http://standartnews.com/balgariya/nadziratelite_na_protest_i_na_profesionalniya_si_praznik_-369050.html", "text": "Надзирателите в затворите организират днес пореден протест с искане за повишаване на заплатите и подобряване условията на труд. На днешния си професионален празник те ще излязат пред сградите на всички съдилища в страната, за да изразят недоволството си от лошите условия на труд. В края на февруари служителите в затворите се срещнаха с правосъдния министър Цецка Цачева, но не постигнаха договореност за спиране на протестите. Тогава тя обяви готовност за увеличение с 5% на заплатите за надзирателите и служители на \"Съдебна охрана\", но те отхвърлиха офертата и продължиха да настояват за индексация с 20 процента. Според Цачева обаче искането за 20% скок не съответствало дори на направените увеличения в системата на МВР. Тогава заплатите на полицаите бяха увеличени с 10%. През месец май ще се търсят нови решения, когато се види как върви изпълнението на бюджета, а от началото на септември, когато стартира процедурата по бюджета за 2019 г., ще бъдат търсени възможности за повече средства за щатни бройки и за възнаграждения, каза Цачева. Надзирателите и служителите на \"Съдебна охрана\" настояват още за еднакъв статут и заплащане в системата с тези в МВР, приравняване на средствата за специфична служебна дейност, както и увеличаване на щата. В момента един надзирател пази около 100 осъдени и лишени от свобода. Следващият голям протест е насрочен за 10 март. Той също ще започне пред правосъдното министерство, след което надзирателите ще се включат в шествие до Министерския съвет.", "date": "2018.03.07", "title": "Надзирателите на протест и на професионалния си празник"}
{"url": "http://standartnews.com/balgariya/prokuror_lekaryat_ubil_kradets_nyakolko_pati_smenya_pokazaniyata_si-369052.html", "text": "Лекарят, убил мъж, който се опитвал да обере гаража му в Пловдив, няколко пъти сменял версията си за това с какви предмети го е замерял крадеца. Първоначално д-р Иван Димитров казал, че Жоро Джевизов го е нападнал с тръба. После твърдял, че е бил атакуван с табела. Според третата версия на медика крадецът хвърлил нож по него, което го принудило да започне да стреля. Изпразнил целия пълнител на незаконно притежаван пистолет. Само един от куршумите попаднал в тялото на Джевизов и го убил. Това обясни заместник-окръжният прокурор на Пловдив Галина Андреева в ефира на „Здравей, България\". „Стреляно е от близко разстояние в тялото на жертвата\", каза още обвинителят. Тя подчерта, че обвиняемият е значително по-едър и по-висок от крадеца и не е ясно защо не се е опитал да го залови, вместо да стреля по него. „Убийството е извършено при превишаване пределите на неизбежната отбрана. Нападението от страна на крадеца е било отблъснато с прекомерна сила\", каза още Андреева. Според нея протестите, предизвикани от ареста на д-р Димитров, били предизвикани от спекулации. Андреева подчерта, че детайлите около престъплението са обявени няколко дни след извършването му, тъй като на разследващите е било нужно време да установят какво точно се е случило. „Не сме се забавили. Разпитахме повече от 15 свидетели и изчакахме редица експертизи\", поясни Андреева.", "date": "2018.03.07", "title": "Прокурор: Лекарят, убил крадец, няколко пъти сменя показанията си"}
{"url": "http://standartnews.com/balgariya/zatoplyane-369026.html", "text": "Днес времето ще продължи да е предимно облачно и с превалявания от дъжд. През деня облаците ще се разкъсат, но привечер на запад отново ще се заоблачи. Ще духа до умерен вятър от запад-югозапад. Температурите ще се повишат. Минималните ще са между 0 и 5 градуса, в югоизточните райони до 8 градуса. Максималните температури ще са между 14 и 19 градуса, по-ниски по поречието на Дунав. Атмосферното налягане слабо ще се повиши, но ще остане по-ниско от средното за март.", "date": "2018.03.07", "title": "Затопляне"}
{"url": "http://standartnews.com/balgariya/dps_otpravi_vaprosi_kam_finansoviya_ministar_za_ktb-369056.html", "text": "ДПС пита финансовия министър за броя на заличените обезпечения от КТБ, съдебните дела за прихващания и за списъка на извършените изплащания. Това каза народният представител от ПГ на ДПС Йордан Цонев по време на брифинг в Народното събрание за ветото на президента по Закона за банковата несъстоятелност. Цонев коментира мотивите президентското вето върху Закона за банковата несъстоятелност. Той благодари на държавния глава, че е изказал подкрепа за целите на законопроекта. „Написахме писмо до министъра на финансите, с което го помолихме да ни съдейства с отговор на три въпроса чрез синдиците на КТБ, за да задоволим обществения интерес и да отговорим на призива на президента. Първо, какъв е списъкът на извършените до момента от страна на КТБ заличавания, освобождавания на уредени в полза на банката обезпечения?\", попита Цонев. „Второ - списъкът на извършените до момента изплащания, който съдържа следните реквизити: физическо и юридическо лице, което и извършило прихващането в съответната валута\", каза Цонев. Депутатът от ДПС заяви, че от ДПС питат и за броя на заведените съдебни дела за прихващания. „Броят на заведените съдебни дела са 205. Материалният интерес на тези дела е 1 млрд. 174 млн. 252 хил. 811 лв. Стойността на заличените обезпечения в полза на КТБ е 233 млн. 147 хил. 298, 3 лв.\", коментира Цонев. „Смятаме, че тези цифри ще убедят президента и неговата администрация и вас и българското общество, че общественият интерес е много значим и си струва използването на този правен законодателен акт. Така отговаряме на мотивите за президента. Тази точка ще влезе след малко в зала и ние аргументирано ще защитим законопроекта\", заяви Цонев.", "date": "2018.03.07", "title": "ДПС отправи въпроси към финансовия министър за КТБ"}
