{"url": "http://standartnews.com/svyat/v_lisabon_izmeriha_rekordno_visoka_temperatura-374435.html", "text": "Температурен рекорд бе измерен в португалската столица Лисабон, в момент, когато страната и съседна Испания са обхванати от гореща вълна, предаде Асошиейтед прес, цитирана от БТА. Португалската метеорологична служба съобщи, че вчера температурата в Лисабон е достигнала 44 градуса и по този начин е бил надминат предишния рекорд на града от 43 градуса, регистриран преди 37 години. Най-високата измерена вчера в Португалия температура е 46,8 градуса в Алвега, в централната част на страната. Абсолютният температурен рекорд в Португалия, 47,4 градуса, датира от 2003 г. Горещините и запрашеността на Иберийския полуостров се дължат на горещи въздушни маси от Африка. Прогнозите за днес са температурите да се понижат малко, но пак да останат екстремно високи.", "date": "2018.08.05", "title": "В Лисабон измериха рекордно висока температура"}
{"url": "http://standartnews.com/sport/stoyanovich_s_letyasht_start_v_levski-374442.html", "text": "Новият треньор на \"Левски\" Славиша Стоянович дебютира с победа. \"Сините\" биха с 2:0 \"Ботев\" (Враца) в третия кръг на Първа лига. Мачът се игра в Монтана, защото стадионът във Враца още няма лампи. Още в осмата минута Станислав Костов даде аванс на \"Левски\" след ефектна комбинация между Габриел Обертан и Жорди Гомес. Именно испанецът чукна елегантно топката към Костов, който реализира при втория си опит. В 24-ата минута гостите можеха да удвоят аванса си, но ударът на Обертан бе блокиран. Постепенно играта загрубя и съдията Стефан Апостолов трябваше да раздаде пет жълти картони в рамките на четвърт час. В 33-ата минута домакините скочиха с претенции за дузпа. Юлиян Ненов стреля силно от разстояние, а топката удари ръката на Станислав Костов. Главният арбитър и настоящ депутат обаче реши играта да продължи. След почивката домакините създадоха няколко положения, но стихийният им натиск не даде резултат. В 63-а минута Славиша Стоянович извади от игра единствения българин в титулярния състав Станислав Костов и пусна на негово място румънеца Серджиу Буш, с което \"сините\" заиграха с 11 чужденци на терена. За \"Ботев\" пък влезе Спас Георгиев, който два пъти беше близо до гола, но ударите му бяха блокирани. Постепенно врачани окапаха физически и натискът им почти изчезна. Вторият гол дойде в края на мача, след като Жерсон Кабрал с мощен шут парира Николай Кръстев.", "date": "2018.08.05", "title": "Стоянович с летящ старт в \"Левски\""}
{"url": "http://standartnews.com/mneniya/istoriya_za_edin_trilion_dolara-374440.html", "text": "  Apple стана първата компания, която прескочи магическата граница от един трилион долара пазарна стойност. Тази новина намери своето място във финансовите новини като нещо нормално и очаквано след две години на постоянно покачване на цената на компанията. Всъщност, за този период Apple удвои стойността си, което означава, че печалбите от нея са били за 500 милиарда долара само за този период. С подобни мащаби растяха и другите технологични гиганти за изминалите две години. Amazon, например, също се оказа много близо до границата от един трилион долара, но изненадващото увеличение на печалбата на компанията през второто тримесечие не успя да качи цената й достатъчно. Amazon изостава от Apple с цели сто милиарда долара – разлика, която може да бъде наваксана за няколко седмици. Сравнението между двете компании, както и с всяка друга технологична акция с бърз растеж през последното десетилетие, не е от значение за пазара днес. Важното е, че оптимизмът на инвеститорите увлича все повече капитали към големите компании. Достигането на този трилион долара постави на заден план рисковете пред фондовите пазари. Всеки път, когато щатската търговия започва с притесненията за ефектите от търговската война на Тръмп върху глобалната икономика, се появяват купувачи. И в рамките на няколко часа или най-късно на другия ден, вече има ръст на индексите, който компенсира изцяло предишните загуби. Дали инвеститорите са прави, като не обръщат внимание на рисковете? Донякъде е така, защото финансовите резултати на компаниите са отлични и печалбите растат с най-бързите темпове от първата година след кризата насам. Но това е и най-голямата опасност пред пазара – да се насочи вниманието само в миналите резултати, а не в предстоящите събития. Сезонът на корпоративните печалби скоро ще свърши и ще отстъпи място на летните отпуски на Уолстрийт, когато също не бива да се очаква някаква разлика с настоящото плавно поскъпване на акциите. След август, обаче, идват двата най-лоши месеца в историята на Уолстрийт. През септември и октомври са най-големите спадове на индексите и ако тази година същото се случи, вината ще понесе прекомерният оптимизъм и преследването на такива цели, като трилион долара пазарна капитализация. Икономическите новини са по-скоро добри, когато фокусът е насочен към най-важните от тях. Като например ниската инфлация и намалението на безработицата. Но тези данни, също като отчетените печалби за миналото тримесечие, показват каква е била икономиката преди. Бизнес климатът в САЩ показва охлаждане и все повече компании отбелязват трудности пред дейността си. Трудно е да се каже дали това е само ефект от повишаването на лихвите или към него трябва да се прибавят очакванията за загуби от митата върху стоманата и алуминия в САЩ и съответните контрамерки от САЩ и Азия. Китай заслужава специално внимание с обезценката на валутата си, която следва същия модел като кризата през 2015 г., когато икономиката и пазарът на страната бяха под сериозен натиск. Централната банка най-накрая се намеси решително, за да спре поевтиняването на юана и да сложи край на спекулативните сделки. Целта е да се ограничи изтичането на капитали, докато това не е застрашило стабилността на финансовата система. Китайската икономика е изключително задлъжняла и повишаването на лихвените проценти в САЩ, заедно с ръста на долара, са голямата опасност пред страната. Поевтиняването на валутата вече свърши голяма част от задължението си да ограничи загубите от митата на Тръмп и вече не е необходимо. Но ефектите от това върху финансовата система ще се пренесат и върху реалната икономика. Което, от своя страна, ще се усети върху глобалния растеж през есента. И повдига въпроса дали Apple на цена от един трилион долара не е онзи знак, че прекомерният оптимизъм на пазара се случва точно на върха му.", "date": "2018.08.05", "title": "История за един трилион долара"}
{"url": "http://standartnews.com/svyat/melaniya_zashtiti_nba_zvezda_koyto_beshe_napadnat_slovesno_ot_donald_tramp-374428.html", "text": "Първата дама на САЩ Мелания Тръмп защити звездата от НБА ЛеБрон Джеймс, ден след като съпругът ѝ – президентът Доналд Тръмп отправи обидни нападки срещу него в „Туитър\", съобщава Би Би Си. Тръмп написа в Туитър, че Джеймс е бил интервюиран \"от най-тъпия човек по телевизията\", водещия по Си Ен Ен Дон Лемън, който \"е направил така, че Леброн да изглежда умен, което не е лесно\". Президентът на САЩ завърши своето послание с думите: \"Харесвам Майк!\", като Тръмп явно изрази предпочитание към Майкъл Джордан в дебата той или Леброн Джеймс е най-великият играч в историята на Националната баскетболна асоциация. Джеймс отдавна критикува президента на САЩ, отбелязва АП. В интервюто с Лемън за телевизия Си Ен Ен той каза, че Тръмп разделя страната. Бих обмислил да се кандидатирам за президент на САЩ, ако смятам, че съм единственият човек, способен да попречи на преизбирането на Тръмп, заяви той. Президентът на САЩ отправи нападките си по адрес на Леброн Джеймс броени часове преди да посети днес Охайо за предизборен митинг. Баскетболистът, който според някои е \"любимият син\" на северния американски щат, откри там по-рано тази седмица училище за деца в неравностойно положение. Говорител на Мелания Тръмп заяви, че според първата дама ЛеБрон „върши добри дела\", като е открил начално училище за деца в риск в родния си град Акрон, Охайо, в понеделник. По думите й г-жа Тръмп иска „отворен диалог по въпроси, касаещи децата\".", "date": "2018.08.05", "title": "Мелания защити НБА звезда, който беше нападнат словесно от Доналд Тръмп"}
{"url": "http://standartnews.com/svyat/gubernatorat_na_kaliforniya_poiska_pomosht_ot_tramp_za_borba_s_pozharite-374419.html", "text": "Губернаторът на Калифорния Джери Браун призова снощи президента на САЩ Доналд Тръмп да помогне за борбата с горските пожари, опустошаващи щата, предаде Асошиейтед прес, цитирана от БТА. Браун посети квартал на град Рединг, обхванат от пожарите в Северна Калифорния. Губернаторът от Демократическата партия изрази увереност, че републиканският президент, който има противоречия с него по въпросите на имиграцията и замърсяването, ще изпрати помощ, както миналата година. \"Трагедиите сближават хората\", подчерта Браун, отбелязвайки, че Тръмп вече е оказвал помощ на щата, в който горят 17 големи горски пожара. Губернаторът добави, че появяващите се рано за сезона пожари са новото нормално състояние на нещата и калифорнийците трябва да се научат да се справят с него. Два от големите пожари, наречени заедно \"Комплекса Мендосино\", обхващат площ от 82 675 хектара - 71 на сто от площта на Лос Анджелис, отбелязва Ройтерс. Те се намират на 145 км от Сан Франциско и заедно се смятат за шестия по големина горски пожар в историята на Калифорния. Унищожени са над 100 постройки и принудиха над 20 000 души да напуснат домовете си. 16 американски щата, Австралия и Нова Зеландия също изпратиха помощ на Калифорния за борба с пожарите, отнели живота на осем души, предаде ТАСС.", "date": "2018.08.05", "title": "Губернаторът на Калифорния поиска помощ от Тръмп за борба с пожарите"}
{"url": "http://standartnews.com/biznes/iskat_330_leva_za_ton_pshenitsa-374441.html", "text": "За 330 лева без ДДС се предлага тон хлебна пшеница на Софийската стокова борса. Търсенето обаче е на 300 лв./тон. При фуражната „ножицата\" между котировките е отворена от 280 до 300 лв./тон. Фуражният ечемик се търси на 270 лв./тон, предлагането е на 300 лв./тон. Август започна с повишение на цените при всички зърнени контракти по световните борси. Тенденцията беше ясна още в средата на миналия месец след песимистичния доклад на Организацията по прехрана и земеделие към ООН (FAO) за влошаване на перспективите пред зърнопроизводството и рязко намаляване на преходните наличности. Основно причините са неблагоприятните климатични условия и напрежението, свързано с политиката на САЩ, отчита в седмичния си обзор Софийска стокова борса. През седмицата в Чикаго пшеницата поскъпна с 9 долара до 235 долара/тон, във Франция - с 8 евро до 217 евро/тон. В Украйна и Русия котировките също се повишиха със съответно 2 и 12 долара, до 220 и 229 долара/тон. При царевицата промяната в цената в Чикаго е нагоре с плюс 4 долара до 170 долара/тон, във Франция също нивата отидоха нагоре с 12,75 евро, до 195 евро/тон. Рапицата в Европейския съюз (Еuronext) се повиши с 11,75 евро до 381 евро/тон, а ечемикът във Франция и Германия поскъпна с двуцифрени стойности от плюс 11 и 22 евро и достигна цени от 216 и 209 евро/тон. Нерафинираното слънчогледово олио и рафинираната захар отново са единствените стоки, които поевтиняха. Цената в Ротердам на олиото тази седмица е с минус 17,50 долара до 757,50 долара/тон, а захарта в Лондон продължава да губи „спечеленото\" в края на юни и поевтиня с 5,80 долара почти до старата си цена – 318,30 долара/тон. Хладното и дъждовно време през пролетта и лятото влошиха качеството на хлебното зърно у нас и цената на българската пшеница тази година може да се повиши до 350 лв./тон. Такава прогноза направи Антонина Белопитова, директор „Търговия\" в ССБ, пред БНР в края на жътвената кампания. Това лято се очаква да бъдат прибрани около 5,5 млн. тона пшеница, което е по-малко от миналата година. По думите на Белопитова, стопаните, най-вече в Източна България, не са доволни от качеството на пшеницата заради влагата. „Продават я като фуражна, което за тях е загуба, тъй като от хлебната пшеница е на по-висока цена с около 10-15%. В сравнение с миналата година обаче увеличението на цената е с 10% и ще продължи да расте през следващите месеци\", каза тя. Експертите засега не очакват да се достигне рекордът от 2007-2008 г., когато цената на пшеницата скочи до 400 лв./тон.   Ситуацията на зърнения пазар е изгодна за Русия, пише РИА Новости. Неблагоприятните климатични условия предполагат по-слаба реколта в сравнение с миналата година, когато добивите в Русия бяха рекордни. За сметка на това обаче тази година по-високите цени ще компенсират производителите. Според руското Министерство на земеделието, намалението на зърнената реколта може да е до 30 млн. тона. Миналата година Русия отчете рекордни добиви за цялата си история - 135,4 млн. т, като 85,9 млн. от тях - пшеница. През 2016 г. реколтата бе 120,7 млн. т.  Експортът за 2017-2018 селскостопанска година бе 52,4 млн. т, от които 40,5 т пшеница. Министерството очаква през този сезон износът на зърно от Русия да е 44-45 млн. т. Прогнозите за тази година са в Русия да приберат около 113,8 млн. т зърно, от които пшеница - 70,8 млн. т. Очакваният експорт е в рамките на 41 млн. т., като 27 млн. от тях, или почти 66%, ще бъдат изнесени в първата половина на сезона. По оценка на \"Русагротранс\", на фона на падащите световни добиви и влошеното качество на реколтата, експортните цени динамично растат. Като за жито със съдържание на протеини над 12,5% и доставка през август,  нивата са се увеличили до 227 долара на тон през миналата седмица. Заради сушата падат прогнозите за добивите във Франция, Германия, Полша, Прибалтийските страни и Украйна, където се наблюдава и проблем с качеството. Очаква се жегите в Западна, Централна и Северна Европа да продължат още седмици. Заради опасенията за ниски качество и количество, на пазара сега се наблюдава бурен ръст на цените. \"Трендът е много оптимистичен за производителите и търговците на зърно. Ако говорим за ЕС, който е един от основните ни конкуренти, то цените на френската пшеница в момента са на тригодишен максимум. Отдавна у нас не се е случвало руската пшеница да струва 220 долара\", казват специалистите.", "date": "2018.08.05", "title": "Искат 330 лева за тон пшеница"}
{"url": "http://standartnews.com/svyat/prezidentat_na_venetsuela_otselya_pri_opit_za_atentat_s_dronove-374418.html", "text": "Президентът на Венецуела Николас Мадуро оцеля при опит за атентат с дронове, натоварени с експлозиви. Това се случи по време на предавана по телевизията негова реч пред над 17 000 военни в центъра на Каракас, която беше прекъсната. На последните кадри се виждаха войници, които нарушиха редиците и побягнаха. Правителството съобщи, че президентът е невредим, но седем военни са ранени. Пострадалите са кадети от националната гвардия. Инцидентът се случи на церемонията по повод 81-ата годишнина от създаването на гвардията. По време на речта си Мадуро заяви, че \"Часът на икономическото възстановяване е настъпил\". Секунди по-късно той и съпругата му погледнаха нагоре, видимо стреснати. След това камерата показа как строените войници се разпръсват и побягват, преди сигналът да бъде прекъснат. Няма ранени и сред членовете на правителството, намирали се редом с Мадуро. Мадуро обвини крайнодесни фракции в страната и колумбийския си колега Хуан Мануел Сантос, че са извършили опит за покушение срещу него, предаде Асошиейтед прес, цитирайки реч на президента по телевизията. \"Това беше опит да бъда убит\", заяви Мадуро в реч след инцидента, добавяйки, че събраните досега данни сочат за действия на крайната десница, работеща съвместно с колумбийци. Мадуро подчерта, че според него колумбийският президент Сантос, който често го критикува, също носи отговорност за случилото се. Високопоставен източник в колумбийското президентство определи като неоснователни обвиненията на венецуелския президент Николас Мадуро, че колумбийският му колега Хуан Мануел Сантос е замесен в атентат срещу него, предадоха Франс прес и ДПА. \"Това е неоснователно. Президентът е концентриран върху кръщенето на внучката си Селесте, а не върху свалянето на чужди правителства\", заяви източникът, пожелал анонимност. Той не съобщи дали президентът Сантос планира да отговори лично на обвиненията. Полицията извърши арести във връзка с опита за покушение, добави венецуелският президент, без да съобщи подробности. Държавният департамент на САЩ заяви, че проучва информацията за случилото се. Междувременно неизвестна досега група, наричаща се \"Войници в тениски\" (\"Soldiers in T-shirts\"), заяви, че е опитала да извърши покушение срещу президента с два безпилотни летателни апарата, натоварени с експлозиви. Войници на правителството ги свалили, преди да го достигнат, се казва в туит, чиято достоверност не е проверена. \"Не успяхме днес, но е въпрос на време\", добавя предполагаемата групировка, хвалейки се, че е показала слабостта на властта.", "date": "2018.08.05", "title": "Президентът на Венецуела оцеля при опит за атентат с дронове"}
{"url": "http://standartnews.com/biznes/proekti_za_blizo_20_mln_lv_startirat_vav_varna_burgas_i_stara_zagora-374430.html", "text": "23 проекта за близо 20 млн. евро по Съвместна оперативна програма „Черноморски басейн 2014-2020\" г. ще се реализират във Варна, Бургас и Стара Загора. Те са одобрени в рамките на първата покана за набиране на проектни предложения на програмата и в тях участват 20 български партньори. В ход е процес по сключване на договори на одобрените проектни предложения, веднага след което предстои стартирането им и тяхното реално изпълнение, съобщават от Министерството на регионалното развитие и благоустройството. Най-много са одобрените проекти на организации от област Варна – общо 10 с бюджет от над 1,8 млн. евро. Сред тях са Асоциация на българските Черноморски общини, Черноморска мрежа на неправителствените организации, Икономически университет - Варна, Община Аврен, Сдружение \"Агенция за икономическо развитие\" и др. От област Бургас общини и неправителствени организации участват в 6 проекта по програмата, като бюджетът на българските партньори е на стойност над 1,6 млн. евро. Сред тях са общините Бургас, Созопол и Малко Търново, Фондация \"Виа Понтика\", Сдружение \"Съвет за развитие на туризъм в Община Несебър\", Сдружение \"Зелена Странджа\" и др. От област Стара Загора 2 български партньори участват в 2 проекта по програмата, като бюджетът на българските партньори е на стойност близо 260 хил. евро. Проектите целят разработване на нови услуги и развитие на туризма на база богатото културно и  историческо наследство, запазване на околната среда и природните ресурси. Съвместната оперативна програма по Европейски инструмент за съседство „Черноморски басейн\" 2014-2020 г. е с общ бюджет близо 54 млн. евро. Териториалният й обхват включва Североизточен и Югоизточен регион на България, Централна Македония, Източна Македония и Тракия в Гърция, югоизточен регион на Румъния, Турция с градовете, Истамбул, Текирдаг, Одрин, Къркларели, Коджаели, Сакария, Дюздже, Болу, Ялова, Зонгулдак, Карабюк, Бартън, Кастамону, Чанкири, Синоп, Самсун, Токат, Чорум, Амасия, Трабзон, Орду, Гиресун, Ризе, Артвин, Гюмюшхане. Държави - партньори на програмата са Армения, Грузия, Молдова и Украйна с Одеса, Николаев, Херсон, области Запорожие и Донецк, Крим и Севастопол. Целта на програмата за сътрудничество, финансирана по Европейския инструмент за съседство, е да допринесе за подобряване на благосъстоянието на хората в регионите на Черноморския басейн чрез устойчив растеж и съвместно опазване на околната среда. Тя функционира чрез четири приоритета: „Съвместно насърчаване на бизнеса и предприемачеството в областта на туризма и културата\", „Увеличаване на трансграничните възможности за търговия и модернизация на селското стопанство и свързаните сектори\", „Подобряване на съвместния мониторинг по околна среда\" и „Повишаване на осведомеността и съвместни действия за намаляване на речните и морски отпадъци\". Министерството на регионалното развитие и благоустройството, което ръководи изпълнението на Съвместната оперативна програма „Черноморски басейн 2014-2020\" г. в страната, започва обществено допитване относно проект на Насоки за кандидатстване по втора покана за проектни предложения. Тя се очаква да стартира в началото на месец октомври, а проектопредложенията ще се подават до 31.01.2019 г. Съгласно процедурата за обществено допитване Съвместният технически секретариат на Програмата ще приема предложения, препоръки или коментари на имейл адрес   до 27-ми август 2018 г. Документът има за цел да помогне на кандидатите при подготовката на проектните предложения, както и да предостави информация за попълването на апликационния формуляр, бюджет и свързаните с него формуляри, процедурата за кандидатстване, критериите за избор на проекти, процедурата за вземане на решения и други практически съвети. Окончателният вариант на пакета документи за кандидатстване ще бъде публикуван след решение на Съвместния комитет за наблюдение.", "date": "2018.08.05", "title": "Проекти за близо 20 млн. лв. стартират във Варна, Бургас и Стара Загора"}
{"url": "http://standartnews.com/mneniya/partiynata_svita_na_ochite-374439.html", "text": "  Сочната история с разбиването на бандата на Митьо Очите и последвалото задържане на боса по пижама в истанбулски хотел дойде точно навреме. Август е най-отпускарският месец, всички са на море, няма ги даже депутатите да развличат народа, изобщо скука голяма. А възкръсналият за нова слава след като бе надупчен с куршуми през юни 2016 г. Димитър Желязков е живата емблема на родната мафия. Съдят го, затварят го, гърмят го, но той все оцелява и се завръща на бял кон, за да въвежда ред с твърда ръка по половината ни море. Напук на всички прогнози, че и Очите ще нахлупи шапката невидимка като Братя Галеви, Брендо и други издирвани видни личности, роденият в Несебър здравеняк беше заловен броени часове след като ликът му грейна в бюлетина на Интерпол. С решаващата намеса на аркадашите от службите на Ердоган. По-интересно от залавянето на Митьо Очите в лъскавия турски хотел \"Рамада\" обаче се оказа компанията, с която се е движел мафиотският бос. Стана ясно, че той има около себе си тройна партийна коалиция за ескорт. Комбинацията НДСВ-БСП-ДПС вече е далечен спомен с дъх на далавера, но пък явно в ъндърграунда има по-актуален вариант. Най-близкият политик в обкръжението на Очите се оказа общинският съветник от Несебър Пейо Янков, издигнат от регионалната формация \"Сила\". Синът на застреляния през 2007 г. бивш шеф на местния парламент и крупен хотелиер Димитър Янков в момента се издирва. Другите партийци в ескорта на Очите обаче лъснаха при ареста му. В свитата на подземния бос БСП е представена от общинския съветник от Бургас Бенчо Бенчев, доскоро известен повече с милионите и дилемата Появи се версия, че 66-годишният мастит зърнопроизводител и предприемач с леви убеждения дори е подслонил в нает от него апартамент в Истанбул Желязков и изгората му. Бившият депутат от ДПС и екскмет на Руен Несрин Узун също се оказа близък с Желязков, отново по бизнес линия. Групата по интереси, която беше сгащена покрай криминалния авторитет, неизбежно предизвика коментари. Един от тях гласи: \"Този случай е образът на икономическо-политическа криминална спойка на интереси и пари. Той е ярък пример за модела на прехода. И не е единствен в страната.\" Разсъждението е на партиен лидер, наричан често от опонентите си Госпожа Лъжа, но в случая Корнелия Нинова е абсолютно права. Проблемът е, че този път камъните са и в нейната градина. Обясненията, че Бенчев бил от гражданската квота на БСП и понеже не е социалист, няма и как да бъде изгонен от партията, са защитни маневри за изчистване на целофана от неприятното съдържание. А призивът Бенчев да напусне Общинския съвет, звучи малко като след дъжд качулка. Прозрението, че разкритият приятел на Очите всъщност никога не е бил истински партиен другар, е доста наивно като опит за разграничаване. Все пак как зърненият бос досега беше не само напълно приемлив член на червената група в Общинския съвет на Бургас, но също неин шеф и дори и зам.-председател на местния парламент ? Няма как да не се родят съмнения, че в битката за електорат по време на избори Бенчев да е разчитал на подкрепа от страховития си приятел. Публична тайна е, че когато дойде време да се пускат бюлетини, Лейтенантите в мафиотските бригади пък влизат в ролята на отговорници за N-брой \"правилно гласуващи\". Който има на своя страна силните хора в подземния свят в дадения регион, със сигурност влиза в изборния мач с поне една дузпа аванс. Но Митьо Очите не бива да се приема само като криминален персонаж. На практика той контролира и огромен напълно легален бизнес по Южното Черноморие. За \"надзора\" върху такситата и погребалните агенции от Бургаско вече се разбра от изявленията на прокурори и разследващи полицаи. Местните обаче са категорични, че дори и царевица да искаш да продаваш на плажа, пак трябва да имаш ОК, или поне едно намигване, от Очите. Да не говорим за заведения и други печеливши занимания в летния сезон. Наивно е да се мисли също, че таксата \"спокойствие\", която хората на Димитър Желязков събират от местните бизнесмени, отива само в джоба на мафията. Част от парите се раздават като рушвети на представители на властта във всичките й измерения, за да върви машината без скърцане, твърдят посветените. Затова е и интересно как ще се отрази ареста на Очите на всички по-важни персони по Южното Черноморие. И дали, ако Желязков все пак бъде изваден от играта, не следва политическо пренареждане в ъндърграунда. Най-тъжното в цялата тази история около вторачването в Очите е, че Митьовата схема действа и на други места. И най-често ваденето на едни Очи изписва вежди на друг сроден типаж. А разследването срещу Желязков е много вероятно да завърши с любимата му фраза \"Циркът свърши! Хайде да си ходим!, слагащ точка на поредното неуспешно дело срещу него.", "date": "2018.08.05", "title": "Партийната свита на Очите"}
{"url": "http://standartnews.com/mneniya/za_biohranite_tarsete_nadpisi_i_znatsi_na_etiketa-374438.html", "text": "      - При нашия одит установихме недостатъчен контрол върху производството и търговията с биологични храни и продукти, а в заведенията за обществено хранене и онлайн търговията контрол на биохраните изобщо не се осъществява поради липса на нормативна регламентация. Контролът е предвиден с европейски регламент, според който всяка държава трябва да изгради своя система за него. Организацията у нас е следната: контролиращите лица са фирми, получили разрешения от министъра на земеделието и те упражняват контрол върху целия производствен цикъл. Върху тяхната дейност се прави надзор от компетентното звено, което е дирекция в Министерството на земеделието, храните и горите /МЗХГ/. Контрол върху етикетирането при разпространение и продажба на биохраните в търговската мрежа упражнява Българската агенция по безопасност на храните /БАБХ/. - Да, опасенията ни са точно такива, че при недобросъвестност могат да се предлагат продукти, които не отговарят на изискванията за биологично производство. Има и други пробойни на контрола и надзора, през които е много вероятно да минават обикновени храни и продукти, а да се представят за био, защото цените им са по-високи. В същото време това производство се развива с бързи темпове, полезно е, включително за опазването на природните ресурси. Все повече са специализираните магазини, биопродуктите присъстват в търговските вериги. Общият брой на регистрираните в МЗХГ биологични производители, преработватели и търговци в края на 2016 г. е 7 262. Липсва обаче пълна информация за всички обекти в страната, които търгуват с биологично произведени земеделски продукти и храни. Бързото развитие на този пазар изисква повече усилия за по-ефективен контрол, за да имат хората увереност, че си купуват биохрани. Като цяло има какво да се желае, за да бъдат спазени принципите на доброто управление. - Оказва се, че потребителите не са достатъчно информирани за изискванията за етикиране на биохраните. Гаранцията, че те са био, трябва да присъства със съответните задължителни надписи и знаци на етикета. Затова гражданите трябва да следят посочен ли е кодов номер на одобрената от министъра на земеделието и храните фирма, която контролира производителя или търговеца на боипродукти, има ли знак за биологично производство на ЕС, изискващ се с европейски регламент по отношение на пакетираните продукти и храни. Ако продуктите не са произведени в ЕС, знакът и обозначенията не са задължителни. Необходимо е също да бъде обозначено мястото, където са произведени земеделските суровини в състава на продукта и др. Ако потребителите не намират задължителните знаци, а пише БИО, те трябва да подават сигнали до БАБХ. Тяхната активност за санкциониране и отстраняване на нередовни стоки и играчи ще направи контрола на пазара на биопродуктите по-надежден. - Подобренията на дейността започнаха още в процеса на обсъждане на проекта на нашия доклад с одитираните – МЗХГ и БАБХ. Такава е процедурата, преди да се приеме окончателният одитен доклад и всъщност това е дълбокият смисъл от работата на институцията – да дава препоръки и да се правят бързо промените към по-добро управление на публичния сектор. В Министерството бе изготвен план за действие за изпълнение на препоръките на Сметната палата и са предприети мерки за отстраняване на установените пропуски и актуализация на вътрешните правила и процедури. Например, вече е утвърдена нова процедура за издаване на разрешения, която въведе изисквания за попълване на контролни листове, осигуряващи достатъчна проследимост и спазване на европейското и национално законодателство при издаването на разрешенията за контролна дейност. При този одит Сметната палата даде 15 препоръки на министъра на земеделието и 6 на изпълнителния директор на БАБХ, които трябва да бъдат изпълнени до средата на следващата година, след което ще проверим, дали подобренията са направени. - Един от приоритетите на Сметната палата е да отчита очакванията на обществото по темите и проблемите, които пряко го засягат. Този приоритет е залегнал в Стратегията за развитие на Сметната палата за периода 2018-2022 г. В нея сме си поставили 16 стратегически цели, които институцията трябва да изпълни, за да бъде още по-полезна на гражданите и обществеността. Подобряването на управлението и отчетността на публичните ресурси, към което ние се стремим с работата си, всъщност води към подобряване на живота на хората. Може би Ви звучи твърде абстрактно думата стратегия, защото като се чуе тази дума през последните години, мнозина си казват – ясно, нищо ново няма да се случи, пак ще остане само хартията. Ние обаче сме амбицирани да дадем пример за добро управление на другите институции и общините чрез нова управленска култура, която включва управленска отговорност, добър мениджмънт и прозрачност. Формулирахме целите си „отдолу- нагоре\" – т.е. хората, които ще изпълняват стратегията, служителите и одиторите на Сметната палата, посочиха какво трябва се прави, за да ускорим темпото. Целта е да бъдем все по-добри в одитите и препоръките, които даваме. - Мисля, че понятието стратегия се обезцени именно, защото много често не се формулират правилните цели и не се планират конкретните подходящи действия и необходимите ресурси, за да се постигат очакваните от обществото промени в дадена област. Моето убеждение е, че не само у нас, а и във всяка друга страна, одиторите трябва да бъдат начело на промените в публичния сектор и препоръките им трябва да водят до повишаването на ефективността му, до предоставяне на по-добри публични услуги и до осъществяването на необходими реформи в него. - За институционалното си развитие и укрепване през годините осъществихме различни международни проекти с подкрепата на европейски програми. А сега вече от обучавани, сме обучители – Сметната палата изпълнява туининг проект с европейски средства, по който предава опита си на македонските колеги, за да осъществят те необходимите реформи в своята страна. Работим с европейската професионална организация на ВОИ – ЕВРОСАЙ. Пример за това е одитът за качеството на въздуха в големите градове, който бе кооперативен - извършен бе по обща програма и методология с Върховните одитни институции на още 14 страни и Европейската сметна палата. Всички те провериха мерките, предприети от националните и местните власти за борба срещу основните източници на замърсяване на въздуха в своите страни, защото темата е актуална и за тях. През миналата година приключихме и одита на мерките срещу замърсяването на атмосферния въздух с фини прахови частици в София, а сега приключи проверката за изпълнението на препоръките по този одит и публикувахме доклада си. Нашите предписания се изпълняват от Столична община. - По наша препоръка се работи за приемането на програма за опазване на околната среда на Столична община, както и по програма за  управление на качеството на въздуха. Има план за действие с предвидени десетки краткосрочни, средносрочни и дългосрочни мерки за намаляване на емисиите на фини прахови частици – най-големият проблем за столицата. - През 2017 г. нашите одитори са съставили над 300 акта по Закона за обществените поръчки, както и по отменения Закон, което говори, че нарушенията продължават. Установени са съществени отклонения и несъответствия със ЗОП. Не бих казал и не искам да повярвам, че обяснението е умисъл. Честата промяна на законодателството и недостатъчните и професионално подготвени кадри също влияят. В общините например, се поставят изисквания, които необосновано ограничават участието на лица при подаване на оферти за възлагане на обществени поръчки. В едни случаи това става за презастраховка, а в други вероятно е преднамерено. Или пък се променят срокове за изпълнение на договори, без да са налице необходимите основания за това. Изискват се документи за доказване на икономическото и финансовото състояние на участниците и техническите им възможности и квалификация, без те да кореспондират с критериите за подбор. Видът процедури, които да се приложат по ЗОП, също се греши. Но повече информация и анализ ще можете да видите в нашия годишен отчет, който вече е внесен в Народното събрание и публикуван на интернет страницата. - Към края на този одит сме, вече се подготвя одитният доклад за него и предстои окончателното му приемане. Ще спазим срока и ще го внесем в Народното събрание до края на август. В началото на септември ще е публикуван на интернет страницата. - Всички първостепенни разпоредители и общините с бюджети над 10 млн. лв. подлежат ежегодно на одит. При него даваме становище дали годишните им финансови отчети, в случая за 2017 г., показват вярно състоянието на отчетността, а от нея може да се съди за състоянието на организацията. И този път ще направим обобщен доклад, който ще покаже картината на отчетността в цялата държава. Такива обобщени доклади не се правят от други ВОИ и може да се каже, че с тях сме иноватори. Предстои да публикуваме доклада от одита за санирането на сградите, притежавани и ползвани от органите на централната и местната власт. Той обхвана периода от началото на 2014 до края на 2016 г. Този одит е координиран в рамките на Работната група на ЕВРОСАЙ по одит на околната среда. Одитът е извършен съвместно с Върховните одитни институции на Белгия (Фламандски регион), България, Естония, Унгария, Латвия, Литва, Португалия и Словакия. Одитът изследва дейностите и мерките, предприети от публичните органи, за подобряване на енергийната ефективност на държавните и общинските сгради. Тези мерки са особено важни поради мнението на Европейската комисия, че публичните органи трябва да имат водеща роля в този процес. Скоро ще можете да видите и този одитен доклад.", "date": "2018.08.05", "title": "За биохраните търсете надписи и знаци на етикета"}
{"url": "http://standartnews.com/balgariya/tsvetanov_kam_ninova_zashto_ne_reagirahte_taka_pri_drugi_sluchai-374437.html", "text": "Заместник-председателят на ГЕРБ Цветан Цветанов коментира във Фейсбук думите на Корнелия Нинова. \"Бенчев обаче е избран с листата на БСП и точно БСП издига кандидатурата му за заместник-председател на местния парламент\", пише Цветанов. И пита защо Корнелия Нинова не е реагирала така при други случаи. Първо Нинова и БСП се разграничиха от зам.-председателя на общинския съвет в Бургас Бенчо Бенчев и поискаха той да напусне поста си. Нинова подчерта, че този случай е образ на икономическо-политическа криминална спойка на интереси и пари, и ярък пример за модела на прехода. Тя допълни: \"няма наши, няма ваши. На този модел трябва да се сложи край\". Цветанов посочва случая с депутата от БСП Манол Генов, обвинен за купуване на гласове и ареста на брата на депутата Георги Стоилов за участие в престъпна група за изнудване. Споменава изказвания на Валери Жаблянов и Таско Ерменков, когато тя не е реагирала така. Цветанов обвинява Нинова в двойни стандарти. В заключение председателят на ПГ на ГЕРБ пише: \"Остава да си пожелаем с началото на новия политически сезон гущерът окончателно и наистина да откъсне опашката си!\"", "date": "2018.08.05", "title": "Цветанов към Нинова: Защо не реагирахте така при други случаи?"}
{"url": "http://standartnews.com/balgariya/bsp_poiska_bencho_benchev_da_napusne_obshtinskiya_savet_na_burgas_nezabavno-374431.html", "text": "Във връзка с информацията за задържането на общинския съветник от Бургас Бенчо Бенчев, заявяваме, че той не е член на Българската социалистическа партия. Участвал е в листата за общински съветници през 2015 г. като гражданска квота, съобщиха от пресцентъра на червената партия. Изпълнителното бюро на Националния съвет на БСП се разграничава от него и настоява той да напусне Общинския съвет на гр. Бургас незабавно.", "date": "2018.08.05", "title": "БСП поиска Бенчо Бенчев да напусне общинския съвет на Бургас незабавно"}
{"url": "http://standartnews.com/balgariya/yordanka_fandakova_vpechatlena_ot_perperikon-374426.html", "text": "Столичният кмет Йорданка Фандъкова остана впечатлена от археологическия комплекс Перперикон, който разгледа през уикенда. В ролята на неин гид влезе ръководителят на разкопките проф. Николай Овчаров. Особен интерес Фандъкова прояви прояви към обявената наскоро най-ранна епископска резиденция от V в. Тя се намира до откритата преди 13 години еднокорабна базилика, където първите мисионери са кръщавали езичниците-траки. Столичният кмет и проф. Овчаров говориха и за осъществените европейски проекти за културно-исторически туризъм на Перперикон и в София. Йорданка Фандъкова прояви интерес и към други обекти в района като светилището на Орфей край село Татул, Пещерата Утроба, средновековния манастир \"Св. Йоан Предтеча\" и етнографския комплекс в Златоград, които възнамерява да посети при следваща визита в Източните Родопи.", "date": "2018.08.05", "title": "Йорданка Фандъкова впечатлена от Перперикон"}
{"url": "http://standartnews.com/balgariya/310_000_balgari_zhiveyat_germaniya-374425.html", "text": "Рекордните 19.3 млн. имигранти живеят в Германия. Най-много са хората с турски произход - 2.8 милиона, Българската общност се разраства и вече е достигнала 310 хиляди души. Мнозинството от тях са на възраст между 30 и 35 години. 5,2% са родени в Германия. Най-много българи живеят в провинциите Северен Рейн-Вестфалия и Бавария - общо около 114 000 души, съобщава „Дойче веле\". Радиото цитира данни на Федералната статистическа служба във Висбаден, според които през 2017 г. хората с чуждестранен производ са с 4,4% повече в сравнение с 2016 година. Статистиката отчита лицата, които не са родени в Германия или поне един от родителите им не е германски гражданин. Данните са от представително допитване сред 1% от германското население. За поредна година първото място в тази класация заемат пришълците от турски произход, чийто дял е 14%. Следват имигрантите от Полша – 2,1 милиона, Русия - 1,4 млн., Казахстан - 1,2 млн., Румъния 0,9 милиона. В 2,5 милиона от общо 24 милиона домакинства в Германия общуването е на чужд език (най-често турски - 17 процента). Арабски се говори в около 7 процента от домакинствата с повече от един човек. 13,2 млн. души са се преселили в Германия, посочвайки като мотив най-вече семейни причини. Така например първите турци и поляци пристигат в Германия още преди много години, за да работят във фабрики и заводи и впоследствие останат в Германия, където се раждат техните деца и внуци, коментира германското радио.", "date": "2018.08.05", "title": "310 000 българи живеят Германия"}
{"url": "http://standartnews.com/balgariya/vazhni_promeni_v_dvizhenieto_v_sofiya_zaradi_remonti-374423.html", "text": "Нова организация на движението в различни части на София е в сила за днес (неделя) и понеделник - 5 и 6 август. Във връзка с реконструкцията на трамваен релсов път по бул. „България\" от 00.00 часа до 12.00 часа на 05.08.2018 г. се забранява влизането на пътни превозни средства, както следва: - през кръстовище бул. „България\" - бул. „акад. Иван Гешов\" - бул. „Петко Тодоров\", в направление от бул. „акад. Иван Гешов\" към бул. „Петко Тодоров\" и от бул. „Петко Тодоров\" към бул. „акад. Иван Гешов\"; - по крайна лява пътна лента от пътното платно на бул. „акад. Иван Гешов\", в участък от 70 м преди бул. „България\", в посока бул. „Петко Тодоров\". - От 00.00 часа на 06.08.2018 г. до 24.00 часа на 16.08.2018 г. се забранява влизането на пътни превозни средства, както следва: - по крайна лява пътна лента от пътното платно на бул. „България\", в участък от 290 м преди бул. „Петко Тодоров\" и в участък от 290 м след бул. „Петко Тодоров\", в посока бул. „Черни връх\". - по крайна лява пътна лента от пътното платно на бул. „България\", в участък от 290 м преди бул. „акад. Иван Гешов\" и в участък от 290 м след бул. „акад. Иван Гешов\", в посока бул. „Гоце Делчев\". От 00.00 часа до 12.00 часа на 5 август градският транспорт ще се движи по променен маршрут. Тролейбусите, обслужващи линия №8, ще се движат до ВМА; Автобусите от линия № 64 в посока Център по хигиена ще се движат по следния маршрут: от Зоопарка до кръстовище бул. \"България\"/бул. \"Гоце Делчев\", наляво по бул. \"Гоце Делчев\", надясно по ул. \"Дойран\", ул. \"Кюстендил\", ул. \"Отечество\", ул. \"Григор Начевич\" и наляво по бул. \"Акад. Ив. Ев. Гешов\" до маршрута до Център по хигиена. В обратна посока маршрутът не се променя. Автобусните от линия № 76 в посока ж.к. Гоце Делчев ще се движат по следния маршрут: от ж.к. Младост 4 по маршрута до кръстовище бул. \"Евлоги и Христо Георгиеви\"/бул. \"Черни връх\", наляво по бул. \"Черни връх\", надясно по бул. \"Арсеналски\", ул. \"Бяла черква\" и наляво по бул. \"Петко Ю. Тодоров\" до маршрута до ж.к. Гоце Делчев. В обратна посока маршрутът не се променя. Автобусите, обслужващи линия № 83 в посока Илиянци ще се движат от Зоопарка по маршрута до кръстовище бул. \"България\"/бул. \"Гоце Делчев\", направо по бул. \"Гоце Делчев\", надясно по ул. \"Дойран\", ул. \"Кюстендил\", ул. \"Отечество\", ул. \"Григор Начевич\" и наляво по бул. \"Акад. Ив. Ев. Гешов\" до маршрута до Илиянци. В обратна посока маршрутът не се променя. Автобусите от линия № 102: - в посока ж.к. Овча купел: от Студентски град по маршрута до кръстовище бул. \"Свети Наум\"/бул. \"Арсеналски\", надясно по бул. \"Черни връх\", наляво по бул. \"България\" и надясно по бул. \"Акад. Ив. Ев. Гешов\" по маршрута до ж.к. Овча купел; - в посока Студентски град: от ж.к. Овча купел по маршрута до кръстовище бул. \"Акад. Ив. Ев. Гешов\"/ул. \"Св. Георги Софийски\", наляво по ул. \"Св. Георги Софийски\", по временната пътна връзка, надясно по бул. \"Пенчо Славейков\", бул. \"България\", надясно по бул. \"Черни връх\" и наляво по бул. \"Свети Наум\" по маршрута. - Автобусите от линия № 604 в посока гара Искър: от УМБАЛСМ \"Пирогов\" - локалното платно на бул. \"Ген. Тотлебен\", надясно по ул. \"Константин Иречек\", наляво по ул. \"Св. Георги Софийски\", по временната пътна връзка, надясно по бул. \"Пенчо Славейков\" и по бул. \"България\" по маршрута до гара Искър. В обратна посока маршрутът не се променя. Автобусите, обслужващи нощна автобусна линия 4 ще се движат по променен маршрут само в посока ж.к. Гоце Делчев: от бул. \"Пенчо П. Славейков\" надясно по бул. \"България\" и по маршрута. От 00.00 часа на 6 август до 24.00 часа на 16 август се променя маршрутът на трамвайна линия 7 и автобусна линия 304. Трамвайна линия № 7 – в посока ж.к. „Борово\" ще се движи от кръстовището на бул. „България\" и бул. „Витоша\", направо по бул. „Витоша\", по трасето на трамвайни линии №№ 1 и 6 до ж.к. „Иван Вазов\" – двупосочно. Заместващата автобусна линия № 7 ТМ ще се движи от Национален исторически музей по Околовръстен път през пътен възел „детелина\" по бул. \"България\" до бул. \"Витоша\", наляво по булевард \"Витоша\", наляво по бул. \"Патриарх Евтимий\", наляво по бул. \"Ген. Скобелев\" през подлеза на НДК, по бул. „Проф. Фритьоф Нансен\", надясно по бул. \"Пенчо Славейков\", наляво по бул. \"Витоша\" и по бул. \"България\" и по маршрута си до НИМ. Автобусите от линии № 7-ТМ ще спират на: - всички съществуващи автобусни и тролейбусни спирки; - на двупосочната трамвайна спирка с кодове 0356 и 0357 \"Бул. Пенчо Славейков\" на бул. \"Витоша\"; - на разкритата временна спирка с код 6478 \"НДК\" на бул. \"Витоша\" в посока бул. \"Патриарх Евтимий\" зад съществуващата трамвайна спирка; - на временна двупосочна спирка с кодове 6233 и 6226 \"Ж.к. Мотописта\" в района на пешеходния подлез. Автобусите, обслужващи линия № 304, ще се движат: - в посока ж.к. Дружба 2: от Национален исторически музей /НИМ/ по Околовръстен път през пътен възел „детелина\" по бул. \"България\" до бул. \"Витоша\", наляво по бул. \"Витоша\", надясно по бул. \"Пенчо Славейков\" и направо по бул. \"България\" и по маршрута до ж.к. Дружба 2; - в посока НИМ: от бул. \"България\" надясно по бул. \"Пенчо Славейков\", наляво по бул. \"Витоша\", надясно по бул. \"България\" и по маршрута си до НИМ. Автобусите от линии № 304 ще спират: - на всички съществуващи автобусни спирки по бул. \"България\" в участъка от бул. \"Витоша\" до Околовръстен път; - на временна спирка с код 6229 \"Бул. Пенчо Славейков\" на бул. \"Пенчо Славейков\" на 30 м след десния завой от бул. \"Витоша\" в посока ж.к. Дружба 2; - на трамвайната спирка с код 0356 \"Бул. Пенчо Славейков\" на бул. \"Витоша\" в посока НИМ; - на временната двупосочна спирка с кодове 6233 и 6226 \"Ж.к. Мотописта\" в района на пешеходния подлез за временната автобусна линия № 7-ТМ.", "date": "2018.08.05", "title": "Важни промени в движението в София заради ремонти"}
{"url": "http://standartnews.com/balgariya/vizhte_snimki_ot_aresta_na_mityo_ochite_v_istanbul-374424.html", "text": "Седемте български граждани, задържани при специализирана полицейска операция в Истанбул заедно с Димитър Желязков – Митьо Очите, бяха предадени късно снощи по административна процедура от турските власти на представители на Министерството на вътрешните работи на България на ГКПП \"Капитан Андреево\". Специализираната акция се проведе в квартал \"Бакъркьой\" по време на влизането на Димитър Желязков и неговите близки в настанения хотел. Сред арестуваните е и общинският съветник от БСП в Бургас Бенчо Бенчев. Турските власти следили всяка стъпка на Митьо Очите. Димитър Желязков беше официално обявен за издирване от Интерпол преди дни. В сайта на организацията е посочено, че той се издирва във връзка с участието му в организирана престъпна група, свързана с рекет, изнудване и палежи с цел печалба. Прокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем. При мащабна полицейска операция по-рано тази седмица в Бургас бяха арестувани 19 души, считани за приближени на Митьо Очите. Според прокуратурата става дума за организирана престъпна група за рекет и разпространение на наркотици с голямо влияние в цялата страна. Част от арестуваните се оказаха познати имена от погребалния бизнес по Южното Черноморие – служители на траурни агенции ги обвиняват в рекет и палежи. От специализираната прокуратура разкриха, че работят по случая вече две години. Групата е действала по Южното Черноморие, ползвала се е с влияние в цялата страна. Разполагали са и с оръжия. Освен Митьо Очите, сред издирваните е и общинският съветник втори мандат в Несебър Пейо Янков, чиято фамилия е позната отдавна. Баща му – Димитър Янков, който също е бил общински съветник, беше разстрелян в Несебър. За фамилията се знае, че държи в ръцете си бизнеса с хотели и ресторанти в Слънчев бряг и района. Според показанията на свидетелите престъпната група е действала в последните осем години.", "date": "2018.08.05", "title": "Вижте снимки от ареста на Митьо Очите в Истанбул"}
{"url": "http://standartnews.com/balgariya/v_navecherieto_na_denya_na_zheleznicharya_politseyska_aktsiya_na_tsentralna_gara-374427.html", "text": "Анонимен сигнал вдигна на крак полицията на столичната Централна жп гара снощи. На гарата пристигнаха полиция и спецчасти. Според първоначалната информация – заради сигнал за бомба. Пътници разказаха, че не знаят какво се случва. След проверка се оказа, че повод за паника няма. Акцията дойде буквално часове преди Деня на железничаря, който се отбелязва в първия неделен ден на август. Професионалният празник е свързан с откриването за международни превози на линията Цариброд-София-Белово и откупуването на линията Русе-Варна през 1888 г.", "date": "2018.08.05", "title": "В навечерието на Деня на железничаря: Полицейска акция на Централна гара"}
{"url": "http://standartnews.com/balgariya/s_kakvo_vreme_shte_posreshtnem_novata_sedmitsa-374429.html", "text": "Атмосферното налягане през деня слабо ще се понижи и ще бъде близко до средното за месеца. През нощта ще бъде ясно и почти тихо, а утре (понеделник) отново слънчево, в следобедните часове с временни увеличения на облачността. Максималните температури ще са между 30 и 35 градуса, в София - около 30 градуса, сочи прогнозата на НИМХ - БАН. Над Черноморието също ще бъде слънчево. Ще духа бриз. Максималните температури ще са 29-31 градуса. Температурата на морската вода ще е 26-27 градуса. Вълнението на морето ще бъде един - два бала. Над планините ще бъде слънчево, след обяд - с временни увеличения на облачността, но валеж е малко вероятен. Ще духа слаб вятър, предимно от североизток. Максималната температура на височина 1200 метра ще е около 24 градуса, а на 2000 метра - около 16 градуса. Във вторник и сряда ще е слънчево, около и след обяд - с временни увеличения на облачността. През първия ден на отделни места в североизточните и в централните планински райони ще превали и прегърми, през втория - краткотрайни валежи с гръмотевици са възможни и в останалата част от страната, на повече места в източните и планинските райони. времето плаж  шезлонги", "date": "2018.08.05", "title": "С какво време ще посрещнем новата седмица?"}
{"url": "http://standartnews.com/balgariya/v_mestnostta_predel_otbelyazaha_godishnina_ot_ilindenskopreobrazhenskoto_vastanie-374432.html", "text": "Председателят на Народното събрание Цвета Караянчева участва в тържественото отбелязване на 115-ата годишнина от избухването на Илинденско-Преображенското въстание в местността „Предел\". Председателят на парламента прие рапорта на началника на почетния караул и произнесе слово по повод годишнината. Тук, на това свято място, където природата е вдълбала проход между Рила и Пирин, потомците на илинденци се събират, за да покажат на цял свят, че България е неделима, заяви Цвета Караянчева. На този мемориал – пантеон на гордостта, храбростта и саможертвата, се прекланяме пред подвига на дедите ни, врекли се в каузата на освобождението и положили костите си пред олтара на Отечеството, подчерта тя. Не с покруса и жажда за мъст посрещаме 115-та годишнина от избухването на въстанието, а с песен, която зарежда  и пречиства, която изцелява и просветлява умовете и сърцата ни, допълни Цвета Караянчева. Председателят на парламента отбеляза, че през 1903-та, в разгара на лятото, 27 години след Априлската епопея, десетки хиляди българи от Охрид до Странджа и от Рила до Бяло море захвърлят сърпа и ралото, перото и писалката, за да препашат пушки  и саби и да тръгнат на кървава жътва. Едно велико общобългарско дело превръща Илинден в учебник по храброст и мъченичество, подчерта тя. И ако днес говорим за ясна европейска перспектива на Балканите, то е защото героите на Илинден са ни освободили от комплексите на миналото и са открили взора ни за бъдещето, отбеляза председателят на Народното събрание. Народни представители, кметове, потомци на загиналите отрупаха монумента с венци и цветя, а Неврокопският митрополит Серафим отслужи заупокойна литургия.", "date": "2018.08.05", "title": "В местността „Предел“ отбелязаха годишнина от Илинденско-Преображенското въстание"}
{"url": "http://standartnews.com/balgariya/8_dushi_arestuvani_pri_aktsii_sreshtu_drogata_v_slanchev_bryag-374433.html", "text": "Осем мъже са задържани за притежаване и разпространение на наркотични вещества при полицейска операция в курортния комплекс Слънчев бряг на 3 и 4 август, съобщи МВР. С повдигнати обвинения и мерки за неотклонение до 72 часа са двама 49-годишни, от София и Несебър. Криминално проявеният и осъждан столичанин е бил задържан край ресторант в курорта, след като при проверка у него бил открит найлонов плик с около 15 грама метамфетамин. От квартирата му полицаи са иззели и плик с амфетамин. От жителя на Несебър, който е криминално проявен, служители на реда иззели 41 пликчета с кокаин, шест - с канабис, пет - с хашиш и 337 таблетки екстази. Събраните срещу двамата мъже данни за притежаване и разпространение на наркотични вещества са докладвани на Окръжна прокуратура - Бургас. Бързи производства са започнати срещу петима мъже, трима от тях чужди граждани, на които са били наложени 24-часови полицейски мерки за задържане. От чужденците, проверени край хотел в Слънчев бряг, полицаи са иззели 11 свивки с марихуана и три розови хапчета, вероятно екстази, чийто точен състав е в процес на изясняване. Общо 400 грама канабис, разпределени в три найлонови топки, както и саморъчно свита цигара били открити при претърсване в апартамент в курорта, обитаван от 29-годишен старозагорец, криминално проявен и осъждан. Русенец на 38 години е бил проверен в района на автогарата. От него полицията е иззела три плика с канабис и два - с метамфетамин. В ранните часове на 4 август е бил арестуват в Несебър 15-годишен младеж от Стара Загора, след като при проверка у него били открити наркотични вещества. Работата по този случай продължава. Ден по-късно, служители на РУ - Приморско също засекли тийнейджър с наркотици. Около 1.30 часа на 5 август, в двора на училище в града бил проверен 18-годишен местен младеж, от когото са били иззети плик с около 12 грама марихуана, а от дома му - още 4 грама от същия наркотик. Задържан е с полицейска мярка за срок до 24 часа, по случая е образувано бързо производство.", "date": "2018.08.05", "title": "8 души арестувани при акции срещу дрогата в Слънчев бряг"}
{"url": "http://standartnews.com/balgariya/kupishta_orazhie_i_pari_otkriti_v_doma_na_bencho_benchev-374436.html", "text": "Голямо количество оръжие и боеприпаси за него са били открити в бургаския общинар от групата на БСП Бенчо Бенчев, който беше арестуван заедно с Димитър Желязков – Митьо Очите в хотел в Истанбул. По първоначална информация полицаи проверяват и автомобилите на бизнесмена, който е съдружник във фирмата \"Аркус-Сигурност\", където Желязков е казвал, че е консултант. Пред журналисти зам.-главният прокурор Иван Гешев посочи, че към момента се установява дали всичкото оръжие - пистолети, автомат и други, е законно притежавано. Продължава претърсването на десетки адреси. \"Намерено е черно счетоводство в дома му с определени бележки колко пари да се дадат на лидера на престъпната група\", посочи бившият шеф на спецпрокуратурата. Той посочи, че на 3 август вечерта (малко след издаването на Европейската заповед за арест) Димитър Желязков е влязъл в Турция с кола на фирма на Бенчо Бенчев, който е бил заедно с него. На името на общинския съветник и на още един български гражданин са се водили стаите в хотела на пл. \"Таксим\". Желязков не е бил регистриран като гост. \"В началото на утрешния ден прокурорите от Специализираната прокуратура ще анализират проведените разпити и претърсвания и ще преценят дали има доказателства за лично укривателство\" - така отговори Гешев на въпроса дали ще има обвинение срещу Бенчев. По думите му разследването е както в посока действията на разпитата престъпна група, така и по отношение на пране на пари. Текат проверки на бизнеса на общинския съветник, както и на фирми, които според прокуратурата са на подставени лица, а всъщност се управляват от Димитър Желязков. Освен Бенчев, южната ни съседка изпрати към България с белезници на ръцете и друго политическо лице, оказало се на едно и също място с Очите – бившият депутат от ДПС Несрин Озун, който има съвместен бизнес с Бенчев. Двамата и още петима през нощта бяха предадени на нашите власти на пункта „Капитан Андреево\" и след това – докарани в полицията в Бургас. Прокурор Гешев обясни, че турската страна е сметнала, че седмината са опасност за националната сигурност поради факта, че са се придвижвали заедно с издирвано от Интерпол лице. Затова и са ги предали на МВР. Самият Желязков тепърва ще бъде екстрадиран у нас. Според зам.-главния прокурор вероятно несебърският бос няма да настоява за дело в Турция и ще приеме да бъде предаден на българските власти. На 2 август 19 души, считани за близки до несебърския бос Димитър Желязков, бяха арестувани при операция насочена срещу рекета и наркоразпространението. Петима от тях остават за постоянно под стража, реши вчера спецсъдът. Според държавното обвинение групата се е ползвала с голямо влияние в страната. Днес Гешев посочи, че още един от издирваните се е прибрал от Испания, за да се предаде. Общинският съветник Пейко Янков обаче все още е в неизвестност. Специализираната прокуратура преценява събраните доказателства за евентуалната съпричастност на Бенчев към организираната престъпна група (както и на други, доведени от Република Турция) и повдигането на обвинения.", "date": "2018.08.05", "title": "Купища оръжие и пари открити в дома на Бенчо Бенчев"}
{"url": "http://standartnews.com/balgariya/ninova_bencho_benchev_nezabavno_tryabva_da_osvobodi_vsichki_postove-374434.html", "text": "Димитър Желязков (Митьо Очите) е заловен в Истанбул в компанията на общински съветник от БСП и бивш депутат на ДПС. Логично се очаква реакция от нас, въпреки че Бенчев не е член на партията. Това е написала в социалната мрежа \"Фейсбук\" Корнелия Нинова - председател на БСП, по повод задържането на общинският съветник от Бургас Бенчо Бенчев. \"Поисках информация кога, кой, как и защо е предложил този човек в наша листа преди години. И заваляха съвети: не се намесвай, не взимай отношение, прехвърли отговорността на местната структура, трай си и не понасяй негативи заради решение на предишното ръководство на партията. Разбира се - категорично отхвърлих тези препоръки. Бенчев незабавно трябва да освободи всички постове и да напусне общинския съвет на гр. Бургас\", пише Нинова. По думите ѝ този случай е образът на икономическо-политическа криминална спойка на интереси и пари. \"Той е ярък пример за модела на прехода. И не е единствен в страната. И не само, че няма да послушам съветите - да си мълча и да се сниша, а много категорично ще заявя: няма наши, няма ваши. На този модел трябва да се сложи край\", подчертава още Корнелия Нинова.", "date": "2018.08.05", "title": "Нинова: Бенчо Бенчев незабавно трябва да освободи всички постове"}
{"url": "http://standartnews.com/balgariya/bdzh_otbelyazva_denya_na_zheleznicharya-374422.html", "text": "Денят на железничаря се отбелязва всяка година през първия неделен ден на месец август. Традицията за неговото честване датира от средата на миналия век, припомня БГНЕС. Изборът на деня, в който се отбелязва професионалният празник на железопътните работници в България, е свързан с историческия факт, че в началото на м. август през далечната 1888 г. железопътната линия Цариброд-София-Белово е открита за международни превози, като същевременно държавата откупува и линията Русе-Варна и започва нейната експлоатация. Така се учредяват Българските Държавни Железници. От началото на 2018 г. до настоящия момент за проявен висок професионализъм, бдителност и навременни действия са наградени редица локомотивни машинисти, работници по ремонта в локомотивните депа, служители на превозни бригади в пътнически влакове и служители по експлоатация на товарните превози. По повод Деня на железничаря мениджърският екип на „Холдинг БДЖ\" ще връчи плакети и парични награди на 36 служители, работещи в дружествата за пътнически и товарни превози, съобщиха от ръководството на националния железопътен превозвач.", "date": "2018.08.05", "title": "БДЖ отбелязва Деня на железничаря"}
{"url": "http://standartnews.com/balgariya/nov_trus_v_blagoevgradsko-374421.html", "text": "Нов слаб трус е регистриран на територията на Национален парк „Пирин\". Това сочи справка на сайта на Националния институт по геофизика, геодезия и география към БАН. Земетресението е с магнитуд 2,2 по скалата на Рихтер и с дълбочина 15,5 км. Трусът е регистриран в 5.31 часа. Припомняме, че вчера два слаби труса бяха регистрирани в Национален парк „Пирин\". Едното земетресение бе с магнитуд 2.3 по скалата на Рихтер и е станало в 12.27 ч. А другото е с магнитуд 2.1 и е регистрирано в 13.02 ч. И двете са на дълбочина около 16 км. Второто е с епицентъра на по-силното земетресение, което стана на 2 август и беше с магнитуд 4.", "date": "2018.08.05", "title": "Нов трус в Благоевградско"}
{"url": "http://standartnews.com/balgariya/slanchevo_i_goreshto_dnes-374417.html", "text": "Днес времето ще е предимно слънчево. Ще духа слаб до умерен вятър от изток-североизток. Максималните температури ще са между 29° и 34°. И по Черноморието ще е предимно слънчево. Ще духа слаб до умерен североизточен вятър. Максималните температури ще са от 29° до 31°. Температурата на морската вода е 26°-28°. Вълнението на морето ще бъде 2-3 бала. В планините ще е предимно слънчево. В следобедните часове ще има временни увеличения на облачността, но вероятността за валежи е малка. Ще духа до умерен вятър от изток-североизток. Максималната температура на височина 1200 метра ще е около 23°, на 2000 метра – около 16°. В началото на следващата седмица ще бъде почти без валежи. Ще бъде слънчево, след обяд - с временни увеличения на облачността. Температурите бавно ще се повишават и в по-голямата част от страната в понеделник и вторник  на места в низините ще достигнат 35°. Във вторник по-късно през деня в североизточните райони ще превали и прегърми, а в средата на седмицата краткотрайни валежи и гръмотевици са възможни и в останалата част от страната, на повече места в планинските райони.", "date": "2018.08.05", "title": "Слънчево и горещо днес"}
{"url": "http://standartnews.com/balgariya/sedemte_zadarzhani_zaedno_s_mityo_ochite_v_turtsiya_byaha_predadeni_na_mvr-374420.html", "text": "Седемте български граждани, задържани при специализирана полицейска операция в Истанбул заедно с Димитър Желязков – Митьо Очите, бяха предадени късно снощи по административна процедура от турските власти на представители на Министерството на вътрешните работи на България на ГКПП \"Капитан Андреево\". Наложени са им полицейски мерки за неотклонение за срок до 24 часа. В рамките на срока на задържане ще бъдат проведени процесуално-следствени действия, които ще бъдат докладвани на Специализираната прокуратура по компетентност, съобщи пресцентърът на МВР. От съобщението става ясно също, че е в ход и процедура спрямо Желязков, който беше обявен за международно издирване с червена бюлетина от Интерпол и към момента се намира в Турция. Вчера bTV научи, че председателят на групата на БСП в бургаския общински съвет Бенчо Бенчев е бил в Турция заедно с Митьо Очите. Желязков беше задържан в истанбулски хотел, а по-рано през седмицата 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение. Специализираният наказателен съд остави в ареста петима от тях. Под стража остават Йордан Въчев – Ларша, Радослав Николов – Рачо, Венцислав Христов –Лавацата, Иван Пишиев и Иван Найденов.", "date": "2018.08.05", "title": "Седемте задържани заедно с Митьо Очите в Турция бяха предадени на МВР"}
