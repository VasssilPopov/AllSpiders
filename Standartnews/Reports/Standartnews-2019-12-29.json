{"url": "https://standartnews.com/biznes/praznichno-evtin-benzin-v-ruse-nay-skp-v-kyustendil-410366.html", "text": "В Русе зареждат най-евтините горива по празниците, показа справка в специализирания сайт Fuelo.net за цените на бензина и дизела в страната към 27 декември 2019 г., пише “Труд”. В крайдунавския град горивата се търгуват по 2,18 лв. за литър бензин (-4,19 ст.), 2,22 лв./л дизел или със 6 ст. по-евтино от средната цена за страната и 0,92 лв./л за пропан-бутан (-3 ст.). За пореден месец градът оглавява класацията за най-достъпни цени на бензин, дизел и пропан-бутан. В края на годината средните цени за страната са 2,22 лв. за литър бензин, 2,28 лв./л за дизел и 0,95 лв./л за пропан-бутан. На второ място в класацията е Пловдив, където литър бензин струва 2,18 лв. (-4 ст.), дизелът се продава по 2,22 лв./л (-6 ст.), а пропан-бутанът – по 0,93 лв. (-2 ст.). С пет стотинки е по-ниска цената на нафтата на бензиностанциите във Велико Търново (2,23 лв./л), спрямо средната за страната, а пропан-бутанът е с 2 стотинки по-евтин (0,93 лв./л). Литър бензин в града пък е с 4 ст. по-евтин и струва 2,18 лв. за литър. София е на заветното десето място в класацията с цени от 2,20 лв./л бензин (-2 ст.), 2,26 лв. за литър нафта (-2 ст.), а пропан-бутанът се продава по бензиностанциите по 0,94 лв./л (-1 ст.). Най-скъпи са горивата в Кюстендил с надценка над средните цени съответно от 3 ст. за литър бензин, който се продава по 2,25 лв./л, с 3 ст. при нафтата (2,31 лв. за литър), и с 4 стотинки по-скъпо при пропан-бутана (0,99 лв. за литър). Най-бедният регион у нас – Северозападният, води класацията в негативна посока и трите града – Видин, Враца и Монтана се нареждат до Кюстендил с едни от най-скъпите горива – с 3 стотинки за литър над средната цена за страната.", "date": "2019.12.28", "title": "Празнично: Евтин бензин в Русе, скъп в Кюстендил"}
{"url": "https://www.standartnews.com/sport/vezenkov-vkara-14-tochki-na-barselona-410288.html", "text": "Най-добрият български баскетболист Александър Везенков вкара 14 точки за гръцкия Олимпиакос при гостуването на бившия му тим Барселона, в мач от Евролигата. Отборът от Атина обаче загуби с 80:90 и след 16-ия кръг заема 12-то място в класирането. Везенков започна от пейката, но прекара на паркета 24 минути, като беше точен в 5 от 12-те си стрелби от игра. Той не сбърка нито веднъж от наказателната линия (4/4), а статистиката му включваше още 4 борби, 3 асистенции и 2 чадъра. Най-резултатен за домакините беше Никола Миротич с 21 точки, а Кайл Курич добави 18. За Олимпиакос Уили Рийд отбеляза 15 точки. 14 реализира и Костас Папаниколау, който, също като Везенков, е бивш състезател на Барселона. 13-ата победа изравни Барселона с финалиста от миналия сезон Анадолу Ефес и Реал Мадрид, като трите тима оглавяват класирането с по 26 точки. фото ЕПА/БГНЕС", "date": "2019.12.28", "title": "Везенков вкара 14 точки на Барселона"}
{"url": "https://standartnews.com/biznes/900-evro-sredna-zaplata-v-srbiya-obeshchava-vuchich-410364.html", "text": "Александър Вучич заяви, че при изпълнение на инвестиционната програма на Сърбия средната заплата в страната в края на 2025 г. ще бъде 900 евро, а пенсиите между 430 и 440 евро. Това съобщава кореспондентът на Македонската информационна агенция (МИА) от Белград, цитиран от телевизионния канал \"Сител\" и българската агенция \"Фокус\". Държавният глава прогнозира, че през следващите пет години Сърбия ще поддържа стабилен валутен курс на еврото, който ще остане между 117 и 120 динара за евро, какъвто е от 2012 година. През последните три години реалният растеж на брутния вътрешен продукт на Сърбия е около 3,5%, какъвто е и българският. В началото на тази година БВП на глава от населението в България беше с 2000 долара по-висок (9300 долара) от този на Сърбия (7300 долара). Населението и на двете страни е около 7 милиона души при сравним темп на намаление. На този фон Сърбия залага консервативна прогноза за растежа на БВП от 4% през следващите години. Тази прогноза стъпва върху анализ на Световната банка, който посочва, че Сърбия може да постигне и ръст на БВП от 7 процента. Вучич казва, че пенсионерите може да имат средна пенсия от 440 евро през 2025 г. ще живеят 70 до 80 процента по-добре отколкото сега със средна пенсия от 225 евро. Сръбският президент допълни, че публичният дълг на Сърбия не трябва да се увеличава и че делът на пенсиите в БВП няма да надвишава 13 процента.", "date": "2019.12.28", "title": "900 евро средна заплата в Сърбия обещава Вучич"}
{"url": "https://standartnews.com/svyat/iskri-polsha-rusiya-sled-dumi-na-putin-410332.html", "text": "Искри между Полша и Русия след думи на президента Владимир Путин. След като преди дни Путин обвини Полша за избухването на Втората световна война, руският посланик във Варшава Сергей Андреев е бил викан в Министерството на външните работи на Полша, съобщи РИА Новости. „Привикаха ме в МВнР на Полша. Говорих с директора на източния департамент“, разказа дипломатът. Той добави, че беседата е била „твърда, но напълно коректна“. „Той изложи позицията на полската страна, а аз – позицията на руската страна“, поясни дипломатът. \r\n \r\n„Ставаше въпрос за изказването на Путин първо на срещата на върха на ОНД (Организацията на независимите държави), а след това и пред колегията на Министерството на отбраната. Няма да позволим на никого да ни чете нотации. Имаме какво да кажем и по темата за историческата политика“, добави той. \r\n \r\nПутин, изказвайки се във вторник в разширен съвет на Министерството на отбраната, нарече „сволоч и антисемитска свиня“ посланика на Полша в Нацистка Германия Юзеф Липски, който подкрепя Адолф Хитлер и неговата идея полските евреи да бъдат изпратени в Африка, където да „измрат и да бъдат унищожени“. Президентът прочете откъс от доклада на посланика до полския външен министър: „Когато чух това, ... аз му отговорих“, отговорил е на фюрера, на Хитлер – „ако той го направим, ще му поставим един великолепен паметник във Варшава“. Председателят на Държавната Дума Вячеслав Володин по-късно заяви, че Полша трябва да се извини за подобни изказвания. В същото време полският заместник-външен министър Марчин Пшидач посочи, че Полша смята изразените от руския президент и други представители на руското ръководство възгледи за равносилни на \"сталинистки прочит на историята\" и \"пропаганда на тоталитарна държава\".  \"Те бяха и подигравка с милионите жертви на сталинисткия тоталитаризъм, чиято жертва бе и руският народ\", заяви зам.-министърът. \r\n \r\nТова е поредният спор между двете славянски страни заради спомена за войната, коментира Асошиейтед прес.", "date": "2019.12.28", "title": "Искри Полша-Русия след думи на Путин"}
{"url": "https://standartnews.com/biznes/danchni-v-kurortite-za-nova-godina-410329.html", "text": "Данъчните вече обикалят по зимните ни курорти. Във връзка купоните за Нова година се очаква по-голям брой туристи в Банско, Пампорово и Боровец. Затова и инспекторите следят дали ресторантите и хотелите спазват изискванията на Националната агенция за приходите (НАП). Инспекторите проверяват дали хотели, кръчми и магазинчета издават надлежно касови бележки. На бона трябва да е описана всяка една услуга, която се предлага, предаде БНР. Неиздаването на касов бон предвижда глоба от 100 до 500 лв. за физически лица и над 500 лева за юридически. Инспекторите ще следят и дистанционната връзка. Освен големите търговски обекти в Банско бяха проверените и сергиите. Банско ще бъде сред най-проверяваните през цялата зима. Има готовност и за денонощни проверки.", "date": "2019.12.28", "title": "Данъчни в курортите за Нова година"}
{"url": "https://www.standartnews.com/sport/vltsite-ukhapakha-losho-mansiti-410289.html", "text": "Английският футболен шампион Манчестър Сити май тотално абдикира от битката за титлата във Висшата лига, след като загуби с 2:3 гостуването си на Уувърхемптън в мач от 19-ия кръг на първенството. Сблъсъкът на \"Молиню\" беше много драматичен и гостите дръпнаха с два гола чрез Рахийм Стърлинг, въпреки че бяха с 10 души на терена. \"Вълците\" обаче не се предадоха и стигнаха до успеха с попадения на Адама Траоре, Раул Хименес и Мат Дохърти. \r\nВ главно действащо лице се превърна главният съдия Мартин Аткинсън, който имаше много работа и при 0:0 изгони Едерсон, след което остъди дузпа за Сити, която Стърлинг изпусна. Той обаче преби наказателния удар, отново не преодоля Руи Патрисио, но при добавката не сбърка. \r\n \r\nОтделно Уулвс имаха претенции за още един наказателен удар, които не бяха уважени. В класирането Сити остава с 38 точки, но вече изостава с 14 т. от лидера Ливърпул, който е и с мач по-малко. \"Вълците\" имат 30 т. и заемат 5-та позиция.", "date": "2019.12.28", "title": "\"Вълците\" ухапаха лошо Ман.Сити"}
{"url": "https://standartnews.com/biznes/nay-bogatite-stanakha-s-oshche-po-bogati-410336.html", "text": "  500-те най-богати хора в света, включени в Индекса на милиардерите на Bloomberg, са прибавили 1,2 трлн. долара към богатството си, като общото им състояние е нараснало с 25% и е достигнало 5,9 трлн. долара, предава Bloomberg. Данните вероятно ще разпалят още повече разгорещения дебат за разширяването на неравенството в богатството и доходите. В САЩ най-богатите 0,1% контролират най-голям дял от пая от 1929 г. насам, което накара някои политици да призоват за радикално преструктуриране на икономиката. Френският бизнесмен Бернар Арно е увеличил най-много състоянието си през 2019 г. с 36,5 млрд. долара. Той се изкачи до третото място в индекса на Bloomberg и се превърна в един от тримата души в света с нетно състояние от най-малко 100 млрд. долара. Само 52 души в класацията са регистрирали спад на богатството си през годината. Джеф Безос е загубил близо 9 млрд. долара, но понижението се дължи на развода със съпругата му Маккензи Безос. Въпреки това ръководителят на Amazon.com приключва годината като най-богатия човек в света, след като книжата на компанията поскъпнаха в четвъртък. Тя обяви рекорден празничен сезон с милиарди доставени стоки и продадени десетки милиони устройства на Amazon като Echo Dot.   Победителите   172-та американски милиардери в класацията на Bloomberg са прибавили 500 млрд. долара, като главният изпълнителен директор на Facebook Марк Зукърбърг е по-богат с 27,3 млрд. долара, а съоснователят на Microsoft Бил Гейтс – с 22,7 млрд. долара. Представителите на Китай са продължили да се увеличават до 54 души, като отстъпват по брой само на американците. Основателят на най-голямата китайска компания за износ на климатици Хъ Сяндзиен се е представил най-добре с ръст на богатството му от 79% до 23,3 млрд. долара.   Най-богатите хора в Русия са прибавили 51 млрд. долара към колективното си имущество, което е нараснало с 21 на сто на фона на повишаването на стойността на активите в страната през 2019 г.  – от валутата до акциите и облигациите. Година по-рано те регистрираха големи загуби.   Губещите   Сред губещите тази година е Рупърт Мърдок, чието лично богатство е намаляло с около 10 млрд. долара, след като приходите от придобиването от Walt Disney на активи на Fox бяха разпределени между шестте му деца, превръщайки ги в милиардери. Богатството на Томас Петерфи от Interactive Brokers Group се е свило с 2,1 млрд. долара на фона на променения конкурентен пейзаж за брокерските компании, след като конкурентът Charles Schwab елиминира комисионите и се съгласи да придобие TD Ameritrade Holding. Бившият главен изпълнителен директор на WeWork Адам Нойман също е обеднял, поне на хартия, след като пазарната капитализация на компанията за споделени офиси намаля до 8 млрд. долара през октомври спрямо 47 млрд. долара в началото на годината. Но спасителният план на SoftBank Group запази непокътнат статута на Нойман на милиардер.   Новите милиардери Компанията за напитки Hard White Claw Hard Seltzer, чиито продукти се превърнаха в хит сред представителите на поколението Y през лятото, е помогнала за увеличаването на нетното състояние на основателя й Антъни фон Мандъл до 3,6 млрд. долара. Овладяването на изкуството на доставките на храни се е оказало от полза за Дижси Гроен, който е повишил богатството си до 1,5 млрд. долара благодарение на постъпването на книжата на Takeaway.com. Популярността на соевото мляко е прибавило към богатството на осем членове на семейство Ло в Хонконг нови 1,5 млрд. долара Въпреки повсеместните ръстове много от най-богатите хора в света с удоволствие биха помахали за сбогом на 2019 г. Годината включваше скандални подробности за развода на семейство Безос и сагата Джефри Епстайн, която въвлече финансисти и предприемачи след ареста на милиардера-педофил през юли от федерални агенти след слизането от частния му самолет на летище Тетерборо в Ню Джърси. Като цяло обаче банковите сметки на най-заможните хора в света останаха стабилни благодарение на рекордите на фондовите пазари през декември след смекчаването на търговското напрежение между САЩ и Китай, разрешаването на политическата безизходица във Великобритания и силните данни за работните места отвъд океана.", "date": "2019.12.28", "title": "Най-богатите станаха с ¼ още по-богати"}
{"url": "https://standartnews.com/svyat/za-dva-dni-30-zhertvi-na-neobichaen-stud-v-severna-indiya-410359.html", "text": "Най-малко 28 души са загинали през последните два дни в индийския щат Утар Прадеш поради необичайните студове в Северна Индия, съобщава телевизия \"Нюз 18\", като уточнява, че щатските власти не информират за броя на жертвите и журналистите събират данни от местните власти. \r\nСпоред в. \"Ню индиан експрес\" от началото на месеца в щата са загинали от студ над 140 души. Тези данни също не са потвърдени официално, предаде БТА. \r\nСпоред индийската метеорологична служба най-ниската температура в този щат през последното денонощие е била 3,6 градуса по Целзий, а максималната - близо 11,2 градуса. Обичайно средната максимална температура на въздуха през зимата в региона е над 20 градуса. \r\nТази нощ е била най-студена за годината в граничещия с Утар Прадеш столичен окръг Делхи, където термометрите показваха в различни райони от 1,7 до 3,1 градуса. В града няма парно отопление; нощем бедняците палят огньове или се греят с печки на въглища. Столичните власти събират дарения - одеяла, за да ги раздават на бездомните. Жертва на ниските температури стават хора от бедните квартали, които нямат средства за електрическо отопление, и надничари, които най-често нощуват на гола земя, уточнява агенцията.", "date": "2019.12.28", "title": "30 души изпукаха за два дни от як студ в Индия"}
{"url": "https://standartnews.com/svyat/khakerite-se-sbirat-na-kongres-v-layptsig-410367.html", "text": "В германския град Лайпциг се провежда 36-ият конгрес на хакерите. Темата на настоящия конгрес е сигурността на компютърните системи, съобщава БНР. За да се осигури пълна защита на данните на потребителите, производители на чипове ще демонстрират последното поколение на продуктите си, които шифроват данните, така че дори фирмите-собственици на облаци за съхраняване на данни няма да имат достъп до тях. „Това е най-големият проблем пред сигурността ни в момента“, признават специалистите от Технически университет в Берлин. Оказва се, че провайдърите на облаци за съхраняване на данни всъщност имат достъп до тях и биха могли да търгуват с тези данни, ако не се намери решение за заключването им. Хакерите препоръчват в облаци да не се качват чувствителни данни и важна информация, тъй като дори и последното поколение чипове не представлява стопроцентова защита.  ", "date": "2019.12.28", "title": "Хакерите атакуват от Лайпциг"}
{"url": "https://standartnews.com/svyat/politsiyata-nabi-protestirashchi-v-parizh-410368.html", "text": "При поредната си демонстрация днес в Париж срещу плановете за пенсионна реформа на френското правителство демонстранти и протестиращи влязоха в сблъсъци с полицията, която се опита да разпръсне със сълзотворен газ някои от групите протестиращи, предаде Ройтерс. Още в началотот на месец декември френските синдикати започнаха общонационални стачки срещу реформата. Макрон иска пенсионната възраст да бъде повишена от 62 до 64 години и да бъде отменена сложната система, включваща 42 специални категории, най-вече служители в транспортната система, които имат собствени правила. При днешния протест  полицията използва сълзотворен газ срещу протестиращи край туристически точки като музея за модерно изкуство Център \"Жорж Помпиду\", където някои демонстранти се опитаха да издигнат барикади и потрошиха автобусна спирка. Сблъсъци имаше и на други места в града. Жером Родригес, известна фигура в движението на \"жълтите жилетки\", е бил ранен в окото. Засега не се знае как точно В необичаен жест протестиращите срещу пенсионната реформа днес поканиха \"жълтите жилетки\" да се присъединят към тях, допълва Асошиейтед прес. Движението, което започна преди повече от година като реакция на високата цена на живота във Франция и в борба за социална и икономическа справедливост, днес проведе акция за 59-а поредна събота. Днешното шествие  премина от Северната гара до Шатле в центъра на Париж. Стачките нарушиха транспорта в страната, като днес са се движили само 6 от всеки 10 високоскоростни влака. По линията \"Евростар\", свързваща Париж и Лондон, се движат четири или пет влака. Услугите на парижкото метро се подобряват, но само две линии, и двете автоматизирани, работят безпроблемно. След продължило с дни мълчание хората очакват с голямо нетърпение новогодишното обръщение на президента Еманюел Макрон на 31 декември.", "date": "2019.12.28", "title": "Полицията наби протестиращи в Париж"}
{"url": "https://standartnews.com/svyat/moshchen-tsiklon-evakuira-2000-dushi-vv-fidzhi-410371.html", "text": "Близо 2000 души са потърсили убежище, а един човек е безследно изчезнал, след като тропическият циклон Сарай удари днес Фиджи, нанасяйки огромни щети на архипелага в южния Тихи океан, предаде АФП. Местните власти призоваха местните жители и хилядите туристи във Фиджи да не проявяват безразсъдност спрямо проливните дъждове и унищожителните ветрове със скорост до 150 км/ч. Хиляди чужденци останаха блокирани по летищата, след като полети от и до Фиджи бяха отменени. Туристи определиха ситуацията като „страховита“, а правителството издаде предупреждение за очаквани наводнения в крайбрежните райони.", "date": "2019.12.28", "title": "Мощен циклон евакуира 2000 души във Фиджи"}
{"url": "https://standartnews.com/svyat/den-na-traur-v-kazakhstan-sled-aviokatastrofata-410296.html", "text": "Ден на траур е обявен в Казахстан, след като в петък самолет се разби малко след като излетя, при което загинаха 12 души, включително пилотът, предаде БТА. Правителството в Казахстан е приканило медиите да се въздържат от излъчването на всякакви развлекателни програми. Самолетът „Фокер 100” на казахстанската авиокомпания „Бек еър”, се вряза в бетонна стена, след което се удари в двуетажна жилищна сграда в Алмати. Властите спряха полетите на всички останали самолети „Фокер 100” в Казахстан. Разследващите съсредоточават вниманието си върху версиите за пилотска грешка или техническа неизправност. Повечето пътници на борда оцеляха при катастрофата. Според казахстанския заместник-министър на здравеопазването 67 души са ранени, а 47 души все още са хоспитализирани в болници в Алмати. Осем от настанените за лечение са със сериозни наранявания, необходими са били и няколко спешни операции, каза той в изявление, излъчено по казахстанската телевизия. В самолета е имало четирима чужденци - двама от Украйна и по един от Китай и Киргизстан. И четиримата са оцелели според казахстанските власти. Самолетът изпълнявал полет от Алмати за  столицата Нурсултан. Това е най-тежката авиозлополука от години в богатата на петрол бивша съветска република, отбелязва ДПА. Над 20 души загинаха там при катастрофи през 2012 и 2013 г.", "date": "2019.12.28", "title": "Ден на траур в Казахстан след авиокатастрофата"}
{"url": "https://standartnews.com/svyat/v-avstraliya-ne-iskat-foyerverki-za-nova-godina-410369.html", "text": "Над четвърт милион души са подписали петиция с призив за отказ от новогодишните фойерверки в Сидни, а парите за тях да бъдат похарчени за борба с пожарите, които застрашават града, предаде Би Би Си. Около 4 млн. долара са били похарчени за зарята в града за новата 2019 година, твърдят авторите на петицията. Фойерверките трябва да бъдат отменени и „защото може да навредят на хора, изложени на достатъчно дим във въздуха“. Кметицата на Сидни Кловър Мур обаче заяви, че зрелището ще се състои. Тя посочи, че изпитва „дълбоки симпатии“ към подписалите петицията, но шоуто е планирано 15 месеца предварително и бюджетът за него вече е похарчен. „Не можем да отменим фойерверките, а дори да можехме от това нямаше да има особена полза“, обяви кметицата. ", "date": "2019.12.28", "title": "В Австралия не искат фойерверки за Нова година"}
{"url": "https://standartnews.com/svyat/vzriv-v-amerikanski-zavod-ima-raneni-410292.html", "text": "14 души пострадаха при взрив на авиационен завод в американския град Канзас. В момента на местопроизшествието работят спасители и пожарникари, предаде CNN. \r\n \r\nИзбухнал е голям контейнер с втечнен азот. Част от пострадалите са настанени в болница. Аварията е станала в завода Textron Aviation, който произвежда едно- и двумоторни самолети. Заводът спря работа заради Коледните празници.", "date": "2019.12.28", "title": "Взрив в американски завод, има ранени"}
{"url": "https://standartnews.com/kultura/bazilikata-san-marko-se-rushi-s-byasna-skorost-410307.html", "text": "  Един от символите на Венеция, базиликата Сан Марко се оказа, че никога повече няма да е същата както досега. Наводненията през ноември, които бяха най-големите за последните 50 години, са нанесли значителни щети на построения през IX век храм. За възстановяването му са нужни поне 5,5 миллиона долларов, твърди Travel and Leisure. След наводненията, базиликата бе затворена за реконструкция. Реставраторите успели да поправят пораженията по фасадата, но се оказало, че вътрешността е много зле. Храмът е бил под вода цяло денонощие, а солта в морската вода е разяла както керпичената основа на сградата, така и уникалната мозайка.   Базилика е построена за полагане на мощите на апостол Марко и е ярък представител на византийската архитектура в Западна Европа, от 1987 година е под закрила на ЮНЕСКО.", "date": "2019.12.28", "title": "Базиликата Сан Марко се руши с бясна скорост"}
{"url": "https://standartnews.com/sport/vezenkov-vkara-14-tochki-na-barselona-410288.html", "text": "Най-добрият български баскетболист Александър Везенков вкара 14 точки за гръцкия Олимпиакос при гостуването на бившия му тим Барселона, в мач от Евролигата. Отборът от Атина обаче загуби с 80:90 и след 16-ия кръг заема 12-то място в класирането. Везенков започна от пейката, но прекара на паркета 24 минути, като беше точен в 5 от 12-те си стрелби от игра. Той не сбърка нито веднъж от наказателната линия (4/4), а статистиката му включваше още 4 борби, 3 асистенции и 2 чадъра. Най-резултатен за домакините беше Никола Миротич с 21 точки, а Кайл Курич добави 18. За Олимпиакос Уили Рийд отбеляза 15 точки. 14 реализира и Костас Папаниколау, който, също като Везенков, е бивш състезател на Барселона. 13-ата победа изравни Барселона с финалиста от миналия сезон Анадолу Ефес и Реал Мадрид, като трите тима оглавяват класирането с по 26 точки. фото ЕПА/БГНЕС", "date": "2019.12.28", "title": "Везенков вкара 14 точки на Барселона"}
{"url": "https://standartnews.com/sport/obyavikha-mesi-za-1-na-desetiletieto-410324.html", "text": "Перлата на Барселона – Лионел Меси е първенец в топ 5 на европейските първенства за това десетилетие в три важни футболни компонента - голове, асистенции и победи, посочиха от неговия клуб. Между 2010 и 2019 година Барселона регистрира 289 победи, като в 260 от тях Меси участва. Това го нарежда на първо място по този показател сред играчите от Висшата лига, Ла Лига, Серия А, Бундеслигата и Лига 1. Следва го съотборникът му Серхио Бускетс (260 победи), докато Жерард Пикее на петата позиция с 219 успеха. Между тях са Кристиано Роналдо(244), Томас Мюлер (228) и Карим Бензема (също с 219). За изминалата декада Бълхата е отбелязал 369 шампионатни гола. От 34 съперника в Ла Лига в последните 10 сезона голмайсторът не се е разписвал единствено срещу Херес, като \"любимите му жертви\" са Севиля и Валенсия, срещу които има 24 и 22 попадения в испанския елит. Топ 6 в това подреждане допълват Кристиано Роналдо (335 гола), Единсон Кавани(223), Роберт Левандовски (221), Луис Суарес(210) и Серхио Агуеро(198). Ла Пулга обича не само да вкарва, но и да подава. Това лесно може да се види в класацията по асистенции, която е оглавявана именно от него със 136 такива. Негов подгласник е сънародникът му Анхел Ди Мария(108 асистенции), като тях ги следват Месут Йозил (106), Томас Мюлер (103), Кристиано Роналдо (95) и Давид Силва (94). Барселона, също както и Меси, е на първо място по голове и победи в най-силните европейски първенства. Каталунците имат 1060 попадения и 289 победи от 2010 година насам.", "date": "2019.12.28", "title": "Обявиха Меси за №1 на десетилетието"}
{"url": "https://standartnews.com/sport/levski-s-interes-km-bizona-410300.html", "text": "Левски проявява сериозен интерес към нападателя на ФКСБ (бел.р. бившият Стяуа Букурещ) Харлем Гнохере, съобщава тв „Romania“. „Сините“ са един от двата отбора, които са заявили своето желание да привлекат 31-годишния футболист през зимния трансферен прозорец. Гнохере има договор с ФКСБ, което означава, че Левски ще трябва да плати трансферна сума за играча. Нападателят попада в полезрението и на отбор от Близкия Изток. \r\n  \r\nЖеланието на футболиста е да продължи да играе в Европа, така че шансове на Левски да го привлече не изглеждат никак малки на този етап. Президентът на ФКСБ Джиджи Бекали вече обяви, че Гнохере се продава и клубът задължително ще се опита да реализира финансови постъпления от негов трансфер в следващите седмици. \r\n  \r\nХарлем Гнохере пристигна във ФКСБ през януари 2017 година, когато Джиджи Бекали плати 250 хиляди евро на Динамо Букурещ. Смята се, че ако Левски иска да привлече Гнохере, ще трябва да плати близо 1 милион евро за него. \r\n  \r\nЛюбопитна подробност е, че Гнохере бе свързван с трансфер в Лудогорец през миналото лято, като тогава нападателят бе оценен на внушителните 3 милиона евро. Гнохере е известен с прякора Бизона. Той е доста здрав физически, висок е 183 сантиметра. Преди две години Гнохере отново бе спряган за трансфер в Левски, но такъв в крайна сметка не бе реализиран. \r\n  \r\nХарлем Гнохере има 87 мача за ФКСБ, в които е реализирал 41 гола.", "date": "2019.12.28", "title": "Левски с интерес към Бизона"}
{"url": "https://standartnews.com/sport/razvalikha-kontsesiyata-na-st-khristo-botev-410322.html", "text": "Концесията на стадион \"Христо Ботев\" бе официално развалена по взаимно съгласие на днешната сесия на пловдивския общински съвет, съобщават plovdiv24. Това стана с 37 гласа \"за\", 1 \"против\" и 8 \"въздържал се\". \r\n \r\nКлубът поиска прекратяване на сделката, тъй като срещу дружеството имало заведени множество дела за връщане на суми на дружества, финансирани от фалиралата КТБ, а задълженията били в огромни размери.  \r\n \r\nБотев не е плащал концесионно възнаграждение за 2016, 2017, 2018 и 2019 година, което е с общ размер 289 354, 65 лева, както и лихва за забава 34 687,52 лева. При развалянето на сделката концесионната гаранция от 482 000 лева ще се прихване от общината срещу дължимите концесионни възнаграждения и лихви. Инвестиционният проект и направените до момента инвестиции остават в полза на община Пловдив.  \r\n \r\nКонцесията бе сключена през 2013 година за срок от 35 години. Преди месец премиерът - Бойко Борисов обеща държавно финансиране за довършване строителството на стадион \"Ботев\", което, за да се осъществи, трябва да бъде развален концесионният договор.", "date": "2019.12.28", "title": "Развалиха концесията на ст. \"Христо Ботев\""}
{"url": "https://standartnews.com/sport/vltsite-ukhapakha-losho-mansiti-410289.html", "text": "Английският футболен шампион Манчестър Сити май тотално абдикира от битката за титлата във Висшата лига, след като загуби с 2:3 гостуването си на Уувърхемптън в мач от 19-ия кръг на първенството. Сблъсъкът на \"Молиню\" беше много драматичен и гостите дръпнаха с два гола чрез Рахийм Стърлинг, въпреки че бяха с 10 души на терена. \"Вълците\" обаче не се предадоха и стигнаха до успеха с попадения на Адама Траоре, Раул Хименес и Мат Дохърти. \r\nВ главно действащо лице се превърна главният съдия Мартин Аткинсън, който имаше много работа и при 0:0 изгони Едерсон, след което остъди дузпа за Сити, която Стърлинг изпусна. Той обаче преби наказателния удар, отново не преодоля Руи Патрисио, но при добавката не сбърка. \r\n \r\nОтделно Уулвс имаха претенции за още един наказателен удар, които не бяха уважени. В класирането Сити остава с 38 точки, но вече изостава с 14 т. от лидера Ливърпул, който е и с мач по-малко. \"Вълците\" имат 30 т. и заемат 5-та позиция.", "date": "2019.12.28", "title": "\"Вълците\" ухапаха лошо Ман.Сити"}
{"url": "https://standartnews.com/svyat/obyavikha-za-izdirvane-nay-bogatata-ruskinya-410293.html", "text": "Най-богатата жена в Русия и вдовица на Юрий Лужков - Елена Батурина стана подсъдима по наказателно дело в Калмикия, пише БГНЕС. Според тези медии делото по член \"клевета\" е образувано по искане на Еренцен Манжеев, финансов мениджър по делото за фалит на Виктор, брат на Батурина. Манжеев отишъл в съда, а магистратите обявиха Батурин за издирване като временна мярка по наказателно дело. Както каза пред РБК адвокат Дмитрий Савочкин, по време на дело в Австрия Елена заявила, че в Русия срещу Манжеев се води наказателно дело, свързано с използване на подправени документи. Това стана и основание за иска за дело. Финансовият мениджър твърди, че това не е вярно. Говорител на Батурина каза пред \"Ведомости\", че решението на съдията е \"следващият етап от нападение срещу Батурина\". Батурина е президент на Inteco Management и е най-богатата рускиня според „Форбс“. Списанието оценява богатството й на 1,2 милиарда долара.", "date": "2019.12.28", "title": "Обявиха за издирване най-богатата рускиня"}
{"url": "https://standartnews.com/sport/anglichani-iskat-dvama-ot-chernomorets-410326.html", "text": "Скаути на английския Уулвърхемптън са харесали двама таланти от школата на Черноморец Бургас. Става въпрос за момчетата от набор 2005 Алекс Попов и Божидар Митев, които са основни фигури в отбора от Елитната група до 15 години на \"акулите\". Най-напред е бил забелязан Алекс Попов, който играе като защитник. Това е станало на международния турнир в Албена, а бургазлията игра много силно и асистира за единствения гол в мача България- Казахстан (1:0). \r\n \r\nСлед това англичаните са изискали видеозаписи, на които пък е направил впечатление и плеймейкърът - Божидар Митев. Двамата ще бъдат наблюдавани още един път през зимните месеци, след което председателят на Черноморец ще получи писмо с покана за проби при \"вълците\". Представители на Уулвърхамптън не за първи път наблюдават български таланти. Преди година и половина те пътуваха до Сливен, за да гледат юношите (старша възраст) на България и Румъния, завършили 1:1.", "date": "2019.12.28", "title": "Англичани искат двама от Черноморец"}
{"url": "https://standartnews.com/sport/sport-i-futbol-po-televiziyata-na-28-dekemvri-410299.html", "text": "Спорт и футбол по телевизиите на 28 декември Спорт: 11,05 Ски, Гигантсли слалом в Лиенц  Евроспорт 1  12,15 Ски, спускане в Бормио Евроспорт 2  13,35 Ски бягане, СК в Ленцерхайде Евроспорт 2  14,00 Ски, гигантсли слалом в Лиенц Евроспорт 1  15,00 Баскетбол, Цмоки - ЦСКА Москва Нова спорт  17,15 Ски скокове, Четирите шанци в Обертстдорф  Евроспорт 1  17,55 Баскетбол, Рилски спортист - Балкан БНТ 3  19,00 Баскетбол, Жельона Гора - Локомотив Кубан Нова спорт  21,30 Баскетбол, Сарагоса - Баскония Нова спорт  00,00 НБА, Денвър - Мемфис Диема спорт ФУТБОЛ 14,30 Брайтън - Борнемут Диема спорт 2  16,30 Талантите на Ла Лига MAX Sport 3  17,00 Нюкасъл - Евертън Диема спорт 2  19,30 Уест Хем - Лестър Диема спорт 2  21,45 Бърнли - Ман Юн Диема спорт 2 ", "date": "2019.12.28", "title": "Спорт и футбол по телевизиите на 28 декември"}
{"url": "https://standartnews.com/sport/zografsksi-mina-kvalifikatsiyata-v-obersdorf-410352.html", "text": "Владимир Зографски преодоля квалификациите в първия турнир от “Четирите шанци”, провеждащ се в германския зимен център Оберстдорф. Най-добрият българин в този спорт преодоля 127 метра от 12-а стартова позиция на шанцата и събра 118.2 точки, като имаше доста неприятни атмосферни условия и корекция от цели 13.9, заради силния вятър. \r\nВ неделя ще се проведе същинското състезание, а следващият етап от “Четирите шанци” по традиция ще стане в Гармиш-Партенкирхен, където квалификацията е на 31 декември, а състезанието - в първия ден на Новата година. В основното състезание утре вечер Влади ще скача срещу осмия от квалификацията Домен Превц. Според правилника първите 50 от квалификацията скачат един срещу друг при регламен първия срещу 50-ия, втория срещу 49-ия и така се подреждат двойките. Победителите отиват във финалния скок. Миналия сезон Зографски успя да скача във финалите на всичките четири турнира от най-престижната верига. \r\n ", "date": "2019.12.28", "title": "Зографски мина квалификацията в Оберстдорф"}
{"url": "https://standartnews.com/kultura/750-000-tantsuvat-vals-vv-viena-410309.html", "text": "На 1 януари 2020-а в Златната зала на Музикферайн в австрийската столица ще се проведе Новогодишният концерт на Виенската филхармония. Традиционно програмата се състои предимно от творби на композиторите от семейство Щраус - Йохан Щраус - баща, Йохан Щраус - син, Йозеф Щраус, Едуард Щраус. За първи път ще прозвучат девет произведения. Три от тях са на Йозеф Щраус - валс „Любовни поздрави“, Лихтенщайн-Марши и Френска полка. Освен тях премиерно изпълнение ще имат увертюрата към оперетата „Скитниците“ от Карл Михаел Цирер, две произведения от Едуард Щраус – „Бърза полка“ и полка-мазурка „Леденото цвете“, Гавот от Йозеф Хелмесбергер-син и \"Галоп на пощальона\" от Ханс Кристиян Лумбю. Както винаги и този концерт ще завърши с три последователни биса и това неизменно са \"Бърза полка\", валсът \"На хубавия син Дунав\" и Радецки марш. При изпълнението на последния  диригентът се обръща към залата и публиката пляска в такт. За първи път на диригентския пулт ще застане латвийският маестро Андрис Нелсонс, който е музикален директор на Бостънския симфоничен оркестър и на Лайпцигския Гевандхаус оркестър. Артистичното сътрудничество между 43-годишния диригент и Виенската филхармония започва от 2010 година. От тогава той редовно застава на диригентския пулт на абонаментни концерти, но и на гостувания на оркестъра по време на Залцбургския фестивал. По време на антракта в Златната зала на Музикферайн телевизионните зрители от цял свят винаги могат да гледат специално подготвен филм. На 1 януари 2020-а той ще бъде посветен на 250-годишнината от рождението на Бетовен. Изпълненията на балета на виенската Щатсопер  са заснети още през лятото, а хореографията е на испанеца Хосе Карлос Мартинес. Балетистите танцуват около една от къщите на композитора във Виена на фона на шест от дванайсетте  Контраданса, които също не са изпълнявани досега по време на Новогодишния концерт на Виенската филхармония. Една част от билетите винаги са предварително резервирани за членове на Виенското музикално сдружение и за официални лица. Цените на пуснатите в продажба талони са между 35 и 1090 евро за основния концерт, а за предварителните концерти на 30 и 31 декември те са между 20 и 800 евро. Желаещите да присъстват в залата са много и билети се продават единствено след участие в томбола, за която всеки може да се запише на сайта на Виенската филхармония. По време на новогодишните празници в австрийската столица отново ще цари истинско веселие. За 30-и път  центърът на Виена се превръща в огромна бална зала. Юбилейното издание на новогодишното парти тази година ще премине под мотото \"Виена  обединява\". Изненадата на нощта е пространството между известното \"Кафе Ландтман\" и един от най-реномираните немскоезични театри, Бургтеатър, наречено \"Приятели във Виена\". Това е събитието, което ще събере непознати, които да прекарат  незабравима новогодишна нощ заедно и да се разделят като приятели.   От 14 часа до 2 през нощта от площада пред катедралата \"Свети Стефан\" започва т.нар. Новогодишна пътека, където на 50 000 кв.м. са разположени 10 сцени. Музика има за всеки вкус – рок, поп, соул, блус и диско, но не липсва и класическа музика и джаз. С особена популярност сред местните жители и гостите на града се ползва т.нар. \"класическа отсечка\" на централната улица \"Грабен\". Всяка година в ранните следобедни часове на 31 декември танцовите училища предлагат там безплатни курсове за валс. За всички, които желаят да надникнат в бъдещето, отново е подготвена специална “Улица на щастието”, където астролози и ясновидци ще тълкуват знаците на звездите и картите. Кулминацията на празника са фойерверките над сградата на кметството точно в полунощ. В същия момент от катедралата \"Свети Стефан\" се носи камбанен звън. Камбаната, която виенчани наричат Пумерин, бие само в изключително тържествени случаи, а новогодишният звън се предава по радиото и телевизията в цяла Австрия. След това на фона на празничните фойерверки звучи валсът \"На хубавия син Дунав\", а след него и \"Ода на радостта\". Виенският Пратер също кани всички желаещи на невероятно шоу с фойерверки. Организаторите очакват, че близо 750 000 души ще посрещат Новата година във вихъра на танца по улиците на австрийската столица. ", "date": "2019.12.28", "title": "750 000 танцуват валс във Виена"}
{"url": "https://standartnews.com/sport/stefanova-e-14-a-na-svetovnoto-po-uskoren-shakh-410373.html", "text": "Най-добрата ни шахматистка Антоанета Стефанова завърши на 14-о място на световното първенство по ускорен шахмат в Москва. Българката спечели 8 т, а първа с 9 Танжи Лей (Китай). Стефанова започна последния ден от турнира с поражение срещу бронзовата медалистка Екатерина Аталък (Турция) с белите фигури, но останалата част бе феноменална за българката. Тя победи Алина Бивол (Русия) и Юлия Осмак (Украйна) с черните, както и Бибисара Асаубаева (Казахстан) с белите преди да завърши реми с Катерина Лахно (Русия) в партия от последния, 12-и кръг. При мъжете действащият световен шампион в класическия шах Магнус Карлсен (Норвегия) спечели турнира с 11,5 точки от 15 партии. С две точки по-малко Иван Чепаринов приключи 26-ти. Утре и в понеделник е световното първенство по блиц, отново в Москва.", "date": "2019.12.28", "title": "Стефанова е 14-а на световното по ускорен шах"}
{"url": "https://www.standartnews.com/sport/levski-s-interes-km-bizona-410300.html", "text": "Левски проявява сериозен интерес към нападателя на ФКСБ (бел.р. бившият Стяуа Букурещ) Харлем Гнохере, съобщава тв „Romania“. „Сините“ са един от двата отбора, които са заявили своето желание да привлекат 31-годишния футболист през зимния трансферен прозорец. Гнохере има договор с ФКСБ, което означава, че Левски ще трябва да плати трансферна сума за играча. Нападателят попада в полезрението и на отбор от Близкия Изток. \r\n  \r\nЖеланието на футболиста е да продължи да играе в Европа, така че шансове на Левски да го привлече не изглеждат никак малки на този етап. Президентът на ФКСБ Джиджи Бекали вече обяви, че Гнохере се продава и клубът задължително ще се опита да реализира финансови постъпления от негов трансфер в следващите седмици. \r\n  \r\nХарлем Гнохере пристигна във ФКСБ през януари 2017 година, когато Джиджи Бекали плати 250 хиляди евро на Динамо Букурещ. Смята се, че ако Левски иска да привлече Гнохере, ще трябва да плати близо 1 милион евро за него. \r\n  \r\nЛюбопитна подробност е, че Гнохере бе свързван с трансфер в Лудогорец през миналото лято, като тогава нападателят бе оценен на внушителните 3 милиона евро. Гнохере е известен с прякора Бизона. Той е доста здрав физически, висок е 183 сантиметра. Преди две години Гнохере отново бе спряган за трансфер в Левски, но такъв в крайна сметка не бе реализиран. \r\n  \r\nХарлем Гнохере има 87 мача за ФКСБ, в които е реализирал 41 гола.", "date": "2019.12.28", "title": "Левски с интерес към Бизона"}
{"url": "https://standartnews.com/sport/shifrin-izrigna-v-lients-410337.html", "text": "Микаела Шифрин показа, че знае как да излиза от трудните моменти в които попада. След 17-ото място в Куршевел в средата на месеца днес американката изригна и спечели гигантски слалом №4 за Световната купа в алпийските ски. Тя постигна първата си победа в дисциплината в Лиенц (Ав) с 2:07,31 мин. Втора на 1,36 сек остана новата италианска звезда Марта Басино, а трета за кеф на публиката е Катарина Лийнсбергер (Ав). За Шифрин това бе победа №63 за Световната купа и нейна 11-а в Австрия. С нея тя увеличи аванса си за големия кристален глобус след 11 от 39 старта. Американката води с 646 т. Бриноне (Ит) е втора с 431 т, а Влъхова (Слвк) е трета с 333. За малката купа в гигантския слалом води Бриноне - 275 т, пред Шифрин - 254 и Басино - 238 т. Утре дамите карат слалом в Лиенц от 11,00 и 14,00. Евроспорт 1 ще го излъчва пряко.", "date": "2019.12.28", "title": "Шифрин изригна в Лиенц"}
{"url": "https://standartnews.com/sport/grigor-zove-podkrepete-blgariya-video-410351.html", "text": "Григор Димитров призова за подкрепа на българския отбор на предстоящия първи турнир ATP Cup между 3 и 7 януари. Съперници на България са Великобритания, Белгия и Молдова. Играещият капитан на нашите Григор Димитров надъхва феновете за предстоящото интригуващо тенис събитие. “Здравейте, тенис фенове. Отново съм в Сидни - един много специален град за мен. Отборът на България пристигна, елате да ни подкрепите. Времето е прекрасно, започваме”, сподели Димитров.", "date": "2019.12.28", "title": "Григор зове: Подкрепете България! (ВИДЕО)"}
{"url": "https://standartnews.com/kultura/zhiv-khudozhnik-na-100-v-luvra-410340.html", "text": "Лувърът чества Пиер Солаж, който и на 100 продължава да рисува. Колкото и да му е трудно напоследък, го прави почти всеки ден. Художникът е известен с това, че предпочита простотата в стремежа си да създаде задълбочена творба, използвайки възможно най-малко цвят. Повече от 70 години той твори предимно в черно. От 1979-а насам работи изключително в този цвят, създавайки поредица от произведения, които нарича „outrenoir“ или „отвъд черното“. За непознатите с работата му може да е трудно да си представят стотици вариации на картини в един цвят, но за Солаж няма друг. „Черното никога не е същото, защото светлината го променя. Има нюанси между черните. Рисувам с черно, но работя със светлина – повече с нея, отколкото с боята\", мотивира се той. До 9 март в Лувъра може да се види изложбата „Soulages at the Louvre“, включваща 20 творби от периода 1946-2019. Те представят малка част от 1700 работи, които Солаж е създал за 72 години. Затова експозицията няма претенцията да е ретроспектива - центърът Помпиду в Париж беше домакин на юбилейна изложба преди десетилетие. Кураторът Алфред Пакимент казва, че Пиер Солаж е едва третият съвременен художник в историята със самостоятелна изложба в Лувъра. Другите двама са Пабло Пикасо и Марк Шагал. \"Той не е художник, който има 10 асистенти, които рисуват за него\", разказва кураторът. \"Всяко петно върху платното се създава от ръката му, а не от някой друг. Той е приятел с Джакомети и Ротко; започва, когато Полък става популярен. Пиер Солаж несъмнено е в центъра на историята на изкуството в Париж и в Ню Йорк и в момента все още е много съвременен художник.“ Родез е мястото, където Пиер Солаж е роден на Бъдни вечер 1919-а. Баща му е бил дърводелец. Като младеж бъдещият художник е очарован от археологията, редовно посещава местния природонаучен Musée Fenaille и колекцията му от 5000-годишни каменни монолити. Праисторически артефакти, открити от 16-годишния Пиер по време на археологически разкопки на гробна камера от епохата на неолита, са в постоянната колекция на музея. През октомври музеят беше домакин на изложбата „Пиер Солаж: Въображаем музей“, включваща 50 произведения на праисторическото пещерно изкуство и древни артефакти от френски колекции, повлияли на творчеството на художника, включително неговите собствени находки. Исторически е логично Солаж да бъде свързан с американските абстрактни експресионисти  Франц Клайн и Ротко или с монохроматични художници като Ив Клайн - който изобретява собственото си синьо и рисува само в този цвят - или Робърт Райман, който рисува само в бяло - или дори с революционния „Черен квадрат“ на Казимир Малевич от 1915 година, който бележи раждането на чистата абстракция. Но самият автор раказва, че произходът на неговите картини се крие в по-първични форми на изкуството като пещерната живопис, защото когато застане пред тях, те го „затрупват”. Това е преживяването, което иска неговото собствено изкуство да предизвиква у зрителя. \"Винаги си задавам един въпрос: Коя е тази голяма маймуна, която някога е рисувала на стената?\", казва Солаж. И добавя, че не е абстрактен експресионист, защото за разлика от въпросните художници, които се стремят да изразят емоциите си на платното, той прави точно обратното - приканва зрителя да изпита собствените си чувства чрез творчеството му.", "date": "2019.12.28", "title": "Жив художник на 100 в Лувъра"}
{"url": "https://standartnews.com/sport/uefa-ni-tsaka-za-evroturnirite-dogodina-410338.html", "text": "Българският футбол научи неприятна новина от УЕФА за следващия сезон на евротурнирите. Носителят на купата на България ще започне евроучастието си през сезон 2020-2021 от първия, а не както досега от втория предварителен кръг на Лига Европа. Това е така, тъй като към този момент нашата страна заема 28-о място в ранглистата на УЕФА, което отрежда на всичките ни евроучастници от следващия сезон да стартират от първия предварителен кръг съответно в ШЛ и ЛЕ. Припомняме, че през сезон 2019-2020 Лудогорец, Левски и ЦСКА започнаха на същия етап в евротурнирите. Локомотив Пловдив, който спечели Купата на България, стартира две седмици по-късно, използвайки времето за по-голяма лятна почивка и по-добра подготовка. Това се отрази добре на пловдивчани, които във втория предварителен кръг елиминираха Спартак Търнава, а след това отпаднаха от Европа след драматични два сблъсъка с френския Страсбург. За да си върнем изгубените позиции, през следващия сезон трябва да изместим поне четири страни с по-висок коефициент и да не позволим на тези след нас да ни застигнат. За целта се нуждаем от още един отбор, който да се доближи до успехите на Лудогорец в Европа, достигайки поне до груповата фаза на ЛЕ.", "date": "2019.12.28", "title": "УЕФА ни цака за евротурнирите догодина"}
{"url": "https://standartnews.com/kultura/ako-sme-na-edno-mnenie-nyama-da-sme-blgari-410320.html", "text": "\r\n- Стефанов ден е троен, защото съм кръстен на баща си и на дядо си по майчина линия. Бог да ги прости и двамата! В детските години слагахме елхата на неофициалния тогава празник „Рождество Христово“. Доста комшии го правеха на Нова година, за която все се чудя защо е празник!? Ако някой може да ми обясни какво честваме на 1-ви януари и какво му се радваме толкова, ще му дам парична награда. На Бъдни вечер слушахме по „Дойче Веле“ „Щиле Нахт“ /„Тиха нощ, Свята нощ“/. Заглушаваха сигнала, но се чуваше. Оттогава за мен е естествено всичко красиво да е със заглушител. Явно се е отразило и на спектаклите ми. Баща ми свиреше коледни песни на устна хармоника под светлината на свещите от елхата. Нямахме телевизор, живеехме в едностаен апартамент  и това ни помагаше да се усещаме семейство. Още звучат в ушите ми пишещата машина на майка ми и пианото на баща ми. Някои път баща ми свиреше на хармоника в банята, защото там беше най- добрата акустика. След доста години, пак на 24-ти декември - „Бъдни сутрин“ - се роди синът ми Иван. На следващия ден, 25-ти, пък е рожденият ден на тъст ми Пепи Новоселски, а и на племенницата ми. Да не си помислите, че в нашата фамилия има някаква „божественост“, ха, ха, ха?! Баба ми по бащина линия пък почина на 25-ти декември сутринта в 1968 година, докато четях „Тримата шишковци“ на  Юрий Олеша. Така и не ги дочетох „шишковците“ от някакво суеверие. Иначе Олеша ми е от любимите автори. Особено романа му „Завист“. Мотиви от него включих в спектакъл на Мая Новоселска. Но да се върнем назад! Помня вълнението, придружено с малкото страх, които изпитвах пред дядо Коледа. Аз отказвах да повярвам, че той не съществува и така продължавах детството си. То свърши не много отдавна, но бързам пак да го почна /остаряване  и вдетиняване са две страни на една монета/, защото беше великолепно. Сега ще цитирам майка ми за детството: А ето защо моето детство беше великолепно: През зимата при слънчево време баща ми ми забраняваше да ходя на училище и ме пращаше на ски на Витоша с осигурено от него „медицинско“ за извинение на отсъствията. Цялата пролет прекарвах „Горе на черешата“. „Куче в чекмедже“ нямах - имах истинско куче. Ритах мач на улицата и освирквах колите, които минаваха, за да пречат. В моя квартал софийския Лозенец - рядко минаваха коли, а череши имаше във всеки двор. Само един съсед беше обвил черешата си с бодлива тел, за да не можем да се катерим по нея. Другите ни пускаха. Най-мразех да ме прибират за вечеря - бях злояд, а с настъпването на тъмнината настъпваше и „жмичката“. Играехме до късно вечер. Престъпници нямаше или от милицията ги криеха, за да бъдем спокойни. И бяхме. По едно време се появи „Жоро Павето“ и толкоз. Майка ми и баща ми като лекари - съответно на Младежкия театър и на Операта - имаха летни отпуски от по един месец, който прекарвахме на море на остров „Болшевик“. Сега е „Света Анастасия“. И тогава беше, но не официално. Една група „островитяни“ без ток и питейна вода забравяхме цивилизацията и се превръщахме в туземци. Което за времето си беше някакво своеобразно несъгласие със системата. За системата на организирано летуване в почивни станции със столова храна и с обща тоалетна и баня става въпрос. Да не си помислите нещо друго! \r\n \r\n- В Германия някои артисти ми викат „Щефан“, което е забавно, звучи някак си международно и ме кара за миг да се почувствам немец. Да поема немска отговорност, не друго! Българската отговорност има по-различни характеристики. Когато преподавам в театралната академия в Хамбург, ректорът й /от руски произход/ ми вика на шега Степан Степанич, което отговаря на нашето Стефан Стефанов. Някои представления тук ги подписвам със „Стефан“ за по-значително. Слагам и „Теди“ в скоби, когато искам да се знае, че съм хем сериозен, хем лековат. Самото ми име подсказва жанрова смесица. А ако не искам да идват да ме гледат някакви „умници“, слагам само „Теди“ на афиша. С една дума - Теди е оправданието на Стефан за по- елементарните му представления. \r\n \r\n- Не мога да бъда отговорен за „сме“, а за „съм“. Съм в почтително отношение не толкова към дати и ритуали, колкото към паметта. Някои неща от общия ни български живот трябва да се помнят. Да не помниш е удобно. Нещо като избирателната слепота. Или престъпната ненамеса. Но вече съм ги казвал тия работи. Към някои дати винаги ще имаме спорно отношение и това ни прави българи.  Ако сме всички на едно мнение, няма да сме ние! „Позволи ми да разбирам по-добре от теб!“ и „Тоя виц го знам по друг начин“ са често срещани фрази. В театъра пък най-честата фраза е „Тази пиеса я знам по друг начин“. \r\n \r\n- Светла им памет и на двамата! Със Стефан Данаилов нямам лична история освен, когато се случи да гледаме заедно един филм.  И двамата се просълзихме на финала. Друг от публиката - не! Тогава го почувствах някак си близък. Нищо повече. Не му го споделих. Не съм работил с него, само му се възхищавах като артист. Особено в театъра. Беше незабравим Бирон в „Напразните усилия на любовта“ от Шекспир в спектакъла на Леон Даниел от 70-те години на миналия век във военния театър. Преди да го гледам там, не знаех, че е еднакво силен и в комедия, и в драма. А след като студентите му го обожават, явно е силен и като учител, което значи и като човек. \r\nЛичната ми единствена среща със Стоянка Мутафова е, когато тя прояви великодушие да участва във филма ми  „Рапсодия в бяло“ срещу почти никакъв хонорар. И ме смая със способността си да импровизира по едва загатната от мене тема. Беше блестяща в уж нетипичното за нея сериозно амплоа. Възхити ме отношението й - не към мен, а към професията въобще. От нея научих, че каквото и да играеш, ако си истински актьор, нямаш право да не се развълнуваш! Не само когато започваше да играе, а и заговореше ли за нещо странично, омагьосваше всички. Тук бих говорил дълго за потомствената интелигенция,  но няма да е сега. \r\n \r\n- Това е едната възможност. Другата е да се стараем да ги запълним. Как ще се случи не знам. Нямам самочувствието, че мога да помогна за нещо подобно. Жалко, но времето вече не се нуждае от такива актьори. В днешните филми и ТВ програми от актьора се изисква предимно да произнася шумно къси реплики и да се пули, за да реагира на постъпка на партньор или да оцени събитие.   \r\n \r\n- Абстрахирайки се от Божественото значение на думата „творец“, човешкото й значение означава нещо себично, суетно и сега ще цитирам Чехов: „Артистите са капризни, самолюбиви, полуобразовани и самонадеяни. Не се търпят един друг и всеки е готов да продаде душата си на дявола, само за да попречи на колегата си да получи по добра роля от неговата“. Какво да очакваме от такива хора?! Режисьорите не сме по-различни. Напротив „представителна извадка“ на гореспоменатите сме. Та как да се обединим!? Ние, дори към рая да ни призоват, не бихме тръгнали заедно. Или ще се изпокараме по пътя. \r\n \r\n- Айнщайн е казал… Няма да мога да го цитирам точно, но е нещо такова: „Две неща ми дават представа за безкрайността. Едното е вселената, другото - човешката глупост“. Защо да слагам край на заниманията ми с безкрайността? Дори оттук нататък в спектаклите си вместо „глупост“ ще използвам „безкрайност“. \r\nВместо „тъп си като пън“, ще казвам „безкраен си като пън“. А за „умен“ ще използвам „кратък“. „Той четеше много. Беше кратък човек.“ Това май звучи в мой стил. Останах верен на себе си, въпреки че се увлякох в цитати… Иначе идеята да се продължи битието на „тъпанарите“ е на Явор Бахаров. Останалата част от групата също е съгласна. Но да се работи с популярни актьори е хем сладко, хем опасно. Току-виж им излязъл друг по-важен ангажимент и край! Въпреки всичко аз се готвя за „втора серия“. Извадих от интернет наказателния кодекс и се спрях на някои „театрални“ алинеи от него. Разработвам ги в ситуации-изпитания за моите крими тъпаци. Смятам още докато пиша сценария, да го чета на Роберт Янакиев, Явор Бахаров, Александър Сано и Мая Новоселска. Няма как те да не го обогатят още преди да почнем репетиции. Горкият Йосиф Шамли не може вече да участва. Светла му памет! Русенският театър отново ще ни приюти през април догодина, така че донякъде ми е спокойно с този ангажимент.  Има малък риск от това, че вече сме се поопознали и сме си поомръзнали, но „си заслужава риска“. \r\n \r\n- Примиреният смях ми прилича по нещо на угодническия. Не го практикувам. Сарказъм  проявявам предимно в разговори по телевизията. Самоиронията е нещо, на което още се уча, колкото и да се пъча, че я притежавам. Вижте колко съм честен! /или се правя на интересен/ Гледам смехът ми винаги да е ведър. \r\n \r\n- Не се интересувайте „как“, нито „защо“ го създадохме! Гледайте го! А българската култура няма нужда от отсрамване по света. Там отиват блестящите ни неща. /Имаме такива/. Има нужда от отсрамване у нас, защото тук, а не в чужбина се вихрят жалките ни спектакли, концерти и тям подобни с пълното съдействие на държавата. А при чалгата - и на публиката!? Спектакълът на Мая е хубав наистина. Който не го е гледал, да побърза! Който пак му се гледа, да заповяда! Играе се в „Сити Марк арт център“. \r\n \r\n- Карам им се, когато не показват това, което могат. Само ако е по причина на мързел, съм краен в езика си. Още първия ден им обясних, че мръсни думи няма, има мръсни хора /любим цитат от Ярослав Хашек/ и ругая на воля. Колкото до това какво ме питат - каквото и да ме питат, аз отговарям каквото си искам. Какво искам? Искам да ги науча /доколкото мога/, че: Всяка роля - и най-голямата, и най- малката - е „орган“, обслужващ тялото на спектакъла.  Всички „органи от това тяло“ работят едновременно. Всички функции на тия органи са взаимно свързани и не трябва се подреждат по важност. Те са заедно във въпросното тяло. Нали, ако едно тяло тича, мозъкът не може да изостава от сърцето, а червото да избързва?  Първата година направихме „Крал Юбю“ в специална версия, така че всичките 16 души да могат да участват. Сега работим върху така наречения /погрешно/ импровизационен театър, при който текст, персонажи, сюжет, визия и костюми за спектакъла се изграждат едновременно в процеса на репетициите. Този театър не би трябвало да се нарича импровизационен /понятие, натоварвано с негативен смисъл от „разбирачите“/, а естествен! Това е най-естественият начин да се създаде представление! Другото е нещо като свързване на цифрички с линийки по ред на номерата  или запълване на фигурки с цветове. Или като четене и изпълняване на инструкции. И най- важното: Театърът не е нищо друго, освен едно чудесно съавторство! Без съавторство просто не се получава. Освен че репетирам с тях, им показвам важни /според мен/ филми, следя реакциите им, мъча се да уловя какво би ги развълнувало, какво - не. /Изучавам ги, не ги обучавам./ В момента нагазваме в италианския неореализъм. И тъй като по-горе стана въпрос за паметта, ще ги запозная и с другите видове реализъм. Социалистическият, например. Класическият ми е скучен и не води към провокации. Въпреки че имам великолепен асистент /блестящият уличен клоун и актьор Кени/, трудно ще ми бъде да съчетая преподавателската си дейност в Пловдив с тази в Хамбург. Там провеждам кратки интензивни курсове по клоунада всяка година.  Най-трудното, но и най-желаното от мен, ще бъде да събера двата класа - немския и българския - и да направим някаква щура колективна импровизация, въпреки че в Германия биха я нарекли надменно „мулти-култи“! Кой знае какъв театрален „мелез“ би се родил?! Валери Петров: „Всички гледат породата. Търсят расови белези. А пък има в природата удивителни мелези.“ \r\n \r\n- Федерико Фелини! Досега не съм посмял „да го пипна“. Догодина стават 100 години от рождението му. Владо Трифонов „ме запали“ да направя спектакъл по този повод. Обмислям дали да бъде по живота на Маестрото или да преработя някой от филмите му за сцена. За жалост, опасявам се, че ще трябва да сложа „цици“ или „дупе“ в заглавието на проекта, за да привлека публика, че и спонсори! Фелини е обичал женските телеса и не би трябвало „да ми се разсърди“. „Аз, Фелини“ или „Как се прави филм“, или дори „Аз съм голям лъжец“ не са заглавия-примамки, каквото беше „Редки тъпанари“ например. „Случайността е другото име на Бог“ /твърдение на Фелини/ пък е многозначително. Ивайло Христов - поне на думи - се съгласи да изиграе Фелини, а Мая Новоселска - Джулиета Мазина. Остава да събера още актьори от техния ранг /това ще ми бъде трудно/ и нещата се надявам да тръгнат от само себе си. А тръгнат ли нещата от само себе си, достатъчно ще е и аз да тръгна край тях. Обикновено така се получават добрите спектакли. Ако някой казва друго - лъже. Трудно ми беше да намеря театър, който да приюти това събитие, ако стане събитие. Дано стане...! /Ще стане/. Народният театър ми отказа, защото програмата му била пълна. Военният пък ме прие, въпреки че програмата му била пълна. Става въпрос за ноември догодина, ако е рекъл Господ… Или ако е рекъл Фелини - нали е  при Него! \r\n \r\n- Не и когато са двете наведнъж. Една по една-става. Ако Мая обаче не поема основната тежест, аз съм безпомощен. Никога не съм можел да си играя с момиченца. Още от най-ранно детство. \r\n \r\n- Бих си измислил живот, за да го опиша. Но нечий интересен живот може да бъде описан скучно, а нечий скучен - интересно. Трябва да се внимава. Чувал съм, че Чарли Чаплин е ползвал писателската помощ на Греъм Грин за своята автобиография. „Легенда за Сан Микеле“ е блестяща уж автобиография на Аксел Мунте. В това „уж“ му е цаката. Някаква мистификация около моя живот бих се опитал да напиша. Дори се опитах вече, но не се получи. В момент на изчакване съм. По-скоро бих направил документално-игрален филм за създаването на трупата на театър „Ла Страда“ и после на ТВ шоуто „Улицата“. И за България в тия времена. Как се събрахме и съответно разделихме. Ще припомня старта ни от кукления театър. Как вместо да се оставят да бъдат движени, куклите раздвижиха доста от нещата в България. Всичко това би обединило мощната фигура на Юлия Огнянова - учителката ми и ни… Театър „Ла Страда“! Смело мога да го нарека моят театър, въпреки че го създаде Пламен Тимев-Ганди, а директор му беше Стефан Янков. Освен театър, беше и най-посещаваният джаз клуб на София. В „Ла Страда“ са работили режисьорите Сашо Морфов, Камен Донев, Съни Сънински, Борислав Чакринов и Коко Стефанов /сега обучава артисти в Мюнхен/. Да не говорим за Юлия Огнянова! Там бяха и някои от най-значимите днес артисти. Всеки би казал, разказал, показал по нещо, а аз бих го украсил художествено, но със съгласието на останалите. Все пак останаха.. хме.. х! Тъпо е, ако няма на кого да разчиташ, но се свиква… Не съм свикнал и нямам намерение да свиквам. Блестящи актьори са давали всичко от себе си, само и само за да изпълнят това, което искам от тях. Освен това всичките ми детски мечти се сбъднаха: Имам вече телевизор. \r\nПрограмата му е такава, че може да записва предавания, които съм пропуснал. За това най- много си мечтаех като малък. \r\nНякои от тия предавания са мои предавания. \r\n \r\nМога да си влизам през задния вход на който театър си искам, да си пия кафето и да си говоря с който актьор си искам, за каквото си поискам, стига да поискам… Част от някакъв театрален свят съм, разбирате ли? Познавам му търбуха. Изпитал съм и най-великото удоволствие на света! Удоволствието от измислянето! Споделял съм го с другите. И измислянето, и удоволствието. Това е още по-голямо удоволствие. Някои от представленията ми бяха първи. Не като качество, а като вид театър. Имам великолепни приятели! Чудесно семейство! А да знаете какво ми предстои...?! Не ме интересува! Това пък е най-голямото удоволствие!  ", "date": "2019.12.28", "title": "Ако сме на едно мнение, няма да сме българи"}
{"url": "https://standartnews.com/sport/paris-otnovo-gi-bi-na-spuskane-v-bormio-410327.html", "text": "Доминик Парис продължи успешното си представяне в Световната купа по ски, като спечели и днешното спускане в Бормио. След като вчера триумфира на \"Стелвио\" днес италианецът отново бе най-бърз - 1:55,37 мин. За Доминик това е четвърта победа в Бормио. Втори на само 0,08 сек изненадващо завърши Урс Крюнбюхел (Швейц), а трети е Беат Фойц (Швейц) на 0,25 сек. С падане в мрежите завърши спускането на ветерана Ханес Райхелт (Ав). Той бе транспортиран от пистата с хеликоптер. С успеха си днес Парис поведе в класирането за големия Кристален глобус, а за малки в спускането. Утре мъжете имат в Бормио алпийска комбинация (супер-г и слалом).", "date": "2019.12.28", "title": "Парис отново ги би на спускане в Бормио"}
{"url": "https://standartnews.com/kultura/romani-i-memoari-v-top-100-410358.html", "text": "От „Guardian“ обявиха списъка със 100-те най-добри книги, излезли след 2000-та година. Сред тях се открояват дебютни романи, полемики, исторически шедьоври, проникновени мемоари. Ето кои заглавия влизат в топ 100 и кои от тях са излезли на  български език, цитирани от economy.bg. 1. „Вълци“ от Хилари Мантел /„Еднорог“/, 2012. Двубоят между две изключителни личности, решил съдбата на един народ, е в центъра на този напълно различен разказ за царуването на Хенри VІІІ. Светецът Томас Мор може би не е точно онзи праведен мъченик, какъвто ни го представя канонът на историята. „Злодеят“ Томас Кромуел също се очертава като съвсем различен човек – син на ковач, издигнал се до един от създателите на съвременна Англия, първи човек след краля, идеолог на англиканската църква. Момчето от бедняшките квартали изгражда само себе си като забележителна ренесансова личност, едновременно визионер и ловък политик, който дърпа конците на крале, издига и сваля кралици, придвижва по шахматната дъска на историята познатите ни кардинали, епископи и придворни дами – и поставя държавния интерес над личния... През 2015-а „Вълци“ и „Доведете труповете“ са екранизирани като телевизионен сериал. Последният роман за Томас Кромуел -  The Mirror and the Light, ще бъде публикуван през март 2020. Дългоочакваната книга ще завърши популярната историческа трилогия. 2. „Gielad“ от Мерилин Робинсън, 2004. Медитативният, дълбоко философски роман е разказан чрез предсмъртни писма, написани от възрастния пастор Джон Еймс през 50-те години до неговия 7-годишен син. Това е книга за наследството, което никога няма да се върне, напомняне за вълнуващата, временна красота, която може да се намери в ежедневието. Както пастор Еймс казва: „Има хиляди хиляди причини да живеем този живот, всяка от тях е достатъчна.“ 3. „Време секънд хенд: Краят на червения човек “ от Светлана Алексиевич /„Парадокс“/, 2016. Авторката е събрала записвани в продължение на години в края на миналия и началото на този век истории на стотици обикновени хора, преживели епохата на Съветския съюз. Както самата Алексиевич пише в сайта си, за свой писателски жанр е избрала гласовете човешки: на хората от улицата, зад стъклата на прозорците… Острата и откровено човешка лична позиция на писателката за случващото се в родината ѝ и в Русия изобщо среща обществен отглас по-често в чужбина. А там, където е родена и отраснала, я хулят и официалната позиция на институции и критика не е изпълнена с любов. 4. „Никога не ме оставяй“ от Казуо Ишигуро /„Лабиринт“/, 2016. Романът проследява съдбата на трима приятели. 31-годишната Кати се връща назад във времето, за да разкаже за наглед идиличното им детство в изолирано привилегировано училище и за по-нататъшния им път в един свят, където те се натъкват на въпроса кой всъщност иска всички да сме еднакви и взаимозаменяеми. Защо се налага да доказваме, че имаме душа, защо жестокостта се е превърнала в норма, защо се примиряваме безропотно с неправдата, защо постоянно предаваме онези, които обичаме най-много? Определен от списание  „Тайм“ за най-добър роман на 2005-а и включен в списъка на 100-те най-красиви книги от последния век, „Никога не ме оставяй“ може да бъде причислен и към антиутопиите. И да се чете като сбъднало се мрачно пророчество, като притчова литература с дълбок подтекст и нравствен заряд, заложен между редовете. Но е преди всичко книга за загубите, които търпим, за живота като горчив избор, за нелекия жребий в свят, където всичко е за продан. 5. „Аустерлиц“ от В. Г. Зебалд /„Стено“/, 2013.  Eдин от най-нетрадиционните писатели на нашето време разказва за човек, на когото като дете са отнети езикът и името и който след това не може да се почувства като у дома си никъде в този свят.  Роман за дълбока социална травма – за откритието, че всъщност не принадлежим изцяло към света, в който живеем. За анонимността, която може да е страшно бреме. Зебалд е удостоен с многобройни литературни награди, между които „Мьорике“, „Хайнрих Бьол“, „Хайнрих Хайне“, „Йозеф Брайтбах“. Умира през 2001-а при автомобилна злополука няколко месеца след публикуването на книгата. 6. „Кехлибареният далекоглед“ от Филип Пулман /„Бард“/, 2004. Третата книга от вълшебната трилогия „Тъмните му материи”, която отключва вратата към свят, паралелен на нашия, и все пак населен с различни създания, като смесва наука, теология и магия с крайно фантастичен и вълнуващ резултат. История за момче и момиче с мисия от съдбата. Лира и Уил, обикновени деца, оставени в извънредно опасна ситуация в края на втората книга, сега се оказват изправени пред смъртна опасност. Ала на помощ им идват стари приятели: Йорек Бирнисон - бронираната мечка и ученият - д-р Мери Малоун. Има и нови съюзници, високите един лакът ездачи на водни кончета с отровни шпори и мулефа, странни създания с колела, които имат дарбата да виждат Праха. 7. „Between the World and Me“ от Та-Нехиси Коутс, 2015. Коутс е журналист и писател, който се превърна в глас на тъмнокожите в САЩ. „Между света и мен“ е написана под формата на писмо до неговия син и е посветена на расовите отношения в Америка - от ежедневната несправедливост и полицейското насилие до историята на робството и Гражданската война. Дръзките, но и поетични размисли на Коутс за това какво означава да си черен американец днес, го направиха един от най-важните интелектуалци и писатели в САЩ. 8. „Есен“ от Али Смит /„Лист“/, 2018. Първият роман от поредицата „Сезони” на британската писателка. Историите на Даниел Глюк и Елизабет Деманд са пътуване, започнало някъде през 30-те години на ХХ век и още несвършило. Той е на 100 и е на легло, а тя – на 32, лектор по история на изкуството. Тази книга събира в един сезон личното и глобалното и разказва по необичаен начин за уж обичайни неща – детство, влюбване, амбиции, остаряване, смърт. В същото време ги съчетава с болезнени теми като Брекзит, екология, социално неравенство, войни. 9. „Облакът атлас“ от Дейвид Мичел /„Прозорец“/, 2012. Един от най-забележителните постмодерни гласове в литературата на XXI век съчетава приключенско повествование с типична за Набоков страст към загадките, наблюдателност в изграждането на героите и вкус към философските и научните разсъждения в традицията на Умберто Еко, Харуки Мураками и Филип К. Дик. Резултатът е блестяща и оригинална литература, колкото дълбока, толкова и занимателна. Шест истории, които са наредени една в друга като кукла матрьошка, превеждат читателя през различни времена и места –от XIX век в далечния Тихи океан до постапокалиптично бъдеще на Хаваите. В хода Мичъл разкрива каква е връзката между отделните герои, как се преплитат съдбите им и как душите им се носят във времето и пространството като облаци в небето. 10. „Half of a Yellow Sun“ от Чимаманда Нгози Адичи, 2006. Романът разказва за последствията от гражданската война в Нигерия през призмата на различни политически и лични борби. Авторът проследява икономическото, етническото, културното и религиозно напрежение сред различните народи на Нигерия и изследва бруталното наследство на колониализма в Африка.", "date": "2019.12.28", "title": "Романи и мемоари в топ 100"}
{"url": "https://www.standartnews.com/sport/razvalikha-kontsesiyata-na-st-khristo-botev-410322.html", "text": "Концесията на стадион \"Христо Ботев\" бе официално развалена по взаимно съгласие на днешната сесия на пловдивския общински съвет, съобщават plovdiv24. Това стана с 37 гласа \"за\", 1 \"против\" и 8 \"въздържал се\". \r\n \r\nКлубът поиска прекратяване на сделката, тъй като срещу дружеството имало заведени множество дела за връщане на суми на дружества, финансирани от фалиралата КТБ, а задълженията били в огромни размери.  \r\n \r\nБотев не е плащал концесионно възнаграждение за 2016, 2017, 2018 и 2019 година, което е с общ размер 289 354, 65 лева, както и лихва за забава 34 687,52 лева. При развалянето на сделката концесионната гаранция от 482 000 лева ще се прихване от общината срещу дължимите концесионни възнаграждения и лихви. Инвестиционният проект и направените до момента инвестиции остават в полза на община Пловдив.  \r\n \r\nКонцесията бе сключена през 2013 година за срок от 35 години. Преди месец премиерът - Бойко Борисов обеща държавно финансиране за довършване строителството на стадион \"Ботев\", което, за да се осъществи, трябва да бъде развален концесионният договор.", "date": "2019.12.28", "title": "Развалиха концесията на ст. \"Христо Ботев\""}
{"url": "https://www.standartnews.com/sport/obyavikha-mesi-za-1-na-desetiletieto-410324.html", "text": "Перлата на Барселона – Лионел Меси е първенец в топ 5 на европейските първенства за това десетилетие в три важни футболни компонента - голове, асистенции и победи, посочиха от неговия клуб. Между 2010 и 2019 година Барселона регистрира 289 победи, като в 260 от тях Меси участва. Това го нарежда на първо място по този показател сред играчите от Висшата лига, Ла Лига, Серия А, Бундеслигата и Лига 1. Следва го съотборникът му Серхио Бускетс (260 победи), докато Жерард Пикее на петата позиция с 219 успеха. Между тях са Кристиано Роналдо(244), Томас Мюлер (228) и Карим Бензема (също с 219). За изминалата декада Бълхата е отбелязал 369 шампионатни гола. От 34 съперника в Ла Лига в последните 10 сезона голмайсторът не се е разписвал единствено срещу Херес, като \"любимите му жертви\" са Севиля и Валенсия, срещу които има 24 и 22 попадения в испанския елит. Топ 6 в това подреждане допълват Кристиано Роналдо (335 гола), Единсон Кавани(223), Роберт Левандовски (221), Луис Суарес(210) и Серхио Агуеро(198). Ла Пулга обича не само да вкарва, но и да подава. Това лесно може да се види в класацията по асистенции, която е оглавявана именно от него със 136 такива. Негов подгласник е сънародникът му Анхел Ди Мария(108 асистенции), като тях ги следват Месут Йозил (106), Томас Мюлер (103), Кристиано Роналдо (95) и Давид Силва (94). Барселона, също както и Меси, е на първо място по голове и победи в най-силните европейски първенства. Каталунците имат 1060 попадения и 289 победи от 2010 година насам.", "date": "2019.12.28", "title": "Обявиха Меси за №1 на десетилетието"}
{"url": "https://standartnews.com/regionalni/izbrakha-tsar-na-vinoto-v-sandanski-410347.html", "text": "На състоялия се днес в Сандански празник на младото червено вино за „Цар на виното” бе избран 70-годишният Димитър Темелков от село Поленица. В празника участваха 17 винопроизводители от региона. Победителят сподели, че за да стане виното качествено, трябва да отлежи три месеца. То трябва да се претака само при пълнолуние и то три пъти, за да стане готово за пиене. „Виното ми е от стария сорт „Мелник”, сега вече като цар съм на върха на щастието, произведено е с много любов. Съпругата ми е агроном, помага при резитбата на лозята, затова тя е моят Трифон Зарезан”, допълни той. Второто място в конкурса зае Иван Митрев, а трети е Георги Кърколев, и двамата от Сандански. „Време е за вино, то ще стопли телата, душите и сърцата ни. Весело посрещане на новата година. Нека тя да бъде берекетна и плодоносна”, каза кметът на Сандански Атанас Стоянов, пише БГНЕС.  Той покани всички жители и гости на града да посрещнат новата 2020 година на площада. „Производството на вино в района на Сандански е препитание за хората от векове. Всеки, който иска да се весели, е добре дошъл на този празник. Празникът протече с богата фолклорна програма, на площада пред дома на културата се извиха хора, а всички гости на празника получиха по чаша червено вино.", "date": "2019.12.28", "title": "Избраха „Цар на виното” в Сандански"}
{"url": "https://www.standartnews.com/sport/paris-otnovo-gi-bi-na-spuskane-v-bormio-410327.html", "text": "Доминик Парис продължи успешното си представяне в Световната купа по ски, като спечели и днешното спускане в Бормио. След като вчера триумфира на \"Стелвио\" днес италианецът отново бе най-бърз - 1:55,37 мин. За Доминик това е четвърта победа в Бормио. Втори на само 0,08 сек изненадващо завърши Урс Крюнбюхел (Швейц), а трети е Беат Фойц (Швейц) на 0,25 сек. С падане в мрежите завърши спускането на ветерана Ханес Райхелт (Ав). Той бе транспортиран от пистата с хеликоптер. С успеха си днес Парис поведе в класирането за големия Кристален глобус, а за малки в спускането. Утре мъжете имат в Бормио алпийска комбинация (супер-г и слалом).", "date": "2019.12.28", "title": "Парис отново ги би на спускане в Бормио"}
{"url": "https://standartnews.com/regionalni/sportna-zala-s-5200-mesta-v-stara-zagora-410346.html", "text": "Държавата отпуска пари за строеж на многофункционална зала с 5200 места в парк “Артилерийски”. Това обяви днес премиерът Бойко Борисов при посещение в Стара Загора, съобщи starozagorci.com. По време на вчерашното последно за 2019 правителствено заседание са отпуснати 4,5 млн.лева. \"Парите са за началния етап и стартиране на всички процеси. В момента тече конкурс за проектиране, който е съгласуван с Камарата на архитектите. Залата ще бъде с 5200 места и в нея ще може да се правят всякакъв вид мероприятия\", каза кметът Живко Тодоров. Все още не е ясно каква е необходимата сума за изграждането на залата, но се очаква да струва около 12-13 млн.лева. Кметът допълни, че предстои ремонт на пътя Стара Загора - Чирпан. Проектът е готов и е включен в програмата на АПИ. \"Трябва да се изгради алтернативата на връзката на Стара Загора с АМ \"Тракия\" и когато започне ремонтът и изграждането на четирилентовия път към магистралата, да има откъде да се минава\". \"Благодаря му за всичко, което направи за Стара Загора! За пореден път удържа на думата си\", обърна се градоначалникът Живко Тодоров към Борисов. В Стара Загора Борисов коментира и енергетиката. Енергийно-промишленият комплекс „Марица изток” e тема за поне 5-6 години работа по него, каза премиерът, цитиран от БГНЕС. В контекста на \"зелената сделка\", постигната в Брюксел за достигане на нулеви емисии до 2030 г. и ограничаване на въглищата в индустрията, Борисов каза, че за да заработят ТЕЦ-овете на алтернативни източници ще са необходими поне милиард евро. Борисов заяви още, че по темата е необходим консенсус и не може да се вземе еднолично решение.  \"Това е нещо, което касае енергосистемата - 60% от тока се прави от ТЕЦ-овете. 15 - 20 000 души работят,  това не е някакво лесно решение и еднолично да се вземе\", каза той. Премиерът добави, че ще се търси трансформация, но трябва да се гарантира и сигурността на хилядите работници. „Въпросът е хората да бъдат спокойни, че всеки ще има пенсия, ще има работна заплата и няма да бъде оставен на улицата”, посочи той.", "date": "2019.12.28", "title": "Спортна зала с 5200 места в Стара Загора /ОБНОВЕНА/"}
{"url": "https://www.standartnews.com/sport/shifrin-izrigna-v-lients-410337.html", "text": "Микаела Шифрин показа, че знае как да излиза от трудните моменти в които попада. След 17-ото място в Куршевел в средата на месеца днес американката изригна и спечели гигантски слалом №4 за Световната купа в алпийските ски. Тя постигна първата си победа в дисциплината в Лиенц (Ав) с 2:07,31 мин. Втора на 1,36 сек остана новата италианска звезда Марта Басино, а трета за кеф на публиката е Катарина Лийнсбергер (Ав). За Шифрин това бе победа №63 за Световната купа и нейна 11-а в Австрия. С нея тя увеличи аванса си за големия кристален глобус след 11 от 39 старта. Американката води с 646 т. Бриноне (Ит) е втора с 431 т, а Влъхова (Слвк) е трета с 333. За малката купа в гигантския слалом води Бриноне - 275 т, пред Шифрин - 254 и Басино - 238 т. Утре дамите карат слалом в Лиенц от 11,00 и 14,00. Евроспорт 1 ще го излъчва пряко.", "date": "2019.12.28", "title": "Шифрин изригна в Лиенц"}
{"url": "https://www.standartnews.com/sport/uefa-ni-tsaka-za-evroturnirite-dogodina-410338.html", "text": "Българският футбол научи неприятна новина от УЕФА за следващия сезон на евротурнирите. Носителят на купата на България ще започне евроучастието си през сезон 2020-2021 от първия, а не както досега от втория предварителен кръг на Лига Европа. Това е така, тъй като към този момент нашата страна заема 28-о място в ранглистата на УЕФА, което отрежда на всичките ни евроучастници от следващия сезон да стартират от първия предварителен кръг съответно в ШЛ и ЛЕ. Припомняме, че през сезон 2019-2020 Лудогорец, Левски и ЦСКА започнаха на същия етап в евротурнирите. Локомотив Пловдив, който спечели Купата на България, стартира две седмици по-късно, използвайки времето за по-голяма лятна почивка и по-добра подготовка. Това се отрази добре на пловдивчани, които във втория предварителен кръг елиминираха Спартак Търнава, а след това отпаднаха от Европа след драматични два сблъсъка с френския Страсбург. За да си върнем изгубените позиции, през следващия сезон трябва да изместим поне четири страни с по-висок коефициент и да не позволим на тези след нас да ни застигнат. За целта се нуждаем от още един отбор, който да се доближи до успехите на Лудогорец в Европа, достигайки поне до груповата фаза на ЛЕ.", "date": "2019.12.28", "title": "УЕФА ни цака за евротурнирите догодина"}
{"url": "https://www.standartnews.com/sport/anglichani-iskat-dvama-ot-chernomorets-410326.html", "text": "Скаути на английския Уулвърхемптън са харесали двама таланти от школата на Черноморец Бургас. Става въпрос за момчетата от набор 2005 Алекс Попов и Божидар Митев, които са основни фигури в отбора от Елитната група до 15 години на \"акулите\". Най-напред е бил забелязан Алекс Попов, който играе като защитник. Това е станало на международния турнир в Албена, а бургазлията игра много силно и асистира за единствения гол в мача България- Казахстан (1:0). \r\n \r\nСлед това англичаните са изискали видеозаписи, на които пък е направил впечатление и плеймейкърът - Божидар Митев. Двамата ще бъдат наблюдавани още един път през зимните месеци, след което председателят на Черноморец ще получи писмо с покана за проби при \"вълците\". Представители на Уулвърхамптън не за първи път наблюдават български таланти. Преди година и половина те пътуваха до Сливен, за да гледат юношите (старша възраст) на България и Румъния, завършили 1:1.", "date": "2019.12.28", "title": "Англичани искат двама от Черноморец"}
{"url": "https://standartnews.com/regionalni/eto-za-kakvo-plovdiv-tegli-120-mln-lv-410325.html", "text": "35 обекта в Пловдив, разпределени в четири групи, съдържа списъкът с проекти, които биха могли да се реализират чрез заема от 120 млн. лв., който днес общинарите под тепетата разрешиха на кмета Здравко Димитров да изтегли. По думите на Зико общината е в добро финансово състояние, но трудно би могла да си позволи да реализира проекти извън капиталовата си програма. Първата група от списъка са проекти в процес на изпълнение, за които има сключени договори, но няма осигурено финансиране. Втората са проекти в процес на подготовка за кандидатстване за финансиране по европейски програми. Третата група са проекти, за които има сключени договори и вече са стартирали. В четвъртата група са големите инфраструктурни обекти, за които към настоящия момент няма осигурено финансиране. Големите инфраструктурни проекти са 12, а сумите по тях изглеждат невероятни за възможностите на Пловдив. Това са проекти, за които няма осигурено финансиране. Стойността им е за 190 млн. лева. Възможно е цената им да падне при провеждането на обществените поръчки. Обектите са: Втори етап бул. „Северен” – от Брезовско до Карловско шосе –   Пробивът „Модър-Царевец” –   Нов мост над река Марица –   Връзка между „Южен” и „Тракия” – естакада над жп линиите –   Голямоконарско шосе от „Дунав” до землището на Пловдив –   Разширение на бул. „Васил Априлов” от Пещерско шосе до „6 септември” -  Реконструкция на ул. „Кукуш” от надлез „Родопи” до бул. „Македония” –   Реконструкция на улици и пространства в Тютюневия град –  Пробив под Водната палата   Реконструкция на ул. „Даме Груев”   Разширяване на Пещерско шосе от ул. „Явор” до бул. „Копривщица” –   Реконструкция и разширение на ул. „Царевец” от бул. „Хаджи Димитър” до Пещерско шосе –  Останалият списък е на проекти, за които Община Пловдив има текущи договори с предстоящи плащания за над  В сумата има и обекти, за които има осигурено финансиране и за такива, които вероятно ще се финансират от въпросния заем. Така например реконструкцията на пл. „Централен” и Многоетажният паркинг в „Западен” са вкарани в списъка с обща сума за разплащане от  . Там средствата са осигурени от държавата и са налични. Друг обект за разплащане с   е за строително-монтажни дейности около новия бул. „Северен”, там средствата са осигурени от заема с ЕБВР. В списъка е Кукленско шосе със сумата от   Половината от нея обаче е налична в градския бюджет за тази година. В новия бюджет трябва да се намерят   за обекти, за които има избран изпълнител – ПК „Младост”, реконструкцията на Коматевския възел, единият транш от Кукленско шосе и половината средства за спортната зала „Дунав”. Вторият лист с обекти е по европейските програми. Там освен външното финансиране, задължително присъства и собствен принос на Община Пловдив. Там градската администрация трябва да намери 47 млн. лева. Само по Водния цикъл съфинансирането е 37,5 млн. лева, но там има възстановимо ДДС в размер на 20,8 млн. лева, което автоматично може да бъде изкарана от цялата сума.С С решението днес Община Пловдив може да започне официалните преговори с Европейската инвестиционна банка. Очаква се самият договор да бъде гласуван най-рано през май-юни, като преди това ще има и обществено обсъждане.", "date": "2019.12.28", "title": "Ето за какво Пловдив тегли 120 млн. лв."}
{"url": "https://www.standartnews.com/sport/grigor-zove-podkrepete-blgariya-video-410351.html", "text": "Григор Димитров призова за подкрепа на българския отбор на предстоящия първи турнир ATP Cup между 3 и 7 януари. Съперници на България са Великобритания, Белгия и Молдова. Играещият капитан на нашите Григор Димитров надъхва феновете за предстоящото интригуващо тенис събитие. “Здравейте, тенис фенове. Отново съм в Сидни - един много специален град за мен. Отборът на България пристигна, елате да ни подкрепите. Времето е прекрасно, започваме”, сподели Димитров.", "date": "2019.12.28", "title": "Григор зове: Подкрепете България! (ВИДЕО)"}
{"url": "https://standartnews.com/regionalni/ziko-pochva-pregovori-za-120-mlnlv-zaem-410323.html", "text": "Общинският съвет одобри на днешната сесия намерението на кмета Здравко Димитров да води преговори с Европейска инвестиционна банка за кредитна линия до 120 млн. лева. Предложението се прие с 30 гласа за, 16 - против и 2 въздържали се. За заема гласуваха съветниците от ГЕРБ, Съюз за Пловдив, Кауза \"Пловдив, ЗС \"Александър Стамболийски\". От БСП, ДБ, НФСБ и ВМРО не подкрепиха кредита. Парите са за покриване на щетите от тежкото наследство, оставено от Иван Тотев. На първо място са важни за града под тепетата проекти, за които има дори сключени договори, но не и осигурено финансиране. Здравко Димитров и неговият заместник Илия Кирчев увериха, че тепърва ще има обществено обсъждане, както за проектите така и за самия кредит. Според офертата на банката заемът ще бъде даден за срок от 25 години със 7 години гратисен период и лихва под 1%. От опозицията възразиха , че толкова голям кредит обрича децата и внуците да изплащат дълга до 2045 година и че ще се увеличават данъците и таксите. Илия Кирчев възрази , че всичко, което ще бъде направено ще се ползва от гражданите. Веселина Александрова от ДБ предложи точката да се отложи , докато се види състоянието на Общината и се проведе дебат. Николай Радев от БСП предложи да има местен референдум, Костадин Гаров от НФСБ да се вземат само 30 млн. лева. \"Обсъждаме само да се даде мандат за преговори, приветствам този заем и призовавам да се гласува\", прикани колегите Иван Вичков от ГЕРБ, цитиран от „Марица”. Здравко Димитров увери, че парите се взимат за доброто на Пловдив.", "date": "2019.12.28", "title": "Зико почва преговори за 120 млн.лв. заем"}
{"url": "https://standartnews.com/regionalni/pernichani-na-shestvie-sreshchu-bezvodieto-410363.html", "text": "Инициативният комитет „Спаси Перник” организира в неделя, 29 декември, гражданско шествие и молебен за преодоляване на безводието в града, съобщава Канал 3. Шествието ще тръгне от Съдебната палата в миньорския град, ще мине по улица \"Търговска” до площад \"Кракра\", където ще бъдат огласени исканията на гражданите. Участниците в шествието ще бъдат облечени с жълти светлоотразителни жилетки. В 13.30 часа в храм \"Св. Иван Рилски\" ще бъде отслужен молебен. Заради драстичното намаляване на водата в язовир \"Студена\" и доближаването до мъртвия му обем, на 21 декември в Перник бе обявено бедствено положение. От 28 декември режимът е удължен с още 30 дни.  ", "date": "2019.12.28", "title": "Перничани ще се молят на Господ срещу безводието"}
{"url": "https://www.standartnews.com/sport/zografsksi-mina-kvalifikatsiyata-v-obersdorf-410352.html", "text": "Владимир Зографски преодоля квалификациите в първия турнир от “Четирите шанци”, провеждащ се в германския зимен център Оберстдорф. Най-добрият българин в този спорт преодоля 127 метра от 12-а стартова позиция на шанцата и събра 118.2 точки, като имаше доста неприятни атмосферни условия и корекция от цели 13.9, заради силния вятър. \r\nВ неделя ще се проведе същинското състезание, а следващият етап от “Четирите шанци” по традиция ще стане в Гармиш-Партенкирхен, където квалификацията е на 31 декември, а състезанието - в първия ден на Новата година. В основното състезание утре вечер Влади ще скача срещу осмия от квалификацията Домен Превц. Според правилника първите 50 от квалификацията скачат един срещу друг при регламен първия срещу 50-ия, втория срещу 49-ия и така се подреждат двойките. Победителите отиват във финалния скок. Миналия сезон Зографски успя да скача във финалите на всичките четири турнира от най-престижната верига. \r\n ", "date": "2019.12.28", "title": "Зографски мина квалификацията в Оберстдорф"}
{"url": "https://www.standartnews.com/sport/stefanova-e-14-a-na-svetovnoto-po-uskoren-shakh-410373.html", "text": "Най-добрата ни шахматистка Антоанета Стефанова завърши на 14-о място на световното първенство по ускорен шахмат в Москва. Българката спечели 8 т, а първа с 9 Танжи Лей (Китай). Стефанова започна последния ден от турнира с поражение срещу бронзовата медалистка Екатерина Аталък (Турция) с белите фигури, но останалата част бе феноменална за българката. Тя победи Алина Бивол (Русия) и Юлия Осмак (Украйна) с черните, както и Бибисара Асаубаева (Казахстан) с белите преди да завърши реми с Катерина Лахно (Русия) в партия от последния, 12-и кръг. При мъжете действащият световен шампион в класическия шах Магнус Карлсен (Норвегия) спечели турнира с 11,5 точки от 15 партии. С две точки по-малко Иван Чепаринов приключи 26-ти. Утре и в понеделник е световното първенство по блиц, отново в Москва.", "date": "2019.12.28", "title": "Стефанова е 14-а на световното по ускорен шах"}
{"url": "https://standartnews.com/svyat/bebe-ozhivya-v-aviokatastrofata-v-kazakhstan-410310.html", "text": "Живо бебе бе открито в развалините на разбилия се вчера самолет Fokker-100 на компания Bek Air край Алмати, най-големият град и предишна столица на Казахстан, съобщиха местните медии. 12 души от общо 98 на борда загинаха при падането малко след излитането на машината. От 47 ранени, които са хоспитализирани, десетина са в тежко състояние. Девет деца са сред пострадалите. При излитането опашката на самолета допряла пистата (Снимки Ройтерс) Днес в Казахстан е обявен национален траур заради трагедията. Сред загиналите е разследващата журналистка от \"Информбюро Казахстан\" Дана Круглова, както и бивш заместник-министър на вътрешните работи на страната – генерал-майор Рустем Кайдаров, който по-късно оглавява Комитета за разследване на най-тежките престъпления в Казахстан. Три са версиите за падането на самолета към момента – техническа неизправност, пилотска грешка и неблагоприятни метеорологически условия.  ", "date": "2019.12.28", "title": "Бебе оживя в авиокатастрофата в Казахстан"}
{"url": "https://standartnews.com/svyat/khelikopter-se-razbi-na-khavaite-410303.html", "text": "Намерени са телата на шестима души, след като хеликоптер се разби в планински район на хавайския остров Кауаи. Според документaцията на борда на машината е имало 7 души. Според местни медии става дума за две семейства, като най-малко двама от пътниците са били деца. Според Бреговата охрана хеликоптерът е правил туристическа обиколка на острова, когато се извива внезапна буря с дъжд и силен вятър. Около 40 минути след като е трябвало да кацне, е подаден сигнал за изчезването му. Началото на издирвателната операция беше отлагано няколко пъти заради силен дъжд и слаба видимост. Акцията беше затруднена и от сложния планински район, в който е паднал хеликоптерът, съобщава БНТ. \"Документите от полета потвърждават, че на борда на хеликоптера е имало седем души, открити са останките на шестима. Няма индикации да има оцелели. Издирвателната операция ще продължи, когато метеорологичните условия го позволят\", заяви Сол Канохо, началник на пожарната на остров Кауаи. ", "date": "2019.12.28", "title": "Хеликоптер се разби на Хаваите"}
{"url": "https://standartnews.com/svyat/50-te-lichnosti-formirali-oblika-na-desetiletieto-410312.html", "text": "Британският вестник \"Файненшъл таймс\" публикува класация от 50 души, формирали облика на десетилетието. В нея влизат 19 политици, 22-ма бизнесмени и девет представители на културата, науката, шоу-бизнеса и спорта. Сред политиците са президентите на Русия, на Турция и на Франция, предишният и сегашният президенти на Съединените щати, германският канцлер, индийският премиер, саудитският престолонаследник и китайският лидер. Към тях са включени бившият агент на Съединените щати Едуард Сноудън, пакистанската активистка и нобелистка Малала Юсуфзай, лидерът на протестите в Хонконг Джошуа Вонг и амбулантният търговец на плодове Мохамед Буазизи, чието самоубийство в Тунис през 2011 г. даде началото на \"арабската пролет, предаде БНР. В списъка попадна и бившият директор на московската антидопингова лаборатория Григори Родченков, който през 2016 г. замина за Съединените щати и стана информатор Световната антидопингова агенция. Сред представителите на бизнеса са шефът на Apple Тим Кук и основателят на Amazon Джеф Безос, бившият шеф на Европейската централна банка Марио Драги, съоснователят и ръководител на компанията Netflix Рид Хастингс и един от основателите на Uber Трейвис Каланик, шефът на Tesla Илон Мъск и основателят на китайската корпорация Alibaba Джек Ма. В списъка са още тенисистката Серена Уилямс, американката Дженифър Дудна, разработила технологията за редактирането на генома CRISPR-cas9, и Роуз Макгоун, която обвини в изнасилване американския продуцент Харви Вайнщейн и положи началото на движението срещу насилието #MeToo.", "date": "2019.12.28", "title": "50-те личности, формирали облика на десетилетието"}
{"url": "https://www.standartnews.com/sport/khari-keyn-spasi-totnm-ot-rezil-410374.html", "text": "Последният Норич препъна у дома Тотнъм и завърши зрелищно 2:2 с него в мач от 20-ия кръг на английската Висша лига. \r\nБосненецът Марио Вранчич (18) даде аванс на „канарчетата“ с единствения гол за първата част след асистенция на аржентинеца Емилиано Буендия. След почивката Кристиан Ериксен (55) изравни, но шест минути по-късно Серж Орие си вкара автогол за шок и ужас на феновете на „шпорите“ и мениджъра им Жозе Моуриньо. В края гостите все пак получиха право да изпълнят 11-метров наказателен удар и голмайсторът им Хари Кейн (83-дузпа) им донесе точката. След издънката Тотнъм остана пети с 30 точки и на 2 след четвъртия Челси, който е с мач по-малко. Норич е твърдо последен с 13 точки. \r\n ", "date": "2019.12.28", "title": "Хари Кейн спаси Тотнъм от резил"}
{"url": "https://standartnews.com/svyat/sashch-globikha-lufthansa-s-nad-64-mln-410315.html", "text": "Федералната авиационна администрация на САЩ (FAA) наложи глоба в размер на над 6,4 милиона долара на германската авиокомпания Lufthansa, предаде ТАСС. \r\n \r\nСпоред изявление, публикувано на официалния уебсайт на авиационната администрация, компанията е имала 30 дни за официално становище, които са изтекли в петък. \r\n \r\n\"Федералната авиационна администрация на САЩ налага глоба в размер на 6 428 000 долара на Lufthansa за предполагаемо извършване на близо 900 полета, които не са в съответствие с федералните авиационни разпоредби\", се казва в съобщение на Федералната адиационна администрация до медиите. \r\n \r\nLufthansa е изпълнява полети до и от летищата в Сан Диего и Филаделфия въпреки липсата на разрешение от американския регулатор на въздушния трафик.", "date": "2019.12.28", "title": "САЩ глобиха Lufthansa с над $6.4 млн."}
{"url": "https://standartnews.com/balgariya-obshtestvo/borisov-blagodarya-na-kamern-za-knigata-mu-410314.html", "text": "Министър-председателят Бойко Борисов показа коледния си подарък, изпратен му от бившия британски премиер Дейвид Камерън. \r\n \r\nКамерън написа послание на книгата, което гласи: \"За вашето приятелство - и за прекрасното посещение във вашата страхотна страна през 2015 година. С най-добри пожелания!\" \r\n \r\n\"Благодаря на Дейвид Камерън за автобиографичната му книга „For the record“. В нея той обръща специално внимание на визитата си в България през 2015 г., когато заедно посетихме границата ни с Турция по време на най-голямата мигрантска вълна. И днес ние се справяме с опазването на границата и отчитаме нулев миграционен натиск. От януари до средата на декември от Турция в целия ЕС има ръст нелегалните мигранти с 46% спрямо същия период на 2018 г.\", написа Борисов във Фейсбук профила си.", "date": "2019.12.28", "title": "Борисов: Благодаря на Камерън за книгата му"}
{"url": "https://www.standartnews.com/sport/sport-i-futbol-po-televiziyata-na-28-dekemvri-410299.html", "text": "Спорт и футбол по телевизиите на 28 декември Спорт: 11,05 Ски, Гигантсли слалом в Лиенц  Евроспорт 1  12,15 Ски, спускане в Бормио Евроспорт 2  13,35 Ски бягане, СК в Ленцерхайде Евроспорт 2  14,00 Ски, гигантсли слалом в Лиенц Евроспорт 1  15,00 Баскетбол, Цмоки - ЦСКА Москва Нова спорт  17,15 Ски скокове, Четирите шанци в Обертстдорф  Евроспорт 1  17,55 Баскетбол, Рилски спортист - Балкан БНТ 3  19,00 Баскетбол, Жельона Гора - Локомотив Кубан Нова спорт  21,30 Баскетбол, Сарагоса - Баскония Нова спорт  00,00 НБА, Денвър - Мемфис Диема спорт ФУТБОЛ 14,30 Брайтън - Борнемут Диема спорт 2  16,30 Талантите на Ла Лига MAX Sport 3  17,00 Нюкасъл - Евертън Диема спорт 2  19,30 Уест Хем - Лестър Диема спорт 2  21,45 Бърнли - Ман Юн Диема спорт 2 ", "date": "2019.12.28", "title": "Спорт и футбол по телевизиите на 28 декември"}
{"url": "https://standartnews.com/sport/khari-keyn-spasi-totnm-ot-rezil-410374.html", "text": "Последният Норич препъна у дома Тотнъм и завърши зрелищно 2:2 с него в мач от 20-ия кръг на английската Висша лига. \r\nБосненецът Марио Вранчич (18) даде аванс на „канарчетата“ с единствения гол за първата част след асистенция на аржентинеца Емилиано Буендия. След почивката Кристиан Ериксен (55) изравни, но шест минути по-късно Серж Орие си вкара автогол за шок и ужас на феновете на „шпорите“ и мениджъра им Жозе Моуриньо. В края гостите все пак получиха право да изпълнят 11-метров наказателен удар и голмайсторът им Хари Кейн (83-дузпа) им донесе точката. След издънката Тотнъм остана пети с 30 точки и на 2 след четвъртия Челси, който е с мач по-малко. Норич е твърдо последен с 13 точки. \r\n ", "date": "2019.12.28", "title": "Хари Кейн спаси Тотнъм от резил"}
