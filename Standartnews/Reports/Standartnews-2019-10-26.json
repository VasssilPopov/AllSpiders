{"url": "https://standartnews.com/kultura/stolichnata-biblioteka-navrshi-91-g-404958.html", "text": "24 октомври 1928 г. се счита за рождена дата на Столичната градска библиотека. С уведомителна разпоредба на тогавашния кмет Владимир Вазов се създава общински музей с три отдела: музей, библиотека и архив. Фактическото откриване е през лятото на 1929 г. в помещение на пл. \"Славейков\" №9. Книжният фонд на библиотеката тогава е 5311 тома. Първият директор е Коста Вълев. От 1995 г. библиотеката е юридически самостоятелна организация на Столична община. От 18 юли 1998 г. до 20 юли 2008 г. директор на Столичната библиотека е Георги Белчев. С неговото назначение започва изпълнението на стратегическата му програма - превръщането на библиотеката в модерен културно-информационен институт и във фактор за развитието на гражданското общество у нас, който съчетава интердисциплинарност по съдържание и интерактивност по форма и дейности. Така съхраняваните днес в Столичната библиотека и филиалите й универсални по вид, език и съдържание библиотечни фондове (около 1 000 000 библиотечни единици) осигуряват библиотечно обслужване на хиляди столичани, а изградената компютърна мрежа и интернет предлагат достъп до библиографски, пълнотекстови и административни български и чужди бази данни. Въвеждането на автоматизирана единна регистрация на читателите в библиотеката и филиалите й улеснява още повече ползването й. Столичната библиотека развива интензивна международна дейност - чрез обмен на информация, съвместно участие в проекти по европейски програми и квалификация на специалисти със сродни библиотеки, поддържа връзки с фондации, сродни културни институции, чуждестранни културни и научни центрове, културните служби на чуждестранните посолства. Важно място в дейността на библиотеката заемат културните връзки с българите от Западните покрайнини, както и методическата помощ за библиотеката на Българския културен център в Димитровград, Югославия.", "date": "2019.10.25", "title": "Столичната библиотека навърши 91 г."}
{"url": "https://standartnews.com/kultura/novogodishniyat-festival-chestva-gyaurov-i-fon-karayan-404918.html", "text": "90 години от рождението на великия бас Николай Гяуров чества НДК. Един от най-големите оперни певци, оставили ярка следа в програмата на Новогодишния фестивал, ще бъде почетен със серия от събития. На 16 декември от 17 часа в зала 4 ще се състои среща-разговор, посветена на световния бас с водещ Екатерина Дочева. „За Николай Гяуров е казано всичко. И нищо. Всичко, защото всяка негова стъпка от изключителната му оперна кариера се следеше от диригенти, колеги, критици, публика и се коментираше – писмено или устно. Материалите за ролите му, за подхода му към всяка една от тях са публикувани буквално в цял свят. Незабравимите му сценични превъплъщения бяха обект на анализи и сравнения, на възторзи, на проницателни, вдъхновени и не толкова критически рефлексии. Стотици страници в книги, списания, вестници и интернет-сайтове се занимаваха с темата „Гяуров”. Нищо – защото изкуството му е безмерно, многостранно и дълбоко, съдържа пластове, предлага безкрайна проблематика, която и най-сериозни и известни личности в полето на оперната критика и публицистика не успяват да анализират до изчерпване“, споделя Екатерина Дочева. Малко известни записи на Гяуров са в съпътстващата програма на Новогодишния музикален фестивал. На 16 декември от 18, 30 часа в „Люмиер“ гледаме концертно изпълнение от зала 1 на НДК от 1984 година на „Атила“ на Верди с  Николай Гяуров, Мари Крикорян, Никола Василев, Петко Маринов, Борис Богданов. Участват оркестър и хор на Софийската опера с диригент Владимир Гяуров. Документалният филм „Неизвестното за световноизвестния” на Станислава Калчева и Иван Тонев е на 21 декември от 17 часа в „Люмиер“. Записът на „Аида“ на „Ла Скала“ в Милано от 1985-а е на 22 декември от 17 часа с Мария Киара, Лучано Павароти, Гена Димитрова, Николай Гяуров,  Хуан Понс, Паата Бурчуладзе.  Оперният рецитал на Мирела Френи и Николай Гяуров в НДК от 1982-а с оркестъра и хор на Софийската опера и балет с диригент Емил Чакъров, ще се завърти на 28 декември от 18 часа. Още една кръгла дата се отбелязва през 2019-а: 40 години от смъртта на Херберт фон Караян. Публиката ще оцени концертен запис от 1983-а от гостуване на Виенската филхармония, начело с гениалния диригент в НДК. Прожекцията в „Люмиер“ на 27 декември от 19 часа е изпълнение на Брамс – Симфония №1 в до минор, опус 68.", "date": "2019.10.25", "title": "Новогодишният фестивал чества Гяуров и Фон Караян"}
{"url": "https://standartnews.com/kultura/misho-petrov-dari-4500-leva-404917.html", "text": "4456 лева е изразената в цифри любов, с която  Михаил Петров, зрители, приятели и колеги от Народния театър дариха младата актриса Вероника Янакиева. Сумата е равносметката на кампанията по честването на личния и творчески юбилей на доайена на първата ни сцена, който пожела празникът му да сбъдне мечтите на една смела дама, която не се страхува да постига своите. Още когато обяви, че ще чества 47-ия си сезон в Народния и кръглия си рожден ден с пет представления и специална поява като Фигаро в „Един безумен ден“, Михаил Петров призова своите зрители и приятели да не купуват подаръци, а да дарят средства за Вероника. Те са необходими за закупуването на нова спортна инвалидна количка, която ще й помогне за превъплъщенията й на сцената. След финала на последния хит от маратона на тържествата - „Аз плащам“, Михаил Петров, заедно с Вероника и колеги отвориха дарителските кутии, поставени до входовете на сцените и преброиха събраната сума. Днес сутринта тя бе преведена от Мишо Петров по сметката на актрисата. „Юбилейната седмица приключи. Дойде моментът за равносметка.  Благодаря ви, колеги от творческия състав и всички служби към Народния театър за обичта и грижата, които проявихте. За високото професионално ниво на спектаклите от юбилейната програма - „Мнимият болен“, „Обир“, „Лунатици“, „Един безумен ден“ и „Аз плащам“.                 Респект и към ръководството на Народния театър „Иван Вазов“, което беше зад мен със своята доброжелателност и добронамереност. Поклон пред прекрасните зрители и невероятни дарители.  Пред многото хора от театъра, които участваха в дарителската акция. На добър час, Вероника! Благодаря ви хора, бяхте толкова щедри! Бяхте невероятни! Бог да ви пази! С обич и признателност: Михаил Петров“, написа актьорът в личната си страница във Фейсбук.", "date": "2019.10.25", "title": "Мишо Петров дари 4500 лева"}
{"url": "https://standartnews.com/kultura/operata-s-poklon-pred-anastas-petrov-404919.html", "text": "Софийската опера на 25 октомври чества 120 години от рождението на основоположника на българския балет Анастас Петров. Звездите на трупата ще блеснат в постановката на Донвена Пандурски „Легенда за езерото“ от Панчо Владигеров. Известната в България, Русия и Европа топ хореографка се чувства духовно свързана с корифея, не само защото започва да танцува в Софийската опера в годината, в която той се оттегля от земната сцена. Самата тя сподели преди премиерата на балетното зрелище:  „С голяма радост приех поканата на академик Пламен Карталов да създам нова версия на „Легенда за езерото“ – да се завърна в театъра, където съм направила първите си професионални стъпки, за създам спектакъл по необятно богатата музика на Панчо Владигеров. Импресията, поетичността и дълбокия драматизъм в съчетание с разпалващата самобитна динамика на неравноделни тактове ме провокира да търся съвременна интерпретация на произведението“. Балетът „Легенда за езерото“ не е игран в Софийската опера от 1962 година. Тогава хореограф е Нина Анисимова. Сега в главните роли публиката ще аплодира Памела Пандова, Цецо Иванов, Венера Христова, Росен Канев, Трифон Митев. Диригент е Григор Паликаров, сценографията и костюмите са на Павел Шаппо, главен репетитор е Вячеслав Хомяков.", "date": "2019.10.25", "title": "Операта с поклон пред Анастас Петров"}
{"url": "https://standartnews.com/kultura/malin-krstev-rezhisira-gero-i-kompaniya-404932.html", "text": "Малин Кръстев на 29 октомври празнува режисьорска премиера в „Сълза и смях“ – „#Лъжи ме #обичам те“ от Алън Ейкбърн, известен като \"най-жлъчният съвременен комедиограф\" с многопластова ирония, хумор и тъга, благодарение на които  75-те му пиеси го правят един от най-успешните и популярни драматурзи по света. Прочутият актьор обаче този път няма да участва в спектакъла, в който блестят някои от най-близките му колеги и приятели - Герасим Георгиев-Геро, Стефания Колева, Светлана Бонин, София Бобчева, Димитър Живков, Христо Бонин. Преводач е Златна Костова, художник е Николай Николов. Публиката ще се наслади на пиесата, създадена през 60-те години на миналия век, която обаче и днес я кара да осъзнае колко е трудно да се поддържа извънбрачна афера. В онези времена преди появата на мобилните технологии, „прелюбодейците“ разчитат на стационарни телефони за тайните си авантюри. Това, което следва, е смешна последователност от събития, при които никой не знае кой какво прави и с кого – и всичко това е с добро, старомодно класическо британско чувство за хумор.  В крайна сметка малките лъжи са простими в името на любовта.  ", "date": "2019.10.25", "title": "Малин Кръстев режисира Геро и компания"}
{"url": "https://standartnews.com/biznes/zhelyazkov-s-blgarski-poshchi-tsenite-za-razprostranenie-shche-padnat-404948.html", "text": "Министърът на транспорта Росен Желязков прогнозира, че цените за разпространение на вестниците ще намалеят, след като \"Български пощи\" се включи в тази дейност. Разпространението на изданията чрез държавното дружество може да започне още в началото на следващата година. Пощенските клонове в страната са 3000, като те ще доставят периодиката и до различни точки за продажба на дребно. В сряда правителството прие решение \"Български пощи\" ЕАД да извършва дейности по разпространение и продажба на печатни издания на територията на страната.", "date": "2019.10.25", "title": "Желязков: С \"Български пощи\" цените за разпространение ще паднат"}
{"url": "https://standartnews.com/kultura/lord-of-the-rings-s-nova-data-prez-proletta-404900.html", "text": "Мащабната продукция Lord of The Rings In сoncert ще гостува у нас за големия финал на сагата през  пролетта на 2020-а. Технически и логистични причини възпрепятстват навременното идване на международния екип и техниката, нужна за шоуто в средата на ноември. Потвърдената от екипа на Хауърд Шор дата е 24 април, когато 30-членният състав ще се завърне в Европа за обновения график на турнето. До момента милиони зрители от няколко континента съпреживяха легендарната история във формата филм-концерт, а вълнуващата трилогия ще има своя заслужен грандиозен финал и в София.  Най-зрелищната част от сагата, „Завръщането на краля“, ще бъде представена на гигантски HD екран в перфектна симбиоза с оригиналния, внушителен саундтрак, изпълнен на живо от 300 души хор и оркестър. Всички, закупили билети за Lord of The Rings In сoncert до момента, могат да ги запазят, тъй като ще важат без презаверка. Те ще получат и допълнителен комплимент от създателите на шоуто, възможност да спечелят плакат с автограф лично от Хауърд Шор или реплика на „The One Ring”. За повече информация следете страницата на Keen acts. От 25 октомври се пускат и специални билети с 50% отстъпка за деца от 8 до 12.  Феновете до 7-годишна възраст включително влизат безплатно, но нямат запазено място. Желаещите да върнат билетите си могат да го направят чрез партньорската мрежа на „Ивентим“.  „Властелинът на пръстените: Завръщането на краля“ е сред няколкото абсолютни шампиони в цялата история на киното. Филмът печели 11 награди „Оскар“, включително за „най-добър филм“, „най-добър режисьор“ и „най-добри визуални ефекти“. Третата и последна част от сагата неслучайно печели определението „един от най-великите филми на всички времена“ след грандиозния финал. За успеха и силното въздействие на продукцията несъмнено допринася и саундтракът на знаменития композитор Хауърд Шор. Неговата интерпретация върху света на Толкин продължава да очарова поколения фенове, като същевременно е награждавана три пъти от Академията, получава четири пъти „Грами“, два Златни глобуса, както и множество отличия от фестивали и критици. На 24 април 2020-а  в „Арена Армеец“ верните почитатели на „Властелинът“ отново ще изживеят епичната кулминация на трилогията – Битката на Пеленорските поля, най-голямото сражение във Войната за пръстена и най-грандиозния сблъсък за цялата Трета епоха. „Властелинът на пръстените: Завръщането на краля“ ще се излъчи за последен път у нас на голям екран в уникалния формат „филм с музика на живо“, обединяващ две магични преживявания в един истински пир за сетивата. Самият Питър Джаксън споделя: „Това е най-близкият възможен досег на зрителя с филма – най-зрелищното и интимно преживяване за феновете на Властелина.“", "date": "2019.10.25", "title": "Lord of The Rings с нова дата през пролетта"}
{"url": "https://standartnews.com/kultura/blgarkata-e-kharakter-dukh-talant-i-inat-404933.html", "text": "Свободата и щастието са птици, които никой на знае изглеждат – като пауни или като врабчета „Аз съм българка“ е сборник с портрети на знаменити българки, който ще излезе от печат съвсем скоро. Общо четиридесет български художници са работили по илюстрациите в книгата, които представляват рисувани портрети на жени от историята на страната ни. Това е нашата България, видяна артистично – дори и така тя е много уютна. \r\nВ навечерието на това голямо събитие разговаряме с Петя Александрова, автор на текстовете в изданието. \r\nПетя Александрова е родена на 23 юни 1948 г. в Ямбол. Завършва средното си образование в Сливен, а след това се дипломира във ВТУ „Св. Св. Кирил и Методий“, специалност Българска филология. Петя е автор на 9 книги с разкази и стихотворения за възрастни и 23 приказки за деца. По нейни творби са реализирани пиеса за деца и анимационен филм. Дълги години сътрудничи на различни медии. \r\nЗа сборника „Аз съм българка“, който ще излезе с логото на издателство „Сиела“, Петя Александрова казва в предговора: „Моят избор на героини в тази книга робуваше на едно единствено условие: да могат да служат за пример и вдъхновение на днешните момичета. На тези, които са неуверени, плашливи, несмели. На тези, които лесно се отказват от мечтите си, ако срещнат препятствие или неодобрение. Които се страхуват се от обществено порицание, боят се да бъдат различни, любознателни, страстни, дръзки... На тези, които не смеят да бъдат щастливи или свободни по своему“. \r\n- Свободата и щастието са птици, които не кацат на перваза на прозореца ни всеки ден и комай никой не е сигурен как точно изглеждат – като пауни или като врабчета. И дали са двойка изобщо? Всъщност малцина се одързостяват да твърдят, че ги отглеждат в дома си, в кафез. Но хубаво е да си мислим, че ги има, че изпълват живота ни с копнеж и жажда за деятелност. \r\n \r\n- Евтушенко имаше едно стихотворение, в което казваше простичката истина: няма обикновени хора, всеки в своя си живот е необикновен, неповторим, единствен. Част от момичетата, за които разказвам, са почти неизвестни за читателите, попаднали са почти случайно под лупата на времето – Васка Зойчева, Мария Сутич, Елисавета Кларк… Значи съвсем възможно е днес да се разминем на улицата с някое дългокрако дънково девойче, чието име в недалечното бъдеще ще бъде трайно вдълбано в паметта ни, ще се яви в учебниците по история, в стихове, в романи...     \r\n \r\n- Всички тези някогашни момичета, от Сирма войвода до Багряна (примерно) носят у себе си нещо, което ги сближава. Оставям вие, читателите, да му дадете име: характер ли е, талант ли, дух ли, инат ли... Или непоколебимо усещане за истина, за справедливост, за честност. \r\n \r\n- Ако в училище имаха възможност да разказват за всичко и всички в подробности, за какво щяхме да пишем ние, писателите? Шегувам се, разбира се, но темата е сериозна и по нея би трябвало да се изказват специалисти. На мен ми е мъчно, че и това, за което разказват в училище, е поднесено сухо, декларативно, скучновато. От тази постна храна децата едва ли растат, в духовен смисъл.   \r\n \r\n- Да, промени се, но се въздържам от обобщения какво ни донесе тази промяна. И дали не е, поне засега, само външна, привидна. Да се сдобиеш с яхта на 20 години или да си сложиш силикон в гърдите за абитуриентския бал не е това, за което иде реч.    \r\n \r\n- Вдъхновението, както казва един събрат по перо, е цвете, което може да цъфне и върху купчина боклук, смет. В този смисъл ще ми е трудно да изброя какво ме подтиква да пиша. Колкото до замълчаването, в последно време се старая да замълчавам, защото не е добре за здравето ми. А иначе съм си много бърза и емоционална в реакциите. Последното ми преживяване беше на спирката пред дома ми. Една млада дама държеше с едната си ръка ръчичката на 4-5 годишно момченце, а с другата търсеше или някому пишеше в телефона си. Цялото й внимание беше в миниатюрното екранче, а детето хленчеше и се извиваше, говореше нещо, нещо искаше с насълзени очи... И това продължи дори когато към майката се приближи бащата, отскочил до близкия магазин за цигари. Двамата се разприказваха, тя продължи да гледа телефона си, той пушеше цигара, а детето (може би беше гладно, може би нещо го болеше, може би му се пишкаше...) почти беше увиснало в краката им като чанта, цяло в сълзи и сополи...Казах им няколко думи, но после се наложи да глътна допълнително хапче за кръвното си налягане.      \r\n \r\n- Жените, разбира се, винаги имат право да роптаят и това за българката никога не е било проблем. Ботевата Венета, която се омъжила още почти дете за по-възрастен и заможен мъж, роптаела, че той се отнася към нея като към „някаква си ханъма“, т.е. без да й казва къде ходи, какво прави... И заради това го напуска – нечувана и невиждана за онези времена женска постъпка. Колкото до феминизма – не съм сигурна, че знам какво е. Един приятел българин, живеещ в Швеция, ми разправяше, че шведките са такива върли феминистки, че ако поканиш момиче на ресторант и речеш като мъж и кавалер да платиш цялата сметка накрая, може да получиш плесник и даже да те дадат под съд за обида. Е, не знам аз такива неща да се случват в България... \r\n \r\n- Не деля човешките качества и добродетели на „мъжки“ и „женски“. В чисто житейски план ме вдъхновяват мъже, които са като прочутата дамаска стомана – гъвкава и красива, но и много твърда. \r\n \r\n- Портретите в книгата са създадени благодарение на Капка Кънева, на която дължа цялостното оформление. Тя преговаряше с художниците, тя ги избра и намери, аз съм й безкрайно благодарна. Всеки път, когато разглеждам тези портрети, отново и отново се убеждавам, че истинският творец си има свой, понякога удивително причудлив и изненадващ поглед върху темата, независимо дали става дума за човек или пейзаж. \r\n \r\n- В това отношение съм категорична – няма добра литература по света, която да бъде махната от учебниците или смотана в ъгъла на вниманието само защото днес децата са други, друг език имат, други интереси, други игри играят. Емил от Льонеберя чете ли се още? „Индианските“ романи интересни ли са все още за децата? Книгите на Ерих Кестнер да не би да не се превеждат в цял свят? Том Сойер да не би да е „днешен“? \r\n \r\n- Няма нищо лошо, нека има и това, и онова. Родителите бързо ще се ориентират какво им трябва и дали децата им са надраснали картинните книжки. Тук му е мястото да кажа, че мъниците днес много бързо съзряват. Имам няколко познати вече, които заявяват, че децата им са почнали да четат на 4 години. Т.е. скъсява се времето, в което детето, бебе още, гледа книжка с дебели корици и мама му казва: „Това е патенце, то вика „Па-па“... А това е кученце, то вика „Бау-бау...“ \r\n \r\n- Знам ли. Може би нова, не по-малко цветна и смислена книга. Дай, Боже. Абе я да си призная – работим с художника Иван Димов по един проект за детска книга, почти сме го приключили. Идеята е негова и разказчетата вътре са негови като преживявания, спомени и хумор, аз само ги написах. След което той се развихри и направи великолепни илюстрации. Сега ще дирим издател. Те това е вече проблем –казах си го.  ", "date": "2019.10.25", "title": "Българката е характер, дух, талант и инат"}
{"url": "https://www.standartnews.com/sport/bansko-vzima-svetovna-kupa-i-prez-2023-404888.html", "text": "Банско получи поредно признание от ФИС за това, че организира големи международния състезания по ски алпийски дисциплини на високо ниво. Днес в Зьолден, два дни преди първите стартове за сезона в Белия керван, стана ясно че Българска федерация по ски и Банско ще бъдат домакини на нови стартове за Световната купа в алпийските дисциплини. Състезанията ще се проведат през 2023 година, когато от 25 до 26 февруари под връх Тодорка ще си дадат среща най-добрите алпийци. Стартове при мъжете ще бъдат в гигантски слалом и комбинация. Това пък ще бъде девети старт за СК в Банско от 2009 година насам. \r\n \r\nСледващия януари Банско приема стартове за СК при дамите, а година по-късно на пистите в пиринския курорт ще има старт от СК при мъжете и световно първенство за младежи и девойки до 20 години.", "date": "2019.10.25", "title": "Банско взима Световна купа и през 2023"}
{"url": "https://www.standartnews.com/sport/genchev-vkarakha-ni-gol-pri-prvata-greshka-404894.html", "text": "Старши треньорът на Лудогорец - Станислав Генчев, заяви след домакинската загуба с 0:1 от Еспаньол в третия кръг на осма група в турнира по футбол Лига Европа: „Не сме се заблуждавали, че мачът ще бъде лесен. Еспаньол е силен отбор с класни изпълнители. И двата отбора имахме силни и слаби моменти. Лошото е, че те се възползваха от първата ни грешка в отбрана и ни вкараха гол. Еспаньол не ни изненада с нещо, очаквахме този начин  на игра с висока преса, но през първото полувреме по-бавно разигравахме топката и движението ни не бе добро. През второто полувреме направихме корекции и стояхме по-добре, но не успяхме да стигнем до достатъчно ситуации в атака. Съперникът игра много организирано и затваряше отлично празните пространства, с което ни поставяше под натиск. Стартирахме добре в групата, така че продължаваме да играем във всеки следващ мач за победа и се надявам в края да се класираме. Успехът на Ференцварош (б.а. с 1:0) срещу ЦСКА може би е добре за нас, защото ние ги приемаме в Разград“. Треньорът на Еспаньол - Пабло Мачин, коментира: „Показахме добра ефективност, реализирахме гол при първата си възможност, което бе много важно. Бяхме добре организирани, пресирахме високо домакините и ги затруднихме в изграждането на атаките им. Бяхме разучили добре Лудогорец. Свършихме си отлично работата на терена и неутрализирахме съперника. През второто полувреме се защитавахме малко повече, но се справихме доста добре и не допуснахме кой знае какво пред нашата врата. Беше важно, че играхме солидно в защита и не допуснахме гол, защото това винаги дава по-големи шансове да спечелиш“.", "date": "2019.10.25", "title": "Генчев: Вкараха ни гол при първата грешка"}
{"url": "https://www.standartnews.com/sport/sestri-stoevi-na-chetvrtfinal-v-parizh-404895.html", "text": "Европейските шампионки Габриела Стоева и Стефани Стоева се класираха за четвъртфиналите на двойки на големия турнир по бадминтон от сериите Супер 750 в Париж с награден фонд 750 хиляди долара, съобщи БНР. \r\nБългарките надделяха във втория кръг над поставените под номер 3 японки Мизаки Мацутомо и Аяка Такахаши в много оспорван мач с 21:18, 15:21, 21:18 след 1:48 час игра. Сестри Стоеви наваксаха изоставане от 7:12 точки в първия гейм, който спечелиха със серия от четири последователни разигравания. Във втората част пък четвъртите в световната ранглиста азиатки реализираха обрат, след като изоставаха с 5:11, за да изравнят. \r\nТретият гейм беше най-оспорван, но след 18:18 десетите в света българки взеха три поредни точки, а с това и мача.Така те записаха втора победа над японския дует като първата беше миналата година точно на турнира в парижката зала \"Пиер дьо Кубертен\". За място на полуфиналите сестри Стоеви ще срещнат днес привечер поставените под номер 5 южнокорейки Со Хи Ли и Сън Чан Шин.", "date": "2019.10.25", "title": "Сестри Стоеви на четвъртфинал в Париж"}
{"url": "https://www.standartnews.com/sport/sharapova-misli-za-otkazvane-404899.html", "text": "Тенис звездата Мария Шарапова намекна за отказване от тениса. Макар с риск да разочарова милионите си фенове по света, рускинята призна директно, че вече се замисля дали да се връща на корта. За последно тя игра срещу Серина Уилямс на US Open в края на август, когато беше прегазена с 1:6, 1:6, но контузия в рамото засега не и позволява да играе отново. \r\n \r\nБившата любов на Григор Димитров подчерта, че е наясно, че няма да е вечно на корта и допълни, че се е замислила да други пътища по време на допинг наказанието за употреба на мелдоний през 2016 година. \"Не знаех какво може да се случи утре и затова започнах собствен бизнес. Разбрах, че всичко си има своя край и насочих усилията си другаде. Затова основах компанията \"Шугарпова\", защото тенисът няма да трае вечно. Честно казано не знам кога и дали някога ще се върна на корта\", обяви 32-годишната рускиня в шоуто на Ребека Джарвис по АВС.", "date": "2019.10.25", "title": "Шарапова мисли за отказване"}
{"url": "https://standartnews.com/svyat/dzhef-bezos-izgubi-pochti-7-mlrd-za-den-404914.html", "text": "Джеф Безос, основател и ръководител на онлайн компанията „Amazon“, който оглавява годишния списък на списание „Форбс“ с най-богатите хора в света, изгуби 6,9 милиарда долара поради спадащите котировки на компанията, съобщи CNBC. Вчера „Amazon“ представи отчет за печалбите за третото тримесечие, но цифрите бяха по-лоши от очакваното, в резултат на което акциите на компанията паднаха с 9%. Безос притежава 57,6 милиона в акции на компанията. Ако котировките продължават да падат, той може да отстъпи на Бил Гейтс първото място в списъка на най-богатите хора. По-рано „Форбс“ оцени състоянието на Безос на 114 милиарда долара, в сравнение със 160 милиарда долара миналата година. Загубите му са свързани с бракоразводното дело със съпругата му Макензи, който според „Форбс“ е влязъл в историята като \"най-скъпият развод на света\". Бившата му съпруга получи четвърт от неговия дял в „Amazon“.", "date": "2019.10.25", "title": "Джеф Безос изгуби почти $7 млрд. за ден"}
{"url": "https://www.standartnews.com/sport/nadal-pobedi-dzhokovich-v-kazakhstan-404907.html", "text": "Рафаел Надал победи Новак Джокович с 6:3, 3:6, 11-9 в демонстративен мач, който се изигра в столицата на Казахстан Нур-Султан. На събитието присъстваха близо 12 000 зрители, които останаха доволни от видяното от първите две ракети в света. \r\n \r\nДемонстративният двубой предизвика серия дебати, в които преобладаваха критиките, че Надал и Джокович не са избрали да участват в АТП турнир тази седмица (Безел или Виена), за сметка на „частното парти“ в Казахстан. \r\n \r\nИ двамата ще се завърнат в тура идната седмица, когато започва последният за сезона Мастърс 1000 турнир в Париж. След това им предстои участия в Лондон и в Мадрид, където ще се проведе Купа „Дейвис“ (под нов формат) този сезон. \r\n \r\nИменно Надал и Джокович ще си оспорват и лидерската позиция в ранглистата в оставащите две АТП надпревари.", "date": "2019.10.25", "title": "Надал победи Джокович в Казахстан"}
{"url": "https://standartnews.com/biznes/10-mln-lv-za-320-mikropredpriyatiya-dava-plant-yunker-404964.html", "text": "10 млн. лв. за 320 микропредприятия дава Планът „Юнкер“ Европейският фонд за стратегически инвестиции ще осигури финансова помощ от 10 милиона лева за 320 микропредприятия в България, съобщиха от Европейската комисия. Фондът, главен акционер в който е Европейската инвестиционна банка (ЕИБ), сключи първото си споразумение за микрофинансова гаранция в България. Това стана в рамките на Програмата на ЕК за заетост и социални иновации. Паричната транзакция е подкрепена с гаранции от бюджета на ЕС в рамките на Плана „Юнкер“ за инвестиции в Европа. Европейският фонд за стратегически инвестиции позволява на ЕИБ да инвестира в повече на брой операции, които често носят висок риск.", "date": "2019.10.25", "title": "10 млн. лв. за 320 фирми по Плана „Юнкер“"}
{"url": "https://standartnews.com/svyat/ognen-ad-v-kaliforniya-evakuirat-40-000-dushi-404875.html", "text": "Властите в САЩ наредиха евакуация на 40 000 души, след като разпалвани от вятъра горски пожари приближиха околностите на Лос Анджелис, предаде Асошиейтед прес. Не се съобщава за пострадали хора. Властите са прекъснали движението по междущатска магистрала 5, която свързва Лос Анджелис със северните райони. Междувременно енергийна компания съобщи, че нейна предавателна кула е паднала в близост до пожара в окръг Сонома, Северна Калифорния, предадоха Ройтерс и АП. От компанията посочиха, че е рано да се каже дали това е предизвикало горския пожар в района. Пасифик газ енд електрик и още две компании спряха с превантивна цел електроподаването на хиляди абонати, но предавателните линии не са прекъснати, посочва агенцията. Снощи Министерството на външните работи на България съобщи, че няма официални данни за пострадали български граждани при пожара в окръг Сонома, Северна Калифорния. Министерството призова българските граждани, които живеят в района на пожара, да изпълняват указанията на местните власти за задължителна и препоръчителна евакуация. При горските пожари в Калифорния през ноември 2018 г. бе установено, че бедствието е предизвикано от неизправност по линията на Пасифик газ енд електрик в района на град Пулга. Компанията се съгласи да плати глоба от един милиард долара.", "date": "2019.10.25", "title": "Огнен ад в Калифорния, евакуират 40 000 души"}
{"url": "https://www.standartnews.com/sport/nakazvat-i-livrpul-za-rasizm-404896.html", "text": "Ливърпул е заплашен със санкция за расизъм по време на мача с РК Генк от Шампионската лига в сряда вечерта. Вестник \"Сън\" твърди, че в момента от УЕФА събират доказателства по случая, скоро ще започне и разследване и след него ще е ясно дали ще има санкция.  Фоторепортерите уловиха издигнат за кратко плакат, на който имаше снимка на трофея от Шампионската лига, държан от футболиста на мърсисайдци Дивок Ориги, който с другата си ръка държи половия си орган. Този банер беше свален минути по-късно след намесата на ръководството именно на английския клуб.  Това действие може да бъде взето предвид като смекчаващо вината обстоятелство, но все пак европейските клубни шампиони са заплашени от санкция. Най-вероятно е тя да бъде парична глоба, но не се изключват и другите две опции - затваряне на сектор от стадиона или на цялото съоръжение за някой от следващите мачове.  Интересното е, че на същия този мач български фенове на Ливърпул издигнаха родното знаме с надпис върху него: \"Ние не сме расисти!\". То дойде в отговор на случая с расистките скандирания по време на евроквалификацията България - Англия на Националния стадион \"Васил Левски\" преди близо две седмици. ", "date": "2019.10.25", "title": "Наказват и Ливърпул за расизъм"}
{"url": "https://standartnews.com/svyat/v-moskva-si-davat-i-balkonite-pod-naem-404957.html", "text": " В Москва е практика да се наемат не само стаи, но и … балкони. Все по-често московчани отдават под наем част от собственото си жилище, независимо че то се явява единствено. Към днешна дата 70% от стаите, които се отдават под наем, се намират в жилища, в които живеят хазяите. Тенденцията е свързана със спад в реалните доходи на населението, коментират анализатори. Друг фактор е сложната ситуация на пазара на труда – за да си осигурят сносен начин на живот все повече собственици са склонни на подобна крайна мярка. „Сблъсквали сме се с уникални случаи, когато през летните месеци собствениците на жилища предлагат под наем остъклен балкон на втория етаж от 9-етажна сграда, казва Оксана Полякова, заместник управител на агенция за недвижими имоти. Наемането на стая в Москва е много популярно. За последните 3 години делът на тези, които искат да наемат част от жилище е нараснал от 13% на 23%.", "date": "2019.10.25", "title": "В Москва си дават и балконите под наем"}
{"url": "https://standartnews.com/svyat/oshche-dvama-zadrzhani-za-komaina-kovcheg-404943.html", "text": "Британската полиция съобщи, че е извършила още два ареста във връзка със смъртта на 39 души, китайски граждани, намерени в хладилния контейнер на камиона с българска регистрация в сряда в графство Есекс. Двамата арестувани са мъж и жена на по 38 години и са задържани в Уорингтън в Северна Англия по подозрения в трафик на хора. В предварителния арест продължава да е и шофьорът на камиона, 25-годишният Мо Робинсън от Северна Ирландия.", "date": "2019.10.25", "title": "Още двама задържани за камиона-ковчег"}
{"url": "https://standartnews.com/svyat/osem-ubiti-pri-strelba-v-ruska-baza-404936.html", "text": "Осем души са убити при стрелба в руска военна база в руския Далечен Изток, предаде БТА. Стрелецът, който е военнослужещ, беше обезвреден.", "date": "2019.10.25", "title": "Осем убити при стрелба в руска база"}
{"url": "https://www.standartnews.com/sport/stanislav-kostov-prepodpisa-s-levski-404934.html", "text": "Левски продължи с две години договора на своя нападател Станислав Костов. В момента голаджията продължава да се възстановява от тежка контузия, но въпреки това шефовете на клуба демонстрираха голямо доверие в него. Новият договор на Костов е до 30 юни 2022 година. До момента офанзивният футболист има 56 мача и 27 гола за тима като през миналия сезон бе голмайстор на Първа лига. ПФК Левски пожелава на Станислав бързо възстановяване, скорошно завръщане на терена, нови голове и много бъдещи щастливи мигове с любимия клуб, пише официалният сайт на \"сините\".", "date": "2019.10.25", "title": "Станислав Костов преподписа с Левски"}
{"url": "https://standartnews.com/svyat/otkradnakha-diamant-za-1-milion-dolara-404925.html", "text": "Японската полиция се впусна в лов за откраднат диамант на стойност над 1,8 милиона долара. Беше установено, че скъпото бижу липсва на търговско изложение за бижута близо до Токио. \"Диамантът, откраднат в четвъртък, беше оценен на 200 милиона йени. Вярваме, че е откраднат от витрината\", заяви говорител на полицията. 50-каратовият откраднат диамант беше изложен на тридневно шоу в град Йокохама, където компании от Япония, Русия, Китай и други места демонстрират своите бляскави артикули. Според обществения телевизионен оператор НХК, кражбата била забелязана от служител, който видял, че витрината е отключена. Артикулът, принадлежащ на японска фирма, изглежда е единствената ценност, открадната от изложението, което не бе спряно заради кражбата и приключва днес.", "date": "2019.10.25", "title": "Откраднаха диамант за 1 милион долара"}
{"url": "https://standartnews.com/svyat/izvnredni-merki-za-dvizhenie-po-ptishchata-v-grtsiya-404941.html", "text": "На 26, 27 и 28 октомври в Гърция ще бъдат въведени извънредни мерки за движение по пътищата. Причината е очакван засилен трафик, тъй като в страната се събират 3 почивни дни, съобщават от МВнР. За дългия уикенд пътната мрежа ще бъде охранявана по сектори, според пътните условия във всеки район. Ще има повишено полицейско присъствие и засилено охраняване на отсечки от пътната мрежа, където се наблюдават по-често катастрофи. Пътни полицаи ще следят трафика при влизане и излизане от големите градове. Засилено ще е присъствието на полиция на летища, пристанища, гари. Специални мерки се въвеждат за местата, където ще има празнични чествания. Забрана за движение на камиони с полезен товар над 1,5 тона от 25 октомври следобед до 28 октомври включително ще има на отделни пътни участъци на автомагирстралите Α8 (Атина – Патра), Α1 (Атина – Солун – Евзони), А11(Схиматари – Халкида) , А5 (Йониа одос), А7(Централен Пелопонес),  А71 (Левктро – Спарта) , както и националните магистрали Солун – Неа Муданиа и Солун-Кавала. При необходимост от съдействие българските граждани могат да се свържат с посолството на България в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 и с генералното консулство в Солун на телефони: +30 2310 829 210, +30 2310 869 510, +30 2310 854 004. ", "date": "2019.10.25", "title": "Извънредни мерки за движение по пътищата в Гърция"}
{"url": "https://www.standartnews.com/sport/blgarskiyat-natsional-ostava-v-arsenal-do-2022-godina-404935.html", "text": "Българският национал Георги Костадинов преподписа договора си с Арсенал Тула до май 2022 година, съобщи на официалния си сайт елитният руския клуб.29-годишният Костадинов пристигна в Тула през лятото на 2018 година от израелския Макаби Хайфа.  През настоящия сезон дефанзивният халф има изиграни 12 мача за отбора на Арсенал, а в кариерата си е записал общо 43 срещи за руския клуб, като е отбелязал 1 гол и се е отчел с 1 асистенция.  За националния отбор на България Костадинов има записани 18 срещи и 3 гола. На клубно ниво в страната ни той е носил фланелката на Нефтохимик, Черноморец (Поморие), Лудогорец, Берое и Левски.", "date": "2019.10.25", "title": "Български национал остава в Арсенал до 2022 година"}
{"url": "https://www.standartnews.com/sport/petrichev-emotsionalen-vyarvame-che-nay-dobroto-predstoi-404937.html", "text": "Изпълнителният директор на Лудогорец - Ангел Петричев, написа емоционален пост във \"Фейсбук\" след загубата на българския шампион от Еспаньол.  \"Това е нашият дом. В един дом винаги има и хубави, и трудни мигове. Но ние продължаваме да вярваме, че най-доброто предстои! Благодаря на всички, които вчера подкрепиха Лудогорец. Имаше хора от всички краища на България. Благодаря и на тези, които днес дойдоха, и си купиха билети за последния мач с Ференцварош. Битката по всички фронтове продължава с пълна сила\".", "date": "2019.10.25", "title": "Петричев емоционален: Вярваме, че най-доброто предстои"}
{"url": "https://standartnews.com/sport/genchev-vkarakha-ni-gol-pri-prvata-greshka-404894.html", "text": "Старши треньорът на Лудогорец - Станислав Генчев, заяви след домакинската загуба с 0:1 от Еспаньол в третия кръг на осма група в турнира по футбол Лига Европа: „Не сме се заблуждавали, че мачът ще бъде лесен. Еспаньол е силен отбор с класни изпълнители. И двата отбора имахме силни и слаби моменти. Лошото е, че те се възползваха от първата ни грешка в отбрана и ни вкараха гол. Еспаньол не ни изненада с нещо, очаквахме този начин  на игра с висока преса, но през първото полувреме по-бавно разигравахме топката и движението ни не бе добро. През второто полувреме направихме корекции и стояхме по-добре, но не успяхме да стигнем до достатъчно ситуации в атака. Съперникът игра много организирано и затваряше отлично празните пространства, с което ни поставяше под натиск. Стартирахме добре в групата, така че продължаваме да играем във всеки следващ мач за победа и се надявам в края да се класираме. Успехът на Ференцварош (б.а. с 1:0) срещу ЦСКА може би е добре за нас, защото ние ги приемаме в Разград“. Треньорът на Еспаньол - Пабло Мачин, коментира: „Показахме добра ефективност, реализирахме гол при първата си възможност, което бе много важно. Бяхме добре организирани, пресирахме високо домакините и ги затруднихме в изграждането на атаките им. Бяхме разучили добре Лудогорец. Свършихме си отлично работата на терена и неутрализирахме съперника. През второто полувреме се защитавахме малко повече, но се справихме доста добре и не допуснахме кой знае какво пред нашата врата. Беше важно, че играхме солидно в защита и не допуснахме гол, защото това винаги дава по-големи шансове да спечелиш“.", "date": "2019.10.25", "title": "Генчев: Вкараха ни гол при първата грешка"}
{"url": "https://www.standartnews.com/sport/super-mario-otkriva-ski-sezona-v-bansko-404945.html", "text": "Традицията най-големите скиори за всички времена да откриват сезоните в Банско продължава. Австриецът Марио Мат, който е олимпийски и трикратен световен шампион, официално ще даде старт на 17-ата зимна кампания в курорт №1 на 14 декември. Това стана ясно в Зьолден в навечерието на откриването на сезона в Световната купа в алпийските ски. 40-годишният виртуоз в техничните дисциплини се завръща на Бъндеришка поляна, където по време на своята знаменита и забележително дълга кариера спечели една от най-специалните си победи за Световната купа. На 27 февруари 2011 г. Супер Марио, както и до днес е известен бъдещият ВИП гост на Банско, триумфира в слалома на писта „Алберто Томба“, след като не беше стъпвал на първото място цели 2 години. За успеха си той получи като подарък апартамент в 5-звездния „Пирин Голф & Кънтри Клуб“. Фактически Мат не е идвал тук от 2012-а, когато обаче бе дисквалифициран в слалома за Световната купа. \r\nКакво още трябва да знаем за него? Роден в Алпите – в Цамс, Тирол, Марио като всички австрийци израства на ски. Той дебютира за Световната купа на 21 декември 1999 г., когато е на 20, а прекратява активна състезателна дейност на 12 март 2015-а – на 35. За маратонските си 17 сезона на пистите Мат постига 15 победи (14 на слалом и 1 на суперкомбинация) и 42 пъти се качва на подиума. Името му ще остане в историята като втория най-възрастен скиор, извоювал олимпийско злато (на слалом в Сочи 2014), след шведа Андре Мирер. Той е и най-старият, който е печелил слалом за Световната купа. Освен това Супер Марио има третия най-дълъг интервал от време между първата и последната си победа (13 години, 10 месеца и 22 дни) след великия Ингемар Стенмарк и Дидие Кюш. \r\nИнтересна подробност е и това, че по-малкият му брат – 26-годишният Михаел Мат, също е скиор. По ирония на съдбата и той като батко си дебютира за Световната купа на 20 и досега е записал 1 победа и 7 подиума. \r\n ", "date": "2019.10.25", "title": "Супер Марио открива ски сезона в Банско"}
{"url": "https://standartnews.com/sport/bansko-vzima-svetovna-kupa-i-prez-2023-404888.html", "text": "Банско получи поредно признание от ФИС за това, че организира големи международния състезания по ски алпийски дисциплини на високо ниво. Днес в Зьолден, два дни преди първите стартове за сезона в Белия керван, стана ясно че Българска федерация по ски и Банско ще бъдат домакини на нови стартове за Световната купа в алпийските дисциплини. Състезанията ще се проведат през 2023 година, когато от 25 до 26 февруари под връх Тодорка ще си дадат среща най-добрите алпийци. Стартове при мъжете ще бъдат в гигантски слалом и комбинация. Това пък ще бъде девети старт за СК в Банско от 2009 година насам. \r\n \r\nСледващия януари Банско приема стартове за СК при дамите, а година по-късно на пистите в пиринския курорт ще има старт от СК при мъжете и световно първенство за младежи и девойки до 20 години.", "date": "2019.10.25", "title": "Банско взима Световна купа и през 2023"}
{"url": "https://www.standartnews.com/sport/shifrin-vze-priza-zlatniya-skior-404944.html", "text": "Носителката на Световната купа при жените Михаела Шифрин взе приза \"Златния скиор\" за 2019-а година. Американката бе наградена лично от Патрик Ланг, президент на Международната асоциация на ски журналистите. Връчването на приза стана по време на Форум Алпина, който всяка година предшества откриването на сезона на световната купа в Зьолден (Ав). За Шифрин това е втори \"Златен скиор\" след 2017-а година. Американката отново е фаворит за победата в първия гигантски слалом за СК, който ще се проведе утре в Зьолден от 11,00 и 14,00 часа (б.в.). В България стартовете през целия сезон и тази година ще излъчва Евроспорт. ", "date": "2019.10.25", "title": "Шифрин взе приза \"Златния скиор\""}
{"url": "https://standartnews.com/sport/sestri-stoevi-na-chetvrtfinal-v-parizh-404895.html", "text": "Европейските шампионки Габриела Стоева и Стефани Стоева се класираха за четвъртфиналите на двойки на големия турнир по бадминтон от сериите Супер 750 в Париж с награден фонд 750 хиляди долара, съобщи БНР. \r\nБългарките надделяха във втория кръг над поставените под номер 3 японки Мизаки Мацутомо и Аяка Такахаши в много оспорван мач с 21:18, 15:21, 21:18 след 1:48 час игра. Сестри Стоеви наваксаха изоставане от 7:12 точки в първия гейм, който спечелиха със серия от четири последователни разигравания. Във втората част пък четвъртите в световната ранглиста азиатки реализираха обрат, след като изоставаха с 5:11, за да изравнят. \r\nТретият гейм беше най-оспорван, но след 18:18 десетите в света българки взеха три поредни точки, а с това и мача.Така те записаха втора победа над японския дует като първата беше миналата година точно на турнира в парижката зала \"Пиер дьо Кубертен\". За място на полуфиналите сестри Стоеви ще срещнат днес привечер поставените под номер 5 южнокорейки Со Хи Ли и Сън Чан Шин.", "date": "2019.10.25", "title": "Сестри Стоеви на четвъртфинал в Париж"}
{"url": "https://standartnews.com/sport/sharapova-misli-za-otkazvane-404899.html", "text": "Тенис звездата Мария Шарапова намекна за отказване от тениса. Макар с риск да разочарова милионите си фенове по света, рускинята призна директно, че вече се замисля дали да се връща на корта. За последно тя игра срещу Серина Уилямс на US Open в края на август, когато беше прегазена с 1:6, 1:6, но контузия в рамото засега не и позволява да играе отново. \r\n \r\nБившата любов на Григор Димитров подчерта, че е наясно, че няма да е вечно на корта и допълни, че се е замислила да други пътища по време на допинг наказанието за употреба на мелдоний през 2016 година. \"Не знаех какво може да се случи утре и затова започнах собствен бизнес. Разбрах, че всичко си има своя край и насочих усилията си другаде. Затова основах компанията \"Шугарпова\", защото тенисът няма да трае вечно. Честно казано не знам кога и дали някога ще се върна на корта\", обяви 32-годишната рускиня в шоуто на Ребека Джарвис по АВС.", "date": "2019.10.25", "title": "Шарапова мисли за отказване"}
{"url": "https://standartnews.com/sport/nadal-pobedi-dzhokovich-v-kazakhstan-404907.html", "text": "Рафаел Надал победи Новак Джокович с 6:3, 3:6, 11-9 в демонстративен мач, който се изигра в столицата на Казахстан Нур-Султан. На събитието присъстваха близо 12 000 зрители, които останаха доволни от видяното от първите две ракети в света. \r\n \r\nДемонстративният двубой предизвика серия дебати, в които преобладаваха критиките, че Надал и Джокович не са избрали да участват в АТП турнир тази седмица (Безел или Виена), за сметка на „частното парти“ в Казахстан. \r\n \r\nИ двамата ще се завърнат в тура идната седмица, когато започва последният за сезона Мастърс 1000 турнир в Париж. След това им предстои участия в Лондон и в Мадрид, където ще се проведе Купа „Дейвис“ (под нов формат) този сезон. \r\n \r\nИменно Надал и Джокович ще си оспорват и лидерската позиция в ранглистата в оставащите две АТП надпревари.", "date": "2019.10.25", "title": "Надал победи Джокович в Казахстан"}
{"url": "https://standartnews.com/sport/nakazvat-i-livrpul-za-rasizm-404896.html", "text": "Ливърпул е заплашен със санкция за расизъм по време на мача с РК Генк от Шампионската лига в сряда вечерта. Вестник \"Сън\" твърди, че в момента от УЕФА събират доказателства по случая, скоро ще започне и разследване и след него ще е ясно дали ще има санкция.  Фоторепортерите уловиха издигнат за кратко плакат, на който имаше снимка на трофея от Шампионската лига, държан от футболиста на мърсисайдци Дивок Ориги, който с другата си ръка държи половия си орган. Този банер беше свален минути по-късно след намесата на ръководството именно на английския клуб.  Това действие може да бъде взето предвид като смекчаващо вината обстоятелство, но все пак европейските клубни шампиони са заплашени от санкция. Най-вероятно е тя да бъде парична глоба, но не се изключват и другите две опции - затваряне на сектор от стадиона или на цялото съоръжение за някой от следващите мачове.  Интересното е, че на същия този мач български фенове на Ливърпул издигнаха родното знаме с надпис върху него: \"Ние не сме расисти!\". То дойде в отговор на случая с расистките скандирания по време на евроквалификацията България - Англия на Националния стадион \"Васил Левски\" преди близо две седмици. ", "date": "2019.10.25", "title": "Наказват и Ливърпул за расизъм"}
{"url": "https://standartnews.com/sport/stanislav-kostov-prepodpisa-s-levski-404934.html", "text": "Левски продължи с две години договора на своя нападател Станислав Костов. В момента голаджията продължава да се възстановява от тежка контузия, но въпреки това шефовете на клуба демонстрираха голямо доверие в него. Новият договор на Костов е до 30 юни 2022 година. До момента офанзивният футболист има 56 мача и 27 гола за тима като през миналия сезон бе голмайстор на Първа лига. ПФК Левски пожелава на Станислав бързо възстановяване, скорошно завръщане на терена, нови голове и много бъдещи щастливи мигове с любимия клуб, пише официалният сайт на \"сините\".", "date": "2019.10.25", "title": "Станислав Костов преподписа с Левски"}
{"url": "https://www.standartnews.com/sport/derbito-ayaks-feyenord-po-max-sport-1-404924.html", "text": "Класическото дерби на холандската Ередивизи между отборите на Аякс и Фейенорд е акцентът във футболната програма на MAX Sport през уикенда. Двубоят на „Йохан Кройф Арена” е в неделя от 17:45 часа и ще се предава пряко по  . Домакините от Амстердам вървят уверено към защитата на титлата си от миналия сезон, като след десетия кръг са начело в класирането след 8 победи и 2 равенства. Фейенорд, от своя страна, среща сериозни трудности от началото на кампанията и заема 10-о място със скромния актив от 14 точки. По традиция   ще предадат пряко най-интересните мачове от поредния кръг на Серия А. Фаворитите за титлата Ювентус и Интер ще изиграят своите мачове в събота, като „Старата госпожа” гостува от 16:00 часа на Лече, а „нерадзурите” приемат Парма на „Сан Сиро” в 19:00 часа. И двата двубоя ще се излъчват пряко по  . Най-любопитният сблъсък в неделната програма на 9 кръг в Серия А е от 19:00 часа, отново по MAX Sport 3, и противопоставя Рома и Милан. След отлагането на Ел Класико между Барселона и Реал Мадрид, топ сблъсъкът на 10 кръг на Ла Лига ще е в Мадрид между отборите на Атлетико Мадрид и Атлетик Билбао. Двубоят започва в събота вечер от 22:00 часа и ще се предава пряко по  . Освен с интригуващи битки, новата галавечер на UFC ще зарадва българските фенове на най-популярната ММА верига в света и с началния си час. Домакин на UFC Fight Night този уикенд е Сингапур, което означава, че екшънът в октагона започва в събота от 15:00 часа. Безспорно най-атрактивен изглежда двубоят, който е и централно събитие за галавечерта, а именно битката в полусредна категория между Демиън Мая и Бен Аскрен. На 41 години бразилският ветеран Мая отново намира добрата си форма и е в серия от две поредни победи. На 6 юли 2019 г. пък 35-годишният Аскрен записа първа загуба в ММА кариерата си, след като беше нокаутиран за рекордните 5 секунди от Хорхе Масвидал. Дали Аскрен ще успее да се завърне на победния път или Демиън Мая ще продължи с доброто си представяне, ще стане ясно от прякото излъчване на UFC Fight Night в събота от 15:00 часа по  .", "date": "2019.10.25", "title": "Дербито Аякс-Фейенорд по MAX Sport 1"}
{"url": "https://standartnews.com/sport/blgarskiyat-natsional-ostava-v-arsenal-do-2022-godina-404935.html", "text": "Българският национал Георги Костадинов преподписа договора си с Арсенал Тула до май 2022 година, съобщи на официалния си сайт елитният руския клуб.29-годишният Костадинов пристигна в Тула през лятото на 2018 година от израелския Макаби Хайфа.  През настоящия сезон дефанзивният халф има изиграни 12 мача за отбора на Арсенал, а в кариерата си е записал общо 43 срещи за руския клуб, като е отбелязал 1 гол и се е отчел с 1 асистенция.  За националния отбор на България Костадинов има записани 18 срещи и 3 гола. На клубно ниво в страната ни той е носил фланелката на Нефтохимик, Черноморец (Поморие), Лудогорец, Берое и Левски.", "date": "2019.10.25", "title": "Български национал остава в Арсенал до 2022 година"}
{"url": "https://standartnews.com/sport/petrichev-emotsionalen-vyarvame-che-nay-dobroto-predstoi-404937.html", "text": "Изпълнителният директор на Лудогорец - Ангел Петричев, написа емоционален пост във \"Фейсбук\" след загубата на българския шампион от Еспаньол.  \"Това е нашият дом. В един дом винаги има и хубави, и трудни мигове. Но ние продължаваме да вярваме, че най-доброто предстои! Благодаря на всички, които вчера подкрепиха Лудогорец. Имаше хора от всички краища на България. Благодаря и на тези, които днес дойдоха, и си купиха билети за последния мач с Ференцварош. Битката по всички фронтове продължава с пълна сила\".", "date": "2019.10.25", "title": "Петричев емоционален: Вярваме, че най-доброто предстои"}
{"url": "https://standartnews.com/sport/shifrin-vze-priza-zlatniya-skior-404944.html", "text": "Носителката на Световната купа при жените Михаела Шифрин взе приза \"Златния скиор\" за 2019-а година. Американката бе наградена лично от Патрик Ланг, президент на Международната асоциация на ски журналистите. Връчването на приза стана по време на Форум Алпина, който всяка година предшества откриването на сезона на световната купа в Зьолден (Ав). За Шифрин това е втори \"Златен скиор\" след 2017-а година. Американката отново е фаворит за победата в първия гигантски слалом за СК, който ще се проведе утре в Зьолден от 11,00 и 14,00 часа (б.в.). В България стартовете през целия сезон и тази година ще излъчва Евроспорт. ", "date": "2019.10.25", "title": "Шифрин взе приза \"Златния скиор\""}
{"url": "https://standartnews.com/sport/super-mario-otkriva-ski-sezona-v-bansko-404945.html", "text": "Традицията най-големите скиори за всички времена да откриват сезоните в Банско продължава. Австриецът Марио Мат, който е олимпийски и трикратен световен шампион, официално ще даде старт на 17-ата зимна кампания в курорт №1 на 14 декември. Това стана ясно в Зьолден в навечерието на откриването на сезона в Световната купа в алпийските ски. 40-годишният виртуоз в техничните дисциплини се завръща на Бъндеришка поляна, където по време на своята знаменита и забележително дълга кариера спечели една от най-специалните си победи за Световната купа. На 27 февруари 2011 г. Супер Марио, както и до днес е известен бъдещият ВИП гост на Банско, триумфира в слалома на писта „Алберто Томба“, след като не беше стъпвал на първото място цели 2 години. За успеха си той получи като подарък апартамент в 5-звездния „Пирин Голф & Кънтри Клуб“. Фактически Мат не е идвал тук от 2012-а, когато обаче бе дисквалифициран в слалома за Световната купа. \r\nКакво още трябва да знаем за него? Роден в Алпите – в Цамс, Тирол, Марио като всички австрийци израства на ски. Той дебютира за Световната купа на 21 декември 1999 г., когато е на 20, а прекратява активна състезателна дейност на 12 март 2015-а – на 35. За маратонските си 17 сезона на пистите Мат постига 15 победи (14 на слалом и 1 на суперкомбинация) и 42 пъти се качва на подиума. Името му ще остане в историята като втория най-възрастен скиор, извоювал олимпийско злато (на слалом в Сочи 2014), след шведа Андре Мирер. Той е и най-старият, който е печелил слалом за Световната купа. Освен това Супер Марио има третия най-дълъг интервал от време между първата и последната си победа (13 години, 10 месеца и 22 дни) след великия Ингемар Стенмарк и Дидие Кюш. \r\nИнтересна подробност е и това, че по-малкият му брат – 26-годишният Михаел Мат, също е скиор. По ирония на съдбата и той като батко си дебютира за Световната купа на 20 и досега е записал 1 победа и 7 подиума. \r\n ", "date": "2019.10.25", "title": "Супер Марио открива ски сезона в Банско"}
{"url": "https://standartnews.com/sport/derbito-ayaks-feyenord-po-max-sport-1-404924.html", "text": "Класическото дерби на холандската Ередивизи между отборите на Аякс и Фейенорд е акцентът във футболната програма на MAX Sport през уикенда. Двубоят на „Йохан Кройф Арена” е в неделя от 17:45 часа и ще се предава пряко по  . Домакините от Амстердам вървят уверено към защитата на титлата си от миналия сезон, като след десетия кръг са начело в класирането след 8 победи и 2 равенства. Фейенорд, от своя страна, среща сериозни трудности от началото на кампанията и заема 10-о място със скромния актив от 14 точки. По традиция   ще предадат пряко най-интересните мачове от поредния кръг на Серия А. Фаворитите за титлата Ювентус и Интер ще изиграят своите мачове в събота, като „Старата госпожа” гостува от 16:00 часа на Лече, а „нерадзурите” приемат Парма на „Сан Сиро” в 19:00 часа. И двата двубоя ще се излъчват пряко по  . Най-любопитният сблъсък в неделната програма на 9 кръг в Серия А е от 19:00 часа, отново по MAX Sport 3, и противопоставя Рома и Милан. След отлагането на Ел Класико между Барселона и Реал Мадрид, топ сблъсъкът на 10 кръг на Ла Лига ще е в Мадрид между отборите на Атлетико Мадрид и Атлетик Билбао. Двубоят започва в събота вечер от 22:00 часа и ще се предава пряко по  . Освен с интригуващи битки, новата галавечер на UFC ще зарадва българските фенове на най-популярната ММА верига в света и с началния си час. Домакин на UFC Fight Night този уикенд е Сингапур, което означава, че екшънът в октагона започва в събота от 15:00 часа. Безспорно най-атрактивен изглежда двубоят, който е и централно събитие за галавечерта, а именно битката в полусредна категория между Демиън Мая и Бен Аскрен. На 41 години бразилският ветеран Мая отново намира добрата си форма и е в серия от две поредни победи. На 6 юли 2019 г. пък 35-годишният Аскрен записа първа загуба в ММА кариерата си, след като беше нокаутиран за рекордните 5 секунди от Хорхе Масвидал. Дали Аскрен ще успее да се завърне на победния път или Демиън Мая ще продължи с доброто си представяне, ще стане ясно от прякото излъчване на UFC Fight Night в събота от 15:00 часа по  .", "date": "2019.10.25", "title": "Дербито Аякс-Фейенорд по MAX Sport 1"}
{"url": "https://standartnews.com/svyat/sdyat-klichko-za-drzhavna-izmyana-404926.html", "text": "Висшият антикорупционен съд на Украйна задължи Националното антикорупционно бюро (НАБУ) да започне наказателно производство относно възможността за държавна измяна от кмета на Киев Витали Кличко и двамата му заместници. За това съобщи украинската агенция Новини, цитирана от Дарикнюз. \r\n \r\nПо данни на агенцията може да се говори за няколко престъпления наведнъж, включително злоупотреба със служебно положение, получаване на неправомерна печалба, присвояване на държавни средства и държавна измяна. \r\n \r\nСъдът в същото време реагира на жалбата, получена във връзка с бездействието на НАБУ. Според \"Ехото на Киев\", производството е инициирано от депутати на градския съвет в Киев. Според тях Кличко и служители на столичната държавна администрация и на \"Дирекция за изграждане на съоръжения за автомобилен транспорт в Киев\" биха могли да са завишили разходите за реконструкция на моста на Шулявски. Според ищците бенефициентът може да е била изпълнителя на проекта, „Северно-украинският алианс за строителство“, който е част от корпорацията „Укрбуд“. \r\n \r\nДепутатите също така смятат, че Кличко би могъл да е допринесъл за \"незаконното упражняване на права на собственост\" на юридически лица, свързани с бившия му политически сътрудник и бенефициент, „Укрстрой Инвест“ и „Укрбуд Девелопмент“ Максим Микитас. \r\n \r\nВърховният антикорупционен съд на Украйна разгледа жалбата по-специално за нерегламентирано развитие и неразрешено възстановяване на жилищни и нежилищни сгради в Киев и на 18 октомври разпореди на НАБУ да започне дело. \r\n \r\nПрез лятото в Киев започна да се говори за възможността за предсрочни кметски избори. Медиите дори споменаха възможен период от време: октомври - ноември тази година. В средата на септември 2019 г. Витали Кличко обяви началото на консултации с депутати от Киев за предсрочно прекратяване на правомощията на Киевския градски съвет. \r\n \r\nСледващите кметски избори трябва да се проведат през 2020 г.", "date": "2019.10.25", "title": "Съдят Кличко за държавна измяна"}
{"url": "https://standartnews.com/svyat/es-otlozhi-glasuvaneto-za-otsrochka-na-brexit-404927.html", "text": "ЕС отложи гласуването за отсрочка на Brexit. Пoсланиците на 27-те страни-членки не достигнаха до решение с колко време да бъде удължен срокът за излизане на Великобритания от Общността, но принципно съгласие за това има, съобщава „Фокус”. Следващата седмица - вероятно още в понеделник, ще има ново обсъждане по въпроса. Това станало ясно на днешните преговори в Брюксел. Окончателното решение ще бъде обявено писмено.", "date": "2019.10.25", "title": "ЕС отложи гласуването за отсрочка на Brexit"}
