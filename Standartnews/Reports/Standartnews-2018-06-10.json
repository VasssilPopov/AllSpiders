{"url": "http://standartnews.com/lyubopitno/priyatelkite_dzhenifar_anistan_i_kortni_koks_siyayat_zaedno_na_edna_stsena_-372459.html", "text": "Церемония на Американския филмов институт събра в холивудския театър „Долби\" десетки знаменитости. Сред най-бляскавите звезди на червения килим бяха приятелките Дженифър Анистън и Кортни Кокс. Актрисите, които се превъплътиха в Рейчъл и Моника от култовия сериал „Приятели\", демонстрираха, че се чувстват прекрасно в компанията една на друга. И двете изпъкнаха с елегантни черни рокли, малки чантички и широки усмивки. Освен че изглеждат чудесно, двете показват, че знаят формулата за вечното приятелство, коментират феновете на актрисите, които са близки от много години. По време на събитието Джордж Клуни получи награда за цялостни постижения. На церемонията присъстваха още много негови приятели и колеги, сред които Кейт Бланшет, Ана Кендрик, Дон Чийдъл, Бил Мъри, Ранди Гербер и Синди Крофорд.", "date": "2018.06.09", "title": "Приятелките Дженифър Анистън и Кортни Кокс сияят заедно на една сцена"}
{"url": "http://standartnews.com/lyubopitno/maykata_na_ronaldo_za_dzhordzhina_tya_e_badeshtata_mi_snaha-372460.html", "text": "Майката на една от най-скъпоплатените футболни звезди в света Кристиано Роналдо, нарече в интервю приятелката на футболиста и майка на най-малкото му дете \"бъдещата ми снаха\". 63-годишната Мария Долорес говори за 33-годишната звезда на \"Реал\" Мадрид, любовния му живот и децата му. Майката, която е родена в Мадейра, и за която се знае, че е имала сложни отношения с някои от бившите половинки на сина си, в това число и Ирина Шейк, споделя, че харесва 24-годишния модел. Бабата на децата на Роналдо добавя: \"Тя е майка на внучка ми. Тя е бъдеща снаха. Все още не е моя снаха, но е бъдеща.\" Джорджина даде живот на дъщеричката на Роналдо - Алана Мартина, в началото на ноември, която е негово четвърто дете. Другите три деца са родени от сурогатни майки. Майката на футболиста споделя, че човек прави много луди неща през живота си, но идва време, когато трябва да спре, да помисли и да оформи собствения си живот. \"Той (Роналдо-бел.ред.) достига тази точка\", казва Мария за сина си. Долорес споделя, че е била шокирана, когато разбрала, че ще става баба за първи път. За Кристиано-младши бабата добавя, че той никога не е имал майка до себе си и е \"специално\" и \"различно\" дете. Бабата добавя, че е имала известни трудности при отглеждането на Кристиано-младши, които в последствие са успели да преодолеят и да съумеят да го отглеждат с много любов и отдаденост. Мария разкрива, че има мнение по въпроса за евентуалния трансфер на сина си. Тя предпочита той да се върне в стария си клуб \"Манчестър Юнайтед\", вместо да отива в ПСЖ, в случай че напусне испанския гигант \"Реал Мадрид\".", "date": "2018.06.09", "title": "Майката на Роналдо за Джорджина: Тя е бъдещата ми снаха"}
{"url": "http://standartnews.com/lyubopitno/zoopark_pokaza_novorodenite_si_amurski_leopardcheta-372466.html", "text": "Зоопаркът в Сан Диего разпространи първото видео на родените там бебета амурски леопарди. На кадрите се вижда как малките си играят и се разхождат с майка си. Съвсем наскоро те навършиха два месеца. Това са първите амурски леопарди, родени в зоопарка от 2011 г. По официални данни в дивата природа живеят не повече от 70 животни от този вид. Това ги прави най-редките представители на семейство Котки на планетата.", "date": "2018.06.09", "title": "Зоопарк показа новородените си амурски леопардчета"}
{"url": "http://standartnews.com/mneniya/malinov_sakskoburggotski_da_vleze_v_svetovniya_savet_na_veteranite_rusofili-372471.html", "text": "- Те бяха отразени в Резолюция и Декларация на  форума. Ливадийският форум по принцип се занимава с т.нар мека сила, или с народната дипломация. Четвъртото му издание, което се състоя на 5 и 6 юни в курорта Ялта в Крим, премина под наслов „Руският свят и световното хуманитарно пространство\". В този смисъл бяха набелязани мерки, които да доведат до динамизиране и развитие на отношенията между различните русофилски и русофонски организации в света, очертани бяха форми на работа и взаимодействие, мястото и ролята на Русия в утвърждаването и подпомагането на тази дейност и тези взаимодействия. Декларацията, приета с пълно единодушие, пък има конкретен повод. Точно на 6 юни– годишнината от рождението на Пушкин, Конституционният съд на Молдова отмени руския език като език за междуетническо общуване. Участниците във форума осъдиха този акт. Първата от трите секции за дискусия беше на тема „Движението на русофилите, неговата роля и значение в народната дипломация\". До голяма степен този сегмент на форума бе подсказан именно от нашия, български опит, който е наистина голям и впечатляващ. Българското национално движение „Русофили\" тази година става на 15 години. На форума присъстваха много русофилски, русофонски, евразийски и други организации, които по един или по друг начин работят за популяризиране на руския език и руската култура по света, за утвърждаване на ценностите, на цивилизационния и хуманитарния заряд, който тази култура носи. Имахме възможност да обсъдим ролята и значението на русофилството, неговите проявления и потенциал  съобразно спецификата във всяка страна. Там аз направих три предложения, които бяха приети. Първото беше да се създаде междуведомствен съвет на руските агенции, министерства и организации, занимаващи се с наука, култура, образование и спорт, с който съвет ние, русофилските организации, да можем да контактуваме по-ефективно. Второто беше за изграждане на международно русофилско движение, като в най-скоро време се сформира инициативен комитет за това.И третото – да се създадесвоеобразен Съвет на ветераните – русофили. Позволих си да предложа в него да влязат личности като Герхард Шрьодер – бившия канцлер на Германия,като Симеон Сакскобургготски от българска страна, и други изявени радетели на приятелството и сътрудничеството с Русия. Г-жа Матвиенко, председател на Съвета на федерацията на Русия, под чийто патронаж се  провежда форумът в Ливадия, каза буквално следното: „Дайте наистина да обмислим тези организационни форми. Това е свежа, нова мисъл.\" Клишето за хибридната война май вече трябва да се изостави. Свидетели сме на сериозна динамизация в отношенията между ЕС и Русия. През втората половина на миналия месец на посещения в Москва бяха президентът на Франция Макрон, германският канцлер Ангела Меркел, българският президент Румен Радев и министър-председателят Бойко Борисов в качеството му на председател на Съвета на ЕС. Всички те имаха срещи на най-високо ниво. Това показва,че се полагат сериозни усилия за преодоляване на тази патология – така я наричам аз – Европа да си разговаря с Русия чрез инструментариума на санкциите. Европа много добре си дава сметка, че повече от 1/3 от невъзобновяемите природни ресурси се намират в Русия и е най-изгодно да търгува тези ресурси именно от Русия. В този полицентричен свят това е важно, за да запази Старият континент своята конкурентоспособност. От друга страна, все повече хора разбират, че чрез изграждане на преки контакти между своите народихристиянска Европа и християнска Русия могат да бъдат по-силни. Многократно съм го казвал: Европа може да бъде по-силна с Русия и Русия може да бъде по-силна с Европа. - Нашето най-силно оръжие са вярата, надеждата и любовта. Това е обратното на разрушителната омраза, от която се храни русофобията. Тази емоция,  която дава руската култура, духовното общуване, градено през хилядолетията и вековете, обмяната на идеи са истинска ценност. Това е процес на непрекъснато взаимнообогатяване и израстване. Културно и духовно преди всичко.Обединени в един общ евразийски дом, Европа и Русиядействително ще бъдат най-великата сила на планетата. - Да, определено успяхме. В отношенията между нашите народи, освен газ, нефт и атом, има една хилядолетна история на духовно общуване. Без българската църква нямаше да има руска църква, каза руският патриарх Кирил при посещението си у нас по повод на годишнината. И това беше най-значимото признание, направено от него, което русофобската пропаганда се опита да удави в интрига. Бяха изградени много нови паметници, възстановиха се стари и се създадоха нови връзки между градове и институции, в Москва се състояха дни на българската култура. Общо взето, в духовен и в културен план отношенията се развиват великолепно, а това е предмостието на успешните визити на първите български държавни мъже в Москва. Визити, които пораждат надежда и очаквания. - Смятам, че няма нищо по-естествено от това ГЕРБ и БСП, и изобщо всички политически сили, да стигнат до обща позиция, ако са водени от интереса на България. След като нещо е в интерес на България, можем само да призовем политиците да прочетат отново надписа на сградата на българския парламент „Съединението прави силата\" и да намерят начина, колкото и труден да е той, да преоодолеят дребнопартийните си страсти и ежби в името на националния интерес. Смятам, че посещението на Румен Радев в Русия изигра много полезна и значима роля. Личните ми контакти и разговори в Русия показват, че то е било оценено изключително позитивно. Маркирани са основните посоки, в които България би могла да развива най-лесно отношенията си с Русия занапред. Седмица по-късно, когато стана факт и посещението на премиера Бойко Борисов, видяхме тези трасирани основни посоки –в туризма, енергетиката и останалите направления, отбелязани и от Владимир Путин. Малко незабелязани останаха други две неща, които руският президент подчерта, а именно благодарността на Русия за отношението на България към руските и съветските паметници у нас, както и за популяризиранетона руския език. Като председател на Национално движение „Русофили\" приемам неговите думи като личен комплимент, тъй като опазването, възстановяването и изграждането на паметници и организирането на курсовете за изучаване на руски език в детските градини са две от основните направления в дейността на нашата организация. От друга страна обаче Путин каза, че не можем да разчитаме на отношението „малък ˗˗ голям брат\", така като сме го разбирали досега. Времената са други, и е време да си направим извода, чеконтактитеси с Русия трябва да градим на взаимноизгодна основа. Там, където интересите ни съвпадат, да полагаме усилия  така щото и двете страни да стават по-силни, по-богати, а народите им ˗ по-щастливи. Добре е, че процесите се динамизират на държавно ниво и тази пауза, която беше през последните години, е преодоляна. Аз твърдя обаче, че на гражданско и на човешко ниво тези отношенията никога не са били лоши. Най-накрая сме свидетели на ново, постсъветско начало в българо-руските отношения. Начало, стъпило върху нашите общи духовни и културни корени, но и върху изгодни и полезни и за двата народа прагматични онови. Чертаем нова карта на нашите хилядолетни братски отношения.   Валентина Матвиенко, председател на Съвета на Федерацията на Русия, за предложенията на Николай Малинов:   „Дайте наистина да обмислим тези организационни форми. Това е свежа, нова мисъл. Под ръководството на кукловоди русофобската политика в света набира обороти, тиражират се фалшиви новини, правят се постановки, измислят се какви ли не глупости, западната информационната машина се опитва по всякакъв начин да очерни Русия, да принизи нейната роля в света и т.н. А ние мълчим... Нека действително да го организираме. Русофилите са за международното право, за демокрацията, за правата на човека, за духовните ценности, за православието... Какво лошо има в това? От какво да се стесняваме? Русофилите са граждани, които подкрепят тези ценности. Това е повод да се гордееш, а не да се срамуваш.\"", "date": "2018.06.09", "title": "Малинов: Сакскобургготски да влезе в световния Съвет на ветераните русофили"}
{"url": "http://standartnews.com/svyat/rusiya_otkazva_da_se_vrashta_v_g7-372479.html", "text": "Русия не възнамерява да се връща в Г-7, заяви днес руският министър на външните работи Сергей Лавров, цитиран от Франс прес. Той подчерта, че страната \"никога не е искала да се връща\" в елитния клуб, от който бе изключена през 2014 г. след анексирането на Крим и избухването на конфликта с проруските сепаратисти в Източна Украйна. Русия е доволна от работата във формат Г-20, отбеляза Лавров. Той обясни, че в тази по-голяма група \"ултиматумите не вършат работа и имате нужда да постигате споразумения\". \"Мисля, че (Г-20) e най-обещаващият формат за бъдещето\", допълни руският външен министър. Вчера президентът на САЩ Доналд Тръмп призова за връщане на Русия в Г-7. Канада, Великобритания, Германия и Франция се обявиха против, като само Италия подкрепи идеята на Тръмп. Отношенията между Русия и Запада са в най-ниската си точка след края на Студената война заради конфликтите в Сирия и Украйна, предполагаемата руска намеса в изборите в Съединените щати и отравянето на бившия руски шпионин Сергей Скрипал във Великобритания.", "date": "2018.06.09", "title": "Русия отказва да се връща в Г-7"}
{"url": "http://standartnews.com/svyat/kralitsa_elizabet_vtora_e_pretarpyala_ochna_operatsiya-372467.html", "text": "Кралица Елизабет Втора е претърпяла успешна очна операция за лечение на катаракта (старческо перде) през май, предаде БТА. От Бъкингамския дворец съобщават, че Нейно Величество миналия месец се е подложила на \"кратка планирана процедура за лечение на катаракта\". Заболяването, известно като старческо перде, представлява възрастово потъмняване на очната леща. Лечението му е оперативно, припомня Франс прес. Съобщението идва в навечерието на официалното честване на 92-ия рожден ден на кралица Елизабет Втора. Нейно Величество е родена на 21 април, но по традиция празнува през втората събота на юни, когато времето е по-подходящо за официални чествания. Кралица Елизабет Втора ще присъства на традиционния военен парад. Ден по-късно, на 10 юни, съпругът й принц Филип навършва 97 години.", "date": "2018.06.09", "title": "Кралица Елизабет Втора е претърпяла очна операция"}
{"url": "http://standartnews.com/svyat/frenskata_politsiya_razbi_balgarska_mrezha_za_prosyatsi-372468.html", "text": "Единайсет български граждани, които експлоатирали просяци, са задържани в югозападния френски град Тулуза, съобщи полицията, цитирана от „Франс прес\". Осем мъже и три жени отиват на съд за трафик на хора, пране на пари и експлоатация. Разследването е започнало през май 2017 г. след жалба на българин, който искал да се измъкне от контрола на мрежата. Той бил нает в района на Плевен от една от ромските фамилии, които експлоатират просяци в Тулуза, с обещание за справедливо разпределение на печалбите. При пристигането му в Тулуза обаче документите му за самоличност били отнети и той открил, че просяците в мрежата живеят в тежки условия и дори биват измъчвани, ако не донесат достатъчно пари. Върху един от хората минала кола, друг бил вързан за дърво цяла нощ и бит с електрически кабел, трети бил многократно прободен с нож, а четвърти бил ранен с огнестрелно оръжие. Полицията е проследила парични потоци в размер на десетки хиляди евро към България и идентифицирали членовете на мрежата, която е структурирана около пет семейни клана. В Тулуза членовете на мрежата живеели дискретно, но в България водели охолен живот със скъпи коли и луксозни къщи. \"Кръстовищата, където хората просят, се класифицирали според стойността си. Подходящото кръстовище носи до 400 евро на ден\", обясни френският полицейски комисар Карим Филали. Освен 11-те задържани полицаите са отвели 31 мъже, една жена и едно седемгодишно дете, които били просяци от мрежата и ги поверили на социалните служби. „Те са ужасени, на някои вече е било наредено да почнат пак да просят\", каза комисар Филали и добави, че всичките просяци поискали да се върнат в България.", "date": "2018.06.09", "title": "Френската полиция разби българска мрежа за просяци"}
{"url": "http://standartnews.com/kultura/prints_hari_i_megan_pochetoha_kralitsata_za_chrd-372478.html", "text": "Току-що пристигнали от медения си месец, прекаран в Мейо, Ирландия, принц Хари и Меган Маркъл се появиха днес в Бъкингамския дворец за първия си официален ангажимент след сватбата си през миналия месец, предава \"Дейли мейл\". Херцогинята и херцогинята от Съсекс отдадоха почит на кралицата при зрелищната церемония за честванията на 92-рия рожден ден на кралица Елизабет II. Кралицата, която наскоро претърпя очна операция за премахване на катаракта, беше с очила, след като прекара последните три седмици, носейки лещи след процедурата. Хари и Мегън пристигнаха с карета за първи път се наредиха до останалите членове на кралското семейство на терасата на Бъкингамския дворец. Оттам те гледаха военния парад, посветен на кралицата.", "date": "2018.06.09", "title": "Принц Хари и Меган почетоха кралицата за ЧРД"}
{"url": "http://standartnews.com/svyat/liderite_na_g7_poziraha_za_obshta_snimka_predi_sreshtata_v_kvebek-372465.html", "text": "Лидерите на Групата на седемте най-развити индустриални страни позираха за \"семейна снимка\" в първия ден на срещата си на върха в град Ла Малбе в канадската провинция Квебек, предаде Асошиейтед прес. Президентът Доналд Тръмп застана между германската канцлерка Ангела Меркел и канадския премиер Джъстин Трюдо за официалната снимка на Г-7. След това Тръмп си поговори с Меркел докато останалите лидери напускаха мястото с изглед към река Сен Лоран. Докато лидерите се събираха за снимката Тръмп си поговори с новия италиански премиер Джузепе Конте и с председателя на Европейската комисия Жан-Клод Юнкер. Срещата на върха се състои в обстановка на напрежения заради търговската политика на Тръмп и призива му Русия да бъде допусната обратно в елитната група нации, отбелязва АП.", "date": "2018.06.09", "title": "Лидерите на Г-7 позираха за обща снимка преди срещата в Квебек"}
{"url": "http://standartnews.com/svyat/putin_podari_na_si_tszinpin_ruska_banya-372473.html", "text": "Президентът на Русия Владимир Путин е подарил на държавния глава на Китай Си Дзинпин руска баня. На въпрос отправен към говорителя на президента Путин – Димитрий Песков, относно това дали руският лидер наистина е избрал толкова необичаен подарък – баня, Песков отговаря „да, това е така\". Размяната на подаръци се състоя вчера вечерта. „Китайската страна ще избере място а нашите експерти ще я монтират\", поясни той. Песков също така поясни, че облицовката на банята ще е от 200 годишен кедър от Алтай. По време на размяната на подаръци на Си Дзинпин му бе показана скица на въпросната баня, както и образец от дървото, което ще бъде използвано за облицовката на банята. Преди визитата си Путин дълго време пазеше в тайна подаръка, който ще подари на Си Дзипин. В интервю за китайски медии на искането да разкрие тайната той отговори: „Каква изненада ще бъде, ако ви кажа какво ще му донеса? Нека да остане тайна между нас. Ще ви прошепна на ухото\", се пошегува Путин с журналиста. На въпроса защо през 2016 г. е донесъл на Си Дзипин кутия със сладолед за подарък, Путин отговори с : „Донесох го, защото той ми спомена, че много обича руски сладолед, затова му направих и този подарък. Обменяме си някои дреболии с него\", призна президентът на Русия.", "date": "2018.06.09", "title": "Путин подари на Си Цзинпин руска баня"}
{"url": "http://standartnews.com/balgariya/sdvr_shte_pazi_geyparada_zatvaryat_ulitsi_v_tsentara-372461.html", "text": "Столичната дирекция на вътрешните работи (СДВР) взема мерки за опазване на реда в столицата заради няколко обществени мероприятия, които ще се проведат днес.  Първото шествие е заявено с начален час 14 часа, сборен пункт пл. „Народно събрание\" и маршрут по бул. \"Цар Освободител\" до пл. „Независимост\", по бул. „Княз Ал. Дондуков\", бул. „Княгиня М. Луиза\", бул. „Витоша\" до НДК, пл. „България\". Посоченият час на приключване е 16.30. За времето от 16 до 22 часа е организирано шествие (т. нар. София прайд), участниците в което ще се събират пред Паметника на Съветската армия - „Княжеска градина\" и ще преминат по бул. „Цар Освободител\", бул. „Васил Левски\", ул. „Ген. Йосиф Гурко\", ул. \"Г.С.Раковски\", бул.\" Княз Ал. Дондуков\", бул. \"Васил Левски\", бул. „Цар Освободител\" до Паметника на Съветската армия\", където мероприятието ще приключи. От 17 до 20 часа в близост до билетния център пред Национален дворец на културата ще се проведе митинг - събрание. В 18 часа пред пилоните на НДК ще се събират участници в шествие, които ще се придвижат по бул. „Патриарх Евтимий\", ул. „Граф Игнатиев\", бул. „Христо и Евлоги Георгиеви\", пред сектор „А\" на Национален стадион „Васил Левски\" , по алеята покрай сектор „Г\" на стадиона до езеро „Ариана\" в Борисова градина, където събирането ще приключи. Преди, по време и след провеждането на тези прояви полицейски служители от СДВР, подпомагани от техни колеги от ГД „Национална полиция\" ще бъдат ангажирани в обезпечаването на сигурността, охраната на обществения ред и организацията на движение в града. На обявените сборни места ще бъдат изградени буферни зони за участниците в обявените събирания. Съгласно българското законодателство, в обособените зони няма да бъдат допускани лица във видимо нетрезво състояние, маскирани или носещи забранени предмети и вещи /огнестрелно оръжие, пиротехнически изделия, ножове, палки, боксове/. При необходимост, по направленията на придвижване на шествията, поетапно ще бъде спирано и възстановявано движението по пътното платно. Взети са всички необходими мерки за недопускане на инциденти и нарушения на обществения ред. От СДВР призовават случайно преминаващи граждани в района на провежданите прояви, да проявят толерантност и да спазват стриктно указанията на униформените. Копирано от standartnews.com", "date": "2018.06.09", "title": "СДВР ще пази гей-парада, затварят улици в центъра"}
{"url": "http://standartnews.com/balgariya/losho_vreme_prez_uikenda_zhalt_kod_za_dazhd_i_gramotevitsi-372458.html", "text": "Днес ще преобладава слънчево време. Около и след обяд над западните райони ще започне да се развива купесто-дъждовна облачност, сочи прогнозата на НИМХ-БАН. До края на деня и през нощта срещу неделя в много райони от западната половина на страната ще има краткотрайни, на места - интензивни, валежи от дъжд с гръмотевични бури. Ще има условия за градушки. Жълт код е обявен за 10 области в страната за 9 юни - събота. Предупреждението е в сила за областите Видин, Монтана, Враца, Плевен, Ловеч, Габрово, София-град, София-област, Перник и Кюстендил, показва справка на сайта на НИМХ към БАН. В тези райони се очакват интензивни и значителни по количество валежи с гръмотевична дейност през втората половина на деня и през нощта срещу неделя. Има условия и за градушки. Локални извалявания могат да достигнат до 25-40 л/кв.м. дъжд В Източна България ще се задържи почти без валеж и с повече слънчеви часове. Ще духа слаб до умерен югоизточен вятър. Максималните температури ще са предимно между 28 и 33 градуса. Атмосферното налягане е по-ниско от средното за месеца и ще продължи да се понижава.„ Над Черноморието ще бъде предимно слънчево. Сутринта в отделни райони ще е с мъгла, а през деня ще има временни увеличения на облачността. Валежи са малко вероятни. Ще духа слаб до умерен вятър от изток-югоизток. Максималните температури на въздуха ще са от 23 до 27 градуса. Температурата на морската вода е 21-24 градуса. Вълнението на морето ще е около 2 бала. Над планините в Западна България облачността ще е по-често значителна, след обяд - купесто-дъждовна. На много места там ще има валежи от дъжд, ще се развиват и гръмотевични бури. Над масивите от източната половина от страната ще се задържи почти без валеж. Ще духа слаб до умерен южен вятър, който вечерта ще започне да се ориентира от изток. Максималната температура на височина 1200 метра ще е около 22 градуса, на 2000 метра - около 14 градуса. В неделя и в източните райони температурите слабо ще се понижат; максималните в страната ще са между 27 и 32 градуса. На места в Западна и Централна България ще има краткотрайни валежи и гръмотевични бури, интензивни и локални, със значителни количества в отделни планински райони. Остава и вероятността за градушки. Много слънчеви часове ще има на изток. В началото на новата седмица отново бързо ще се затопли. В понеделник ще бъде предимно слънчево. След обяд над планинските райони ще има временни увеличения на облачността, но преваляванията ще са само на отделни места там.", "date": "2018.06.09", "title": "Лошо време през уикенда, жълт код за дъжд и гръмотевици"}
{"url": "http://standartnews.com/balgariya/nevrohirurg_patsientite_sa_vse_podostoverno_informirani_ot_internet-372470.html", "text": "Медицинската информация в интернет, която всеки от нас може да намери, с годините става все по-достоверна. Благодарение на нея вече пациентите имат възможност да водят едни много по-компетентни, смислени и полезни разговори с лекарите. Тази информация обаче не може да превърне всеки човек в лекар, затова хората трябва да я подбират много внимателно. Това каза в интервю за Дарик един от най-добрите неврохирурзи у нас, който завежда Клиниката по неврохирургия в „Пирогов\", проф. Николай Габровски. \"Безспорно трябва да се подхожда селектинво и внимателно. Не всичко, което пише в интеренет, е вярно, но ми прави впечатление, че общо информацията става все по-достоверна. Натрупа се опит, натрупаха се данни. Според мен един потребител, който има достатъчно опит, обща култура и нагласата все пак да не прочете първия сайт и да си мисли, че е станал експерт, а малко да се задълбочи, има много голям шанс да достигне до вярна, правилна и висококачествена информация. Тук имаме развитие в количественото натрупване, което е свързано с материалите, генерирани през годините и които дават много по-богати възможности към този момент\", смята неврохирургът. Все пак той подчерта, че трябва да се внимава: \"Излишно е да казвам, че няма как дори човек много да чете в продължение на няколко дни да стане лекар и да започне да си поставя диагнози. Това е много опасно. По-скоро тази информация според мен е от значение за хора, които вече имат поставена диагноза, за да научат повече за нея, за възможните начини за лечение и да се явят на консултацията си с лекаря много по-подготвени. Тук виждам ролята на интернет и смятам, че е чудесно, че пациентите са толкова информирани. Това е нова възможност те да водят много по-компетентен, смислен разговор с лекарите\". Извън тази тема медикът, който е в ръководството на Лекарския съюз, коментира, че в последните години управата на съсловната организация от разединение е постигнала синхрон. Съюзът е преминал през доста големи предизвикателства, но не е предал интересите на съсловието, допълни проф. Габровски в навечерието на предстоящия избор на нов председател на Лекарския съюз.", "date": "2018.06.09", "title": "Неврохирург: Пациентите са все по-достоверно информирани от интернет"}
{"url": "http://standartnews.com/balgariya/prostrelyaniyat_v_botevgrad_pochina_v_pirogov-372472.html", "text": "Простреляният в Ботевград мъж е починал въпреки всички усилия на лекарите поради тежестта на нараняванията си, съобщиха от \"Пирогов\". На 6 юни при брифинг на прокуратурата и МВР стана ясно, че при престрелка в Ботевград е бил убит избягалият затворник Владимир Пелов. Другият мъж, участвал в стрелбата, е криминално проявеният Марио Панчев, който беше настанен в \"Пирогов\" в тежко състояние с две наранявания в тялото. По случая е образувано разследване за убийство и опит за убийство. Според първоначална информация причината за престрелката между Пелов и Панчев е неуредени финансови взаимоотношения, те са имали общ бизнес в миналото.", "date": "2018.06.09", "title": "Простреляният в Ботевград почина в \"Пирогов\""}
{"url": "http://standartnews.com/balgariya/tsvetanov_pochete_praznika_na_gornooryahovskiya_sudzhuk-372477.html", "text": "Председателят на ПГ на ГЕРБ и заместник-председател на партията Цветан Цветанов присъства на празника на горнооряховския суджук. Уникалното кулинарно изложение се провежда за поредна година в Горна Оряховица. Заедно с Цветанов бяха кметът на Велико Търново Даниел Панов, народните представители от ГЕРБ-Велико Търново Клавдия Ганчева и Станислава Стоянова, областният управител проф. Любомира Попова, домакинът на събитието и кмет на града Добромир Добрев, заместник-областният управител Детелина Борисова и кметът на Лясковец Ивелина Гецова. „Традиционният за региона горнооряховски суджук е една от първите защитени географски марки у нас – нещо, което успяхме да постигнем в първия мандат на ГЕРБ. Географското разпределение на подобни продукти е наша идентичност и популяризирането на тази марка води до още по-голяма разпознаваемост на региона и превръщането му в добра туристическа дестинация\", посочи Цветан Цветанов. Заместник-председателят на ГЕРБ поздрави кмета Добрев за това, че през годините съхранява тази традиция, превърнала се в емблема на Горна Оряховица. „С работата си, екипа си и подкрепата, която има от общинските съветници и правителството, заедно с европейската солидарност, кметът Добрев ще развива града, за да става все по-хубаво и приятно място за живеене\", категоричен бе Цветанов. Председателят на ПГ на ГЕРБ подчерта, че вече са видими и резултатите от реализирания проект на стойност 5.5 млн. лв. за подобряването на градската среда. „Близо 2 милиона лева от тях са вложени в парк „Детски кът\", който стана наистина фантастичен\", изтъкна той. По време на празника Цветан Цветанов имаше възможността да разговаря и с десетки жители и гости на Горна Оряховица. По-късно той се наслади и на изпълненията на местни и гостуващи самодейни състави, чиито концерти са част от богатата културна програма на събитието.", "date": "2018.06.09", "title": "Цветанов почете празника на горнооряховския суджук"}
{"url": "http://standartnews.com/balgariya/aresti_na_anti_geyparad-372484.html", "text": "Четирима души участници в шествието \"Да запазим децата от разврата\" бяха отведени в полицията, съобщиха от МВР. Двама от задържаните са били с маски, един е бил без документ за самоличност, а четвърти е имал у себе си \"бокс\". В близост до паметника на Съветската армия успоредно със \"София Прайд\"се проведе и контрашествието \"Да запазим децата от разврата\". В района има засилено полицейско присъствие. По информация на NOVA пререкание и опит за физическа саморазправа по време на шествието срещу „София Прайд\" завършил с два ареста. Инцидентът станал в Борисовата градина. Две жени от гей парада преминали директно през контрашествието. Тогава противници на \"София Прайд\" реагирали остро и започнали да дърпат момичетата. Полицаите веднага задържали агресивните мъже. \"София Прайд\" се проведе за единадесети път в София. Тази година шествието бе под наслов \"Различни хора, равни права\". Според организаторите парадът е възможност за хората с различна сексуална ориентация да комуникират с обществото по теми, които засягат ЛГБТИ общността. Участниците в парада настояваха за законови промени, които да позволяват на хомосексуалните да получават медицинска информация за партньорите си, да могат да ги наследяват при смърт, както и да осиновяват деца.", "date": "2018.06.09", "title": "Арести на анти гейпарад"}
{"url": "http://standartnews.com/balgariya/anti_geyparadat_deteto_ima_nuzhda_ot_mayka_i_bashta-372474.html", "text": "„Полът е биологична даденост, а не избор\", „Не на джендър пропагандата в училищата\". „Добрите политици слушат народа си!\", „Всяко дете се нуждае от майка и баща\". Такива послания отправи с плакатите „Поход за Семейството\" в София. Организаторите приканиха в него да се включват хора, подкрепящи традиционния брак и християнските семейни ценности. „Поход за семейството, защото ние искаме да възстановим традицията за подкрепа на семейството, да възстановим вярата на хората в това, че бракът е едно добро нещо за децата и за семейството като цялото\", каза Ивайло Тинчев, който е сред организаторите на похода. Той обясни, че такъв вид събитие е правено в Бургас вече от 2013 г. „И ние решихме да продължим по същият начин. От самото началото е направено като контрапункт на гейпарадите, които се организират. Решихме да не променяме това и да продължим по същия начин\", посочи той. В 5 града има поход - София, Пловдив, Варна, Бургас и Русе. В столицата се събират пред парламента, след това ще тръгнат по улиците към пл. „Независимост\", с крайна точка НДК. Тук беше и Иван със семейството си, защото подкрепят традиционното семейство между мъж и жена. Според него трябва да има такива походи за семейството. „Те не са алтернатива на гей –парада, те са, за да изразим нашата позиция по темата за семейството\", посочи мъжът.", "date": "2018.06.09", "title": "Анти гейпарадът: Детето има нужда от майка и баща"}
{"url": "http://standartnews.com/balgariya/balgari_ot_tsyal_svyat_na_megdana_na_drugata_balgariya_v_milano-372469.html", "text": "Българи от всички точки на Европа тръгнаха към Милано, Италия, за да участват в годишния събор „На мегдана на другата България\". Всички те са участници в самодейни фолклорни групи в градовете и държавите, в които живеят. Миналата година събитието беше във френския град Лион. Става дума за десетки фолклорни групи, за около 800 участници, които ще танцуват на централния площад в Милано пред катедралата „Дуомо\" днес и ще минат в 3-километрово дефиле с народни носии през италианския град.", "date": "2018.06.09", "title": "Българи от цял свят \"На мегдана на другата България\" в Милано"}
{"url": "http://standartnews.com/balgariya/sofiya_prayd_otbelyazva_11oto_izdanie-372480.html", "text": "Шествие на хора с нетрадиционна сексуална ориентация се проведа в София, съпроводено от присъствието на няколк охиляди, информира БНР. Това е 11-тото издание на \"София прайд\". Имаше  засилени мерки за сигурност - конна полиция, допълнителни охранителни фирми  осигуряваха спокойствието на участниците във фестивала. Няколко пропускателни  пункта бяха отворени около паметника на Съветската армия - един от най-мрачните и оспорвани символи в столицата. В 19 часа ще  тръгне шествие, което ще бъде част от фестивала. За него разказва Радослав  Стоянов, един от организаторите на прайда: \"Посланието на  нашето събитие е, че различието е различие. То е факт. Ние не го отричаме. Не  призоваваме всички хора да са еднакви, а напротив - различието да бъде приемано  и да разберем, че хората просто са такива, каквито са, и това не пречи на тях  да бъдат пълноценни граждани\".", "date": "2018.06.09", "title": "\"София прайд\" отбелязва 11-ото издание"}
{"url": "http://standartnews.com/balgariya/lineyka_sprya_na_veloaleya_koloezdach_y_rezna_gumite-372482.html", "text": "Велосипедист наряза гума на линейка в столицата, защото спряла на велоалея. Спешните медици обслужвали сигнал, свързан с усложнено състояние на 19-годишно момче, вследствие на тежка форма на диабет. По закон автомобилите със специален режим на движение имат право да спрат на подобно място, обясни за Дарик Катя Сунгарска, говорител на столичния Център за спешна медицинска помощ. Колоездачът обаче поставил ултиматум на лекарите веднага да отстранят превозното средство. След като това не се случило, велосипедистът извадил нож и нарязал една от гумите на линейката.", "date": "2018.06.09", "title": "Линейка спря на велоалея, колоездач й резна гумите"}
{"url": "http://standartnews.com/balgariya/anti_geyparadat_iska_spasenie_na_detsata_ot_razvrata-372481.html", "text": "От пилоните на НДК започна шествието под надслов „Да запазим децата от разврата\". То се организира от „Национална съпротива\" и ще премине при засилени мерки за сигурност. Шествието ще продължи по бул. „Патриарх Евтимий\", ул. „Граф Игнатиев\", бул. „Христо и Евлоги Георгиеви\", пред сектор „А\" на Национален стадион „Васил Левски\" , по алеята покрай сектор „Г\" на стадиона до езеро „Ариана\" и в Борисова градина. Организацията „Национална съпротива\" се обявява против „София прайд 2018\" и Истанбулската конвенция. Членовете й настояха Държавната агенция за закрила на детето да потърси отговорност на родителите на децата, присъствали на парада на хората с различна сексуална ориентация. Категоричното си несъгласие изразиха и от Св. Синов, ВМРО, НФСБ и Атака. Участниците в шествието скандират: „Да спасим децата от разврата\" и \"Не искам в моя град да има гей парад\".", "date": "2018.06.09", "title": "Анти гейпарадът иска спасение на децата от разврата"}
