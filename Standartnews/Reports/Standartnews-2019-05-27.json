{"url": "https://www.standartnews.com/lifestyle/sofi-trnr-otsvirila-dzho-dzhonas-za-24-chasa-393076.html", "text": "Софи Търнър разкри, че двамата с Джо Джонас веднъж се разделили за цели 24 часа. Актрисата сподели пред „Sunday Times“: „Беше най-лошият ден в живота ми. За момент не бяхме сигурни във връзката ни. Но после осъзнахме, че наистина сме един за друг и всичко продължи нормално“. Те се венчаха в началото на месеца с тайна церемония в Лас Вегас, като бяха бракосъчетани от имитатор на Елвис Пресли. Актрисата и певецът никога не са крили връзката и Софи неведнъж е признавала, че Джо е бил най-силната й упора през последните години. „Кога започнахме да излизаме, не бях психически добре. Наложи се той да ми постави ултиматум. Каза ми, че не може да бъде с мен, ако не започна да обичам себе си. Така спаси живота ми“, хвали се Търнър. ", "date": "2019.05.26", "title": "Софи Търнър отсвирила Джо Джонас за 24 часа"}
{"url": "https://www.standartnews.com/lifestyle/silikonova-inovatsiya-bori-belezi-393092.html", "text": "Белезите от операции, травми, изгаряния и други нарушения върху целостта на кожата притесняват много хора. Понякога те се превръщат в сериозен естетичен проблем, водещ до понижаване на самочувствието и качеството на живот. Съществуват различни методи за премахване на белези – пластични операции, лазерни процедури, инжектиране на колаген, медикаменти. Иновациите, които реално подпомагат заличаването и превенцията, бяха основна тема на среща между експерти и медии с участието на д-р Янчо Делчев, д-р Виолин Петров и д-р Пепа Георгиева, като модератор на събитието бе Иван Стоев. Пред журналистите тримата специалисти споделиха опит при третирането на хипертрофични и келоидни белези с kelo-cote – иновация, която успокоява дразненето на тъканите, подобрява хидратацията и еластичността на участъка, омекотява и изравнява белега. „Добро адаптиране на срещуположните участъци на кожата, естетичен шев, използване на резорбируем конец и минимален разрез са ключовите изисквания за бързото зарастване. Именно така се избягват и неприятните последици, свързани с белезите“, коментира д-р Янчо Делчев. Факторите, влияещи негативно върху лечението на белезите, могат да са анатомични (разтягане на кожата), генетични (променена клетъчна функция), външни (инфекция и хронично възпаление) и физични - прекомерна дехидратация на кожата.", "date": "2019.05.26", "title": "Силиконова иновация бори белези"}
{"url": "https://www.standartnews.com/sport/lalova-s-nova-pobeda-v-kasteyon-393139.html", "text": "Ивет Лалова постигна втора победа по време на стартовете от клубната купа на Европа в Кастейон (Исп). Спринтьорката спечели на 200 м с 23,10 сек и донесе нови точки за турския \"ЕНКА\". Ден по-рано Лалова бе първа и на 200 м. записа втора победа. С щафетата на ЕНКА на 4 х 100 м Лалова финишира снощи трета.", "date": "2019.05.26", "title": "Лалова с нова победа в Кастейон"}
{"url": "https://standartnews.com/svyat/orban-minava-km-italianskiya-model-393132.html", "text": "Унгарският премиер Виктор Орбан обръща гръб на опетнения от скандал председател на Австрийската партия на свободата Хайнц-Кристиан Щрахе и се хваща за Матео Салвини за сътрудничество, предаде ДПА. \"Австрийският модел е приключен. Преминавам към италианския модел\", заяви  Орбан, след като гласува на изборите за Европейски парламент. Преди седмица Щрахе подаде оставка като вицеканцлер заради скандалния видеозапис с негово участие, заснет през 2017 г. на испанския остров Ибиса, който се появи само няколко дни преди европейските избори. Орбан посрещна сърдечно Щрахе в Будапеща две седмици преди оставката на австрийския крайнодесен лидер, припомня ДПА. Тогава Орбан окачестви \"австрийския модел\" (съюза между Австрийската народна партия на канцлера Себастиан Курц и Австрийската партия на свободата) като образец за сътрудничество между консерваторите от Европейската народна партия и десните популисти начело с италианския вътрешен министър и лидер на партия Лига Матео Салвини. Рухването на управляващата коалиция в Австрия обаче остави \"австрийския модел\" в историята, изтъкна Виктор Орбан. Под \"италиански модел\" се има предвид коалицията между партията Лига на Матео Салвини, десноцентристката партия на бившия премиер Силвио Берлускони \"Напред Италия\" и крайнодясната партия \"Италиански братя\". В правителството Салвини е коалиционен партньор с популисткото движение \"Пет звезди\", отбелязва ДПА. Членството на партията на Виктор Орбан Фидес в Европейската народна партия бе замразено заради водената от Фидес кампания срещу председателя на Европейската комисия Жан-Клод Юнкер.   ", "date": "2019.05.26", "title": "Орбан минава към италианския модел"}
{"url": "https://standartnews.com/svyat/ministrka-bavi-samolet-khvrlya-ostavka-393108.html", "text": "Мексиканска министърка се поттегли от поста си, защото заради нея пътнически самолет излетя със закъснение и на хората бе причинено неудобство.  Повод за решението на  Хосефа Гонсалес-Бланко Ортис-Мена стана избухналият в петък скандал около полета на авиокомпания \"Аеромехико\" от столицата за град Мехикали, предаде ТАСС. Министърката на околната среда и природните ресурси в кабинета на новия президент на Мексико Андрес Мануел Лопес Обрадор закъснявала за полета и излитането му било забавено с почти 40 минути уж по разпореждане на президента. Министърката подаде оставка,  съобщи Ройтерс. Президентската канцелария обясни, че Хосефа Гонсалес-Бланко Ортис-Мена е напуснала само поста си. А президентът Лопес Обрадор заяви в реч вчера следобед, че е приел оставката. В писмото си, публикувано от канцеларията на президента, министърката обяснява, че в началото на работно пътуване в петък е станала причина за закъснението, създавайки неудобство за пътниците и екипажа. \"Няма оправдание. Истинската трансформация на Мексико изисква пълно спазване на ценностите на равенство и справедливост. Никой не бива да се ползва с привилегии, а облагите за един човек, дори ако изпълнява задълженията си, не може да стои над благополучието на мнозинството\", пише министърката. Тя специално посочва, че не е имало заповед на президента за забавяне на полета и че отговорността за случилото се е единствено нейна. \r\nОткакто президентът Лопес Обрадор пое поста през декември, той пътува с редовните полети на гражданската авиация, след като по време на предизборната кампания обеща да продаде луксозния самолет на предшественика си.  ", "date": "2019.05.26", "title": "Министърка бави самолет, хвърля оставка"}
{"url": "https://standartnews.com/sport/lalova-s-nova-pobeda-v-kasteyon-393139.html", "text": "Ивет Лалова постигна втора победа по време на стартовете от клубната купа на Европа в Кастейон (Исп). Спринтьорката спечели на 200 м с 23,10 сек и донесе нови точки за турския \"ЕНКА\". Ден по-рано Лалова бе първа и на 200 м. записа втора победа. С щафетата на ЕНКА на 4 х 100 м Лалова финишира снощи трета.", "date": "2019.05.26", "title": "Лалова с нова победа в Кастейон"}
{"url": "https://standartnews.com/kultura/svetovni-teatrali-v-sfumato-393087.html", "text": "„Сфумато“ домакинства Генералната годишна асамблея на Съюза на театрите на Европа. Във форума участват 22 директори и други представители на 15 театри, които ще дискутират важни творчески въпроси, свързани с общата програма, както и бъдещи общи проекти. Провеждането на Генералната асамблея съвпада с 30-годишнината на „Сфумато“. Театралната работилница е подготвила за участниците специална програма от представления - „Луда трева“ на Маргарита Младенова, „Бесове“ на Иван Добчев, „Как е“ - акция на Елена Димитрова, „Филоктет“ на Борис Кръстев, а гостите ще гледат и филма за „Сфумато“ „Черните бегълци“ на  Любомир Младенов. „Съюзът на театрите на Европа” (UTE)  е една от най-влиятелните тематични асоциации. Основан през 1990 година от директора на Пиколо театро ди Милано Джорджо Стрелер и френския министър на културата Жак Ланг, с годините Съюзът се превръща в алианс от европейски театри, съчетаващ творчески и политически цели, като използва съществуващи артистични платформи с цел засилване професионалния обмен и да промотира една отворена Европа на културата. Днес UTE има 34 члена, 17 от които са театри с национално и международно значение и влияние в цяла Европа - от Порто, Mосква, Aтина, Клуж, Реймс, Виена, Белград, Букурещ, Кьолн, Люксембург, София, Милано, Прага, Солун, Рим, Будапеща и Тел Авив, както и индивидуални и асоциирани членове от Франция, Унгария, Полша и Грузия. Дейността на UTE е в три основни насоки: развитие на международно и транснационално сътрудничество; поддържане и предаване на културното наследство на Европа с акцент върху неговото овладяване от страна на младите хора на изкуството; развитие и обновяването на това наследство чрез новаторски артистични, но и политически проекти, които предлагат критичен размисъл върху днешното общество. Театрална работилница „Сфумато” е единственият български театър-член на тази престижна европейска асоциация и поддържа активно сътрудничество с нея. Членовете на UTE препоръчват на „Сфумато” млади трупи и индивидуални творци от техните страни за участие в изданията на фестивала „Малък сезон“.", "date": "2019.05.26", "title": "Световни театрали в „Сфумато“"}
{"url": "https://standartnews.com/sport/khamiltn-specheli-v-gran-pri-na-monako-393138.html", "text": "Люис Хамилтън с Мерцедес спечели Голямата награда на Монако, шести кръг от световния шампионат по автомобилизъм във Формула 1. Британецът стартира от първа позиция и не допусна да бъде изпреварен през 78-те обиколки на състезанието. С този си успех Хамилтън поведе със 17 точки на съотборника си Валтери Ботас в класирането при пилотите. На второ място  завърши Макс Верстапен с „Ред Бул“, но холандецът остава четвърти заради наказание от 5 секунди, което получи за предизвикан сблъсък с Валтери Ботас. Така Себастиан Фетел с „Ферари“, който финишира трети, се придвижи до второ място, а Ботас зае третата позиция. Пиер Гасли с „Ред Бул“ е пети - на 9.9 секунди след Хамилтън и добавя допълнителна точка към актива си за най-бърза обиколка. Точки от състезанието по улиците на Монако взеха още Карлос Сайнц (младши), Данийл Квят, Алекс Албон, Даниел Рикардо и Ромен Грожан. Преди старта пилотите почетоха с минута мълчание починалия преди дни трикратен световен шампион Ники Лауда.", "date": "2019.05.26", "title": "Хамилтън спечели Гран При на Монако"}
{"url": "https://www.standartnews.com/lifestyle/studenti-se-poklonikha-pred-iv-sen-loran-393089.html", "text": "Студенти от Нов български университет направиха своеобразен поклон пред гения и паметта на Ив Сен Лоран. Творчеството на  корифея вдъхнови младите хора за авангардна колекция и атрактивно ревю. Двама отличници в модата - дизайнерът Веселин Йорданов и стилистът Митко Дамов – коментираха и демонстрираха пред момчетата и момичетата как се постига първокласна елегантност. Веселин Йорданов направи поредния си майсторски клас в НБУ, а екипът на Митко Дамов създаде прическите и грима към тоалетите. Студентите се оказаха достатъчно чувствителни към вечните послания на Ив Сен Лоран – супер силует, категорична артистичност, изтънчена екстравагантност плюс аристократична еротика. Те се заиграха с десените и дължините на облеклата, като акцентираха върху добре дозирания сексапил. „Справиха се много добре“, оцени ги Митко Дамов след международния конкурс за млади модни дизайнери IDEAMODA, организиран от НБУ и BFW.", "date": "2019.05.26", "title": "Студенти се поклониха пред Ив Сен Лоран"}
{"url": "https://standartnews.com/sport/grigor-nadvi-tipsarevich-na-starta-na-rolan-garos-393104.html", "text": "Григор Димитров си гарантира макар и трудно участие във втория кръг на \"Ролан Гарос\". Българският №1 победи на старта застаряващия сръбски ветеран с 6:3, 6:0, 3:6, 6:7 (4), 6:4 за 3,03 ч. В петия сет Григор успя да пробие съперника си в деветия гейм за 5:4. След това си взе подаването, а с това и мача. Това бе трети успех на Григор срещу сърбина от 7 мача. Във втория кръг Димитров ще играе с Марин Чилич (Хърв), който е под №11 в схемата на турнира в Париж.", "date": "2019.05.26", "title": "Григор надви Типсаревич на старта на \"Ролан Гарос\""}
{"url": "https://standartnews.com/sport/voleybolistite-padnakha-ot-srbiya-vv-vtorata-kontrola-393099.html", "text": "Националите по волейбол отстъпиха на Сърбия с 2:3 гейма (22:25, 26:24, 18:25, 25:21, 20:22), във втората контрола, която се игра в зала \"Импулс\" в Белград. Най-резултатен за българите  в този мач  беше Тодор Скримов с 18 точки, а 17 добави Розалин Пенчев. За сърбите Душан Петкович бе с най-голям актив с 19 точки, а с 12 точки се отчете Милан Катич. Двата тима си размениха по една победа, след като възпитаниците на Силвано Пранди се наложиха в четири гейма в първата проверка. Приятелските мачове са част от подготовката за старта на волейболната лига на нациите следващата седмица.  ", "date": "2019.05.26", "title": "Волейболистите паднаха от Сърбия във втората контрола"}
{"url": "https://www.standartnews.com/lifestyle/lyatoto-nablizhava-vnimavayte-s-khidratatsiyata-393091.html", "text": "Лятото наближава и е необходимо двойно по-прецизно внимание към хидратацията на кожата. Много подходяща е мезотерапията, богата на хиалуронова киселина и комплекс от витамини, който хидратира и едновременно с това намалява увреждащото действие на ултравиолетовите лъчи, а така забавя и  преждевременното стареене. „Мезолифт е друг ефективен метод за подмладяване на кожата, защото съдържа само хиалуронова киселина и намалява  фините бръчки. Плазмотерапията пък значително повишава колагеновата синтеза, цялостно регенерира и освежава кожата. През този сезон и устните се дехидратират, напукват и губят обем. Вариант е филър хиалуронова киселина - устните  стават по-сочни  и оформени“, коментира д-р Анелия Здравкова. Неприятните бръчици около очите, между веждите и по челото могат да бъдат загладени чрез инжектиране на ботулинов токсин. Ефикасно и безопасно срещу изпотяването в подмишниците е поставянето на ботокс. „Радиочестотната терапия стимулира фибробластите за производство на нов колаген – постига се  цялостен лифтинг ефект“, изяснява още възможности експертът. Но предупреждава: През лятото без процедури, свързани с премахването на клетки на епидермиса – пилинг, избелване, аблативни лазери. Би могло да се прилагат по-леки пилинги с нисък процент вещество за общо освежаване, за стягане на порите и изсветляване на леки повърхностни пигментации, но задължително всичко това е съчетано с висок фактор фотозащита. „В жегата не трябва да се отстраняват новообразувания като папиломи, бенки, кератоми и т.н. съдови “звездички”. Под въздействието на слънцето на мястото им може да възникне устойчива пигментация и ще се наложи повторно отстраняване. Трябва да се внимава и с маските за лице. Лимонът, краставицата, ягодите и други продукти съдържат фруктови киселини и избелват кожата. След тяхната употреба не се препоръчват слънчеви бани за период от ден-два, за да се избегне появата на пигментни петна“, уточнява д-р Здравкова. \r\nСред големите въпроси на сезона е: Как да бъдат премахнати луничките? Решението на този проблем винаги трябва да бъде комплексно и включва както високостепенна слънцезащита и локални изсветляващи продукти, така и специализирани процедури – лазерна терапия, химически пилинг, мезотерапия... Желателно е обаче повечето от тях да се избягват през летните месеци, защото се засилва риска от хипер пигментации.", "date": "2019.05.26", "title": "Лятото наближава: Внимавайте с хидратацията"}
{"url": "https://standartnews.com/sport/genchev-mozhe-da-iznenadame-levski-v-barazha-393109.html", "text": "Помощник треньорът на Етър Станислав Генчев предупреди, че тимът може да изненада Левски в предстоящият бараж за Лига Европа.  \r\n\"Левски може да е фаворит в баража, но ние може да ги изненадаме неприятно. Ако срещата бе във Велико Търново, щяхме да имаме достатъчно на брой привърженици. Сега гостуваме в София, но при всички положение ние ще бъдем по-спокойни в този мач за участие в турнира Лига Европа. Отборът на Етър показа, че заслужава да участва в такъв мач за евротурнирите\", заяви Генчев пред БНР.  Припомняме, че той ще бъде старши треньор на \"болярите\" през следващият сезон, тъй като Красимир Балъков ще поеме националния отбор на България. Срещата между Левски и Етър е на Георги Аспарухов във вторник от 20:00 часа.", "date": "2019.05.26", "title": "Генчев: \"Може да изненадаме Левски в баража\""}
{"url": "https://www.standartnews.com/lifestyle/riana-podvizava-v-london-393077.html", "text": "Риана разкри небрежно, че вече от година живее в Лондон. Певицата сподели пред „The New York Times“: „Обичам да се разхождам из квартала си. Но се налага да го правя малко под прикрите, за да не ме познае някой.“ Новината шокира жителите на английската столица и последователите на звездата веднага се включиха в социалните мрежи за коментари. Фен написа: „Истинската кралица на Англия“, след което друг добави: „Предлагам да излезем на поход в търсене на кралицата ни и да я върнем на трона й в Бъкингамския дворец.“. Трети въздъхна: „Не знаех, че живея толкова близо до кралицата и че дишам същия въздух като нея!“ ", "date": "2019.05.26", "title": "Риана се подвизава в Лондон"}
{"url": "https://standartnews.com/kultura/emiliya-klark-slushala-rech-na-khitler-za-finala-na-igrite-393072.html", "text": "Емилия Кларк сподели, че докато се подготвяла за последния епизод в „Игра на тронове“, си пускала речи на Хитлер и други мракобесни диктатори. Както вече се знае, Денерис Тарагриен произнася слово в чест на победата си на епичния финал. Сега актрисата разкрива, че гледала клипове с нацисткия водач. „Постфактум това ми се струва много смешно. Целта ми беше да видя дали ще мога да разбера думите, без да знам съответния език. И успях – всичко, което излиза от устата на Хитлер, е напълно осезаемо. Тогава ми хрумна идеята, че ако и аз вярвам във всичко, което изричам на Валирийски, зрителите няма да имат нужда да следят субтитрите през цялото време“, разказва Кларк. Тя репетирала речта си всяка вечер в продължение на два месеца. Когато дошло време за снимките, от първия път изрекла всичко перфектно. \r\n ", "date": "2019.05.26", "title": "Емилия Кларк слушала реч на Хитлер за финала на „Игрите“"}
{"url": "https://standartnews.com/sport/bayern-s-rekord-v-kupata-na-germaniya-393042.html", "text": "Байерн Мюнхен спечели купата на Германия по футбол за рекорден 19-и път. В последния мач баварците разгромиха РБ Лайпциг с 3:0 на финала на стадион \"Олимпиащадион\" в Берлин. \"Биковете\" стартираха много смело и дори имаха по-добрите възможности, но най-добрият вратар в света за периода 2013-2016 година Мануел Нойер се отличи с чудесни спасявания, а на висота с два великолепни шпагата беше и Джошуа Кимих. Такива не липсваха и пред вратата на РазенБалшпорт, но Гулаши капитулира преди изтичането на час игра, когато Роберт Левандовски откри резултата с глава. След почивката Нойер отказа Форсберг лице в лице, а в 78-ата минута Кингсли Коман избухна с невероятно изпълнение. Всичко приключи седем минути по-късно, когато мюнхенци хванаха своя противник на контраатака и Левандовски демонстрира за пореден път голмайсторския си нюх след феноменален пас от дълбочина на Кимих. \r\nТова беше последен мач за Франк Рибери и Ариен Робен с екипа на Байерн Мюнхен. Французинът си тръгва след 12-годишна вярна служба, а холандецът след 10-годишен престой на стадион \"Алианц Арена\". И двамата ветерани влязоха като резерви днес.", "date": "2019.05.26", "title": "Байерн с рекорд в Купата на Германия"}
{"url": "https://standartnews.com/sport/valensiya-udari-barsa-za-kupata-na-kralya-393040.html", "text": "Валенсия спечели Купата на Краля, след като победи Барселона с 2:1 в двубой игран на стадион \"Естадио Бенито Вилямарин\" в Севиля. \r\nФутболистите на треньора Марселино Гарсия буквално матираха защитата на каталунците и заслужено дъпнаха с два гола преднина през първото полувреме, благодарение на Кевин Гамейро (22') и Родриго Морено (33'). През втората част шампионите в Ла Лига постепенно се окопитиха и върнаха едно попадение чрез Лионел Меси (74'), но тимът така и не успя да направи нещо повече в мача. \r\nTaка купата отива за осми път във Валенсия. Барселона пък прекъсна серията си от 4 поредни триумфа в турнира и допусна загуба на финал за Купата на Краля от различен от Реал Мадрид отбор за първи път от 1996 година насам. \r\n ", "date": "2019.05.26", "title": "Валенсия удари Барса за Купата на Краля"}
{"url": "https://standartnews.com/kultura/dotsent-zakhariev-izbra-pravilnata-zhena-393073.html", "text": "Доцент Петър Захариев - прочутият гинеколог от \"Откраднат живот\", чиито пореден сезон току-що приключи, все пак избра правилната жена, след като през последните епизоди двете най-близки дами от обкръжението му го разпъваха на кръст. Емил Марков, който влиза в кожата на чаровния лекар, вече е партньор със собствената си съпруга - шармантната Албена Павлова. Това се случва в \"Непоправимо\". Спектакълът е на сливенския театър, а софийската му премиера е на 27 май в \"Сълза и смях\". Владлен Александров е режисьор на пиесата от прочутия австрийски драматург Щефан Фьогел, а на сцената излизат още Таня Йоргова и Августин Демерджиев. Битките и проблемите в две приятелски семейства са анализирани с дружеска ирония и намигане - на фона на забързания, устремен към материалния успех живот, който често ни провокира да бъдем жестоки или лекомислени в отношенията. Всъщност Албена Павлова и Емил Марков са вещи в психологията, тъй като и двамата са преминали през семинарите Инсайт, които възпитават вглеждането навътре с цел преобразяване и трансформация - твърде модерни теми, както в \"Откраднат живот\", така и в \"Столичани в повече\". Албена е овладяла всичките четири нива, докато мъжът й е имал време само за първото. Така че те със сигурност предлагат оригинален личен привкус в трактовката за екзистенциалните драми. \"По принцип и за всички е много важно да си върнем усещането за цялост и значимост, което неволно и тъжно губим по пътя\", казва актрисата. А постановката на Сливен връща съпрузите в ранната им младост в Града на войводите - те са рамо до рамо на сцената още от онази епоха, в която играят в \"Опакометаморфози\" по поемите на Валери Петров, \"Добрият човек от Сечуан\" на Бертолт Брехт, \"Кой кого\", \"Малки трагедии\", \"Илюзията\" на Пиер Корней... Покрай партньорските спектакли Албена Павлова и Емил Марков са сигурни, че формулата на семейното щастие изключва непоисканото даване на акъл.", "date": "2019.05.26", "title": "Доцент Захариев избра правилната жена"}
{"url": "https://standartnews.com/sport/ekvadorets-povede-v-dzhiroto-393043.html", "text": "Еквадорецът Ричард Карапас спечели 14-ия етап в колоездачната Обиколка на Италия и оглави генералното класиране. 25-годишният Карапас атакува 25 километра преди края на 131-километровото изтощително планинско трасе от Сент-Венсан до Курмейо, което включваше изкачване на пет височини, за да финишира пръв за 4:02:23 часа. Така той записа втори етапен успех в Джирото през кампанията. Втори на 1:32 минути завърши Саймън Йейтс (Великобритания), а трети на 1:54 минута остана представителят на домакините и шампион в надпреварата през 2013 и 2016 година Винченцо Нибали. Карапас е лидер в общото подреждане с време 58:35:34 минути, като води само със 7 секунди пред словенеца Примож Роглич, който днес се нареди осми на 1:54 минута зад победителя. Нибали е трети на 1:47 минута. Досегашният водач Ян Поланц (Словения) изостана много днес и вече е седми в генералното класиране на 3:29 минути зад еквадореца.", "date": "2019.05.26", "title": "Еквадорец поведе в Джирото"}
{"url": "https://standartnews.com/sport/blgarski-natsional-specheli-kupata-na-ungariya-393093.html", "text": "Футболистите на МОЛ Види победиха Хонвед с 2:1 във финала за Купата на Унгария по футбол. Българският национал Георги Миланов остана резерва в състава на победителите на финала в Будапеща. Филип Холендер изведе столичани напред в 14-ата минута от дузпа, но Марко Шчепович изравни десет минути преди края с удар отблизо след подаване от корнер. Резервата Анел Хаджич донесе триумфа в първата минута на добавеното време, след като засече под гредата ниско подаване от фаул  малкото наказателно поле на Саболч Хусти от дясно. Така МОЛ Види, който завърши на второ място в първенството след шампиона Ференцварош, заслужи трофея за втори път в историята си след 2006 г.", "date": "2019.05.26", "title": "Български национал спечели купата на Унгария"}
{"url": "https://www.standartnews.com/sport/ekvadorets-povede-v-dzhiroto-393043.html", "text": "Еквадорецът Ричард Карапас спечели 14-ия етап в колоездачната Обиколка на Италия и оглави генералното класиране. 25-годишният Карапас атакува 25 километра преди края на 131-километровото изтощително планинско трасе от Сент-Венсан до Курмейо, което включваше изкачване на пет височини, за да финишира пръв за 4:02:23 часа. Така той записа втори етапен успех в Джирото през кампанията. Втори на 1:32 минути завърши Саймън Йейтс (Великобритания), а трети на 1:54 минута остана представителят на домакините и шампион в надпреварата през 2013 и 2016 година Винченцо Нибали. Карапас е лидер в общото подреждане с време 58:35:34 минути, като води само със 7 секунди пред словенеца Примож Роглич, който днес се нареди осми на 1:54 минута зад победителя. Нибали е трети на 1:47 минута. Досегашният водач Ян Поланц (Словения) изостана много днес и вече е седми в генералното класиране на 3:29 минути зад еквадореца.", "date": "2019.05.26", "title": "Еквадорец поведе в Джирото"}
{"url": "https://www.standartnews.com/sport/valensiya-udari-barsa-za-kupata-na-kralya-393040.html", "text": "Валенсия спечели Купата на Краля, след като победи Барселона с 2:1 в двубой игран на стадион \"Естадио Бенито Вилямарин\" в Севиля. \r\nФутболистите на треньора Марселино Гарсия буквално матираха защитата на каталунците и заслужено дъпнаха с два гола преднина през първото полувреме, благодарение на Кевин Гамейро (22') и Родриго Морено (33'). През втората част шампионите в Ла Лига постепенно се окопитиха и върнаха едно попадение чрез Лионел Меси (74'), но тимът така и не успя да направи нещо повече в мача. \r\nTaка купата отива за осми път във Валенсия. Барселона пък прекъсна серията си от 4 поредни триумфа в турнира и допусна загуба на финал за Купата на Краля от различен от Реал Мадрид отбор за първи път от 1996 година насам. \r\n ", "date": "2019.05.26", "title": "Валенсия удари Барса за Купата на Краля"}
{"url": "https://standartnews.com/sport/yonuzova-ostana-ss-srebro-v-chekhiya-393066.html", "text": "Българската боксьорка Мелис Йонузова спечели сребърен медал в категория до 69 килограма на юбилейното 50-о издание на международния турнир в Усти над Лабем (Чехия). На финала нашето момиче загуби от еврошампионката до 22 години от Владикавказ 2019 Бузеназ Сюрменели (Турция). Българката е континентална шампионка за жени от София 2018, но в категория до 64 килограма.", "date": "2019.05.26", "title": "Йонузова остана със сребро в Чехия"}
{"url": "https://standartnews.com/sport/karamarinov-dade-start-na-bistritsa-rn-393052.html", "text": "Първият вицепрезидент на Европейската атлетика, председател на БФЛА и президент на АБАФ Добромир Карамаринов даде старт на атрактивната надпревара \"Бистрица Рън\". Тя е част от популярната верига \"Рън България\" на БФЛА. Стотици стартираха тази сутрин по трасето от Бистрица до Железница и обратно. Сред участниците са водещите ни състезатели Йоло Николов, Димчо Мицов и Кирил Николов-Дизела. Надпреварата се провежда с подкрепата на основния спонсор \"Спорт Депо\".", "date": "2019.05.26", "title": "Карамаринов даде старт на \"Бистрица Рън\""}
{"url": "https://standartnews.com/kultura/natali-portman-otreche-vrzka-s-mobi-393074.html", "text": "Натали Портман отрече някога да е била във връзка с певеца Моби. Музикантът разкри в автобиографията си, че той и актрисата имали краткотрайни романтични отношения, когато тя била на 20, а той на 33. Портман обаче заяви, че твърденията му били неверни. „Изненадана съм, че е описал краткото ни време заедно като „връзка“. Той просто беше по-възрастен мъж, който се държи неприлично с мен. Тогава бях на 18, а не на 20, както се твърди – тъкмо бях завършила“, Портман. Тя също така отправи критики и към издателите на автобиографията: „Отвратително е, че използва лъжи, за да промотира книгата си. Още по-лошо е, че никой не е благоволил да провери истинността на твърденията му. Отидох да се запозная с него като фенка и той ми предложи да бъдем приятели. След няколко срещи осъзнах намеренията му и приключих с него.“ \r\n ", "date": "2019.05.26", "title": "Натали Портман отрече връзка с Моби"}
{"url": "https://www.standartnews.com/sport/yonuzova-ostana-ss-srebro-v-chekhiya-393066.html", "text": "Българската боксьорка Мелис Йонузова спечели сребърен медал в категория до 69 килограма на юбилейното 50-о издание на международния турнир в Усти над Лабем (Чехия). На финала нашето момиче загуби от еврошампионката до 22 години от Владикавказ 2019 Бузеназ Сюрменели (Турция). Българката е континентална шампионка за жени от София 2018, но в категория до 64 килограма.", "date": "2019.05.26", "title": "Йонузова остана със сребро в Чехия"}
{"url": "https://www.standartnews.com/sport/karamarinov-dade-start-na-bistritsa-rn-393052.html", "text": "Първият вицепрезидент на Европейската атлетика, председател на БФЛА и президент на АБАФ Добромир Карамаринов даде старт на атрактивната надпревара \"Бистрица Рън\". Тя е част от популярната верига \"Рън България\" на БФЛА. Стотици стартираха тази сутрин по трасето от Бистрица до Железница и обратно. Сред участниците са водещите ни състезатели Йоло Николов, Димчо Мицов и Кирил Николов-Дизела. Надпреварата се провежда с подкрепата на основния спонсор \"Спорт Депо\".", "date": "2019.05.26", "title": "Карамаринов даде старт на \"Бистрица Рън\""}
{"url": "https://www.standartnews.com/sport/blgarski-natsional-specheli-kupata-na-ungariya-393093.html", "text": "Футболистите на МОЛ Види победиха Хонвед с 2:1 във финала за Купата на Унгария по футбол. Българският национал Георги Миланов остана резерва в състава на победителите на финала в Будапеща. Филип Холендер изведе столичани напред в 14-ата минута от дузпа, но Марко Шчепович изравни десет минути преди края с удар отблизо след подаване от корнер. Резервата Анел Хаджич донесе триумфа в първата минута на добавеното време, след като засече под гредата ниско подаване от фаул  малкото наказателно поле на Саболч Хусти от дясно. Така МОЛ Види, който завърши на второ място в първенството след шампиона Ференцварош, заслужи трофея за втори път в историята си след 2006 г.", "date": "2019.05.26", "title": "Български национал спечели купата на Унгария"}
{"url": "https://www.standartnews.com/sport/voleybolistite-padnakha-ot-srbiya-vv-vtorata-kontrola-393099.html", "text": "Националите по волейбол отстъпиха на Сърбия с 2:3 гейма (22:25, 26:24, 18:25, 25:21, 20:22), във втората контрола, която се игра в зала \"Импулс\" в Белград. Най-резултатен за българите  в този мач  беше Тодор Скримов с 18 точки, а 17 добави Розалин Пенчев. За сърбите Душан Петкович бе с най-голям актив с 19 точки, а с 12 точки се отчете Милан Катич. Двата тима си размениха по една победа, след като възпитаниците на Силвано Пранди се наложиха в четири гейма в първата проверка. Приятелските мачове са част от подготовката за старта на волейболната лига на нациите следващата седмица.  ", "date": "2019.05.26", "title": "Волейболистите паднаха от Сърбия във втората контрола"}
{"url": "https://standartnews.com/kultura/magdalena-ralcheva-vlo-radev-me-nauchi-kak-se-pravi-kino-393078.html", "text": "Магдалена Ралчева, която на първи юни по традиция ще открие „Златната липа“ – създадения и ръководен от нея фестивал за ново европейско кино в Стара Загора, е изгледала над 200 филма в името на перфектната селекция. Седмото издание на престижния форум ще представи на публиката при вход свободен 54 ленти от 25 страни, като 9 от тях участват в конкурса. Дебют в „Златната липа“ правят Исландия и Португалия. Известната режисьорка /“Още нещо за любовта“, „12А“/ - ученичка на Въло Радев, очаква с нетърпение Ян Енглерт, който ще получи почетната „Златна липа“ и ще посади фиданка в Алеята на славата пред Операта, където се въртят прожекциите. Фестивалът стартира с „Голямото прецакване“ – история за Полша след промените, в която Енглерт играе крупен мошеник.      - Госпожо Ралчева, помните ли кога за първи път чухте името на Ян Енглерт? \r\n- О, да – защото се случи, докато ходех на уроци по солфеж: едни от най-омразните ми. Преподавателките ми си говореха твърде приповдигнато само за Ян Енглерт – по това време в кината на цялата държава даваха „Осъдени души“. И тези дами хем не ми обръщаха внимание, хем аз слушах за него.  \r\n- Бързо ли прие поканата ви?  \r\n- Сподели огромно удоволствие от нея. Няколко месеца напасвахме графиците и каза „да“ в края на 2018-а. Тогава все още дори не се знаеше, че ще става доктор хонорис кауза на НАТФИЗ. Но Ян Енглерт отдавна е свързан сантиментално с България. „Осъдени души“ е от най-чувствените ни филми, един от шедьоврите на киното ни. Да не забравяме, че именно хитът на Въло Радев изстрелва Енглерт на върха – като звезда в драматичното амплоа след блестящото превъплъщение в отец Ередия.  \r\n- След като сте изгледали над 200 филма – какво, според вас, се случва в киното на Европа?  \r\n- То е изпълнено с вълнения, които са доста  по-различни от тези в блокбастърите, снимани с много повече пари. Екзистенциалните контрасти и битието на съвременния човек отново са водещи в творчеството на европейските кинотворци. Ако миналата година акцентът падаше върху образа на жената, то сега е върху мъжа – върху опита му да се справи с всичко в толкова объркания и забързан свят. Понякога успешно, друг път не, представителите на силния пол  търсят начин да излязат победители в ежедневната  битка за правото да бъдат себе си Героите в драмите се опитват сами да отглеждат децата си, зарязват семействата си и заминават да търсят щастието зад граница, връщат се в семейното гнездо, за да бъдат добри съпрузи, въпреки икономическата безпътица. Изумяват с решителността си,  предизвикат възхищение или будят съчувствие със смиреността си - в икономически лабиринти и душевни терзания. \r\n- Как мислите – защо силният пол се оказа податлив на подобен срив?     \r\n- Може би ние, жените, допринесохме за това мъжете да се чувстват много по-уязвими, да станат много по-раними. Потъпкахме тяхното его. В един момент жените се оказахме лошите. Не биваше да се случва. Проблемите на пост модерния мъж са своеобразен рефлекс на желанията, идващи от пост модерната жена – да е свободна, водеща, независима.  И той, мъжът, просто се смачка А най-страшното е пълното съсипване на семейството. Вече са малко семействата, в които децата са щастливи с двама родители – то си е истинско геройство. Но не става дума за това нещата от живота да текат по-старому, а да бъдат съхранени  традициите, в които сме раснали поколения наред. Много е важно психическото здраве на нацията да бъде опазено.   \r\n- Какъв човек и кинаджия беше Въло Радев, на какво ви научи? \r\n- Въло е най-тънкият психолог в българското кино. Режисьорът с най-безпогрешния усет към актьорите. Кастингът му е безупречен – всеки от съсловието знае, че това е 90 процента от успеха. Завършен интелектуалец ерудит с енциклопедични познания и много финес. С изключителна любов към занаята. Няма друг изящен майстор като него. Аристократ на духа – с изумителен вкус към литературата, музиката. Космополит от класа. Винаги ще остане на върха. Та този човек преди всичко друго ни учеше  да не търсим лесното Никога да не се плъзгаме по повърхността, а да влизаме в дълбото, да откриваме и изпращаме стойностни послания към публиката. Успя да ни предаде невероятната си любов към детайлите. Беше цар на акцентите. Да си спомним дървената играчка в ръцете на Раде Маркович в „Крадецът на праскови“ – какъв символ, каква метафора за живота. Всяка дума, всеки жест на Въло Радев са ми били от изключителна полза. Той ме е възпитал, че с  актьора трябва да се работи персонално, за да се чувства той специален и значим.  Безотказен ход.  \r\n- Винаги ли сте искала да станете режисьор? \r\n- Не. Първо учих моден дизайн.  Рисувах много добре Но постепенно разбрах, че трябва и математика. Около мен имаше истински инженери на облеклото, покрай които осъзнах, че това амплоа не е моето. Винаги съм обичала киното, но дори и в мечтите не беше лесно да се видя като режисьор. Открай време имам огромен респект към хората на това изкуство. Освен всичко друго, в онези години режисурата беше доста мъжка  професия, а не като сега – достатъчно феминизирана. Днес всеки и всяка твърдят, че правят кино – и има реална опасност от девалвация. Нещата вървят именно натам.      \r\n- А какво е състоянието на родния арт от вашата камбанария? \r\n- Със сигурност не е от най-цветущите. Но на хубавите за всички нас дни около 24 май да си дадем сметка, че културата и изкуството ни вдъхновяват. Да не гледаме само с черни очила – но не и само с розови. По-добре е да се обединим в усилията си, а не само да се оплакваме.  \r\n- Какво не ни достига? \r\n- Оценка на реалните възможности. Себеуважение. Много колеги имат по-голям потенциал. Но новото поколение ще запълни пукнатината. Ние сме европейци – имаме вековна история, ценни артефакти, големи артисти. Да се освободим от  мрачните мисли, които подриват самочувствието ни.", "date": "2019.05.26", "title": "Магдалена Ралчева: Въло Радев ме научи как се прави кино"}
{"url": "https://standartnews.com/svyat/i-ekoministr-iska-posta-na-mey-393098.html", "text": "Смята, че е готов да обедини Консервативната и Юнионистката партия  Британският министър на околната среда, прехраната и развитието на селските райони Майкъл Гоув потвърди, че се включва в надпреварата за следващ премиер на мястото на Тереза Мей, която обяви, че подава оставка на 7 юни, предадоха Ройтерс и ТАСС, позовавайки се на телевизия Скай нюз. \"Мога да потвърдя, че издигам кандидатурата си за премиер на тази страна. Смятам, че съм готов да обединя Консервативната и Юнионистката партия, готов съм да осъществя Брекзита и съм готов да водя тази велика страна\", заяви Гоув на журналисти пред дома си. Майкъл Гоув става осмият кандидат за следващ британски премиер. Такова намерение вече обявиха бившият външен министър Борис Джонсън, настоящият външен министър Джереми Хънт, министърът на международното развитие Рори Стюарт, министърът на здравеопазването и социалните грижи Мат Ханкок, бившата министърка на труда и пенсионното дело Естер Маквей, бившият министър по въпросите на Брекзита Доминик Рааб и бившата лидерка на Камарата на общините (фактически представител на правителството в долната камара на парламента) Андреа Ледсъм, припомня ТАСС.", "date": "2019.05.26", "title": "И екоминистър иска поста на Мей"}
{"url": "https://standartnews.com/kultura/klasna-staya-vdkhnovi-khudozhnitsi-393082.html", "text": "Евгени Батоев и Цветомира Борисова спечелиха шестици с Classroom – апартаментна изложба срещу Стъкленото училище в Лозенец. Работната им и лична среда се отвори за кратко, за да \"покаже\" картини от Евгени и порцелан от Цветомира. Творчеството на всеки от тях зависи не само от самия него, но и от това на другия -след период на взаимно доверяване. Всеки е неоспорим авторитет в собствената си  дейност  - и  едва ученик в тази на другия. В  порочен кръг, преминаващ през абсолютно убеждение и категорична почуда, двамата се  държат един друг непрестанно на щрек. Затова и основата  на Classroom е хлъзгава. Публиката видя подбор от порцеланови релефи, повлияни от маслени картини - и  обратното. Ето какво споделят младите артисти, които са избрали да творят в България.         Евгени: „Картините ми се променят според повода. Цветомира ми повлия с това, че трябваше да се съобразявам с друг автор.  Интересни ми са автори като Пикасо. Наскоро четох за него. Помогна ми и искам да обясня защо. И класически живописци харесвам – Гоя, например. Чета литература. Говоря с хора за писатели. Усещам колко силно влияние могат да имат. Така е станало, че това е голяма част от времето - след което нещо ми е развалило чувството за хармония: да го премеря и по някакъв начин да го приема. Не мисля, че съм перфекционист. Не мисля и че Цвети е перфекционист. Хората се гордеят по странен начин с това качество. Пък и е съвсем възможно не те, а ние да сме перфекционисти. Често оставям нещата да се развият без контрол, а после поправям. При картини, живопис това личи, но зависи от стила. Моят стил приема различни отговори на завършеност. Наскоро гледах изложба на съвременни български живописци - и при тях не се търпи това. Може би се отдават на желанието да са категорични. Бих определил стила си като „хамелеон“. Но мисля, че  обичам да се вдълбавам  достатъчно, за да не изглежда като хоби. Мисля, че има повече от едно нещо. Например Цвети ме запозна с древна скандинавска митология – и един разговор беше достатъчен, за да почувствам, че ми се рисува“. Цветомира: „Евгени правеше срещи в ателието – за разговори по работите. Но винаги сме искали повече хора да могат да ги видят. Идеята за изложба винаги я има - тя даже стои преди работата. И решихме за няколко дни да превърнем ателието в галерия. Малко промени бяха достатъчни - първо сменихме лампите с такива, каквито съм имала в класната стая в началното училище: от там се появи и идеята за Classroom. А и апартаментът ни се намира точно над Стъкленото училище – 122-о в Лозенец. Създадохме Класна стая, алтернатива на ателиетата в академиите и университетите за изкуства, в която всеки е майстор в работата си - и ученик в тази на другия.  \r\nИ двамата правихме много бързи рисунки с маркер, пастел или молив - още преди предната изложба, която беше в Aether. Припомнихме си ги и те станаха като чертежи за картините и релефите в Classroom. Бяха накачени по стените на всяка от стаите – когато тиксото изсъхваше, падаха и слагахме нови. Понякога се случваше и нарочно - така някои от тях се превърнаха в по-разработени и самостоятелни работи.  \r\nНие сме заедно в ателието, но работим самостоятелно. Може да се каже, че единствено споделяме присъствието там. От ателието ме „изкарва“ само печенето на релефите. Евгени излиза, за да си купи боите и платната. В другото сме независими - и спрямо света донякъде аутсайдери. Релефите, които показах на публиката, са правени в ателието ни в апартамента, но трябваше да бъдат изпичани в Нов български университет. Така няколко пъти двамата пътувахме с колата от Лозенец до Овча купел. За да опазим работите от счупване, Евгени сядаше отзад с опакованите кутии. Всичко оцеля. Героите в релефите ми ги карат да  клонят към митологичното но всъщност малко от тях са повлияни от мита. Въпреки всичко са ми интересни едни стари и безкрайни проблеми за съществуването и баланса между добро и зло, за невъзможното им съществуване едно без друго. Тези герои са като примери, чрез които изучавам нещо доста общо през по-специфични извадки. В релефите се чете лека насмешка, игра, лекота, но всички те изобразявт конфликтни ситуации с противоречиви герои“. Евгени Батоев завършва \"Живопис\" в Слейд университет по изящни изкуства в Лондон.  \r\nСамостоятелни изложби: \r\n2017- \"Стой далеч от Рая\" - \"Сан Стефано плаза\" в София \r\n2016 - \"Нито Полок, нито Нова година\" - галерия One night stand, София \r\n2015- \"Спирала\", галерия \"Юзина\", София, куратор Мария Василева \r\nУчастие в общи експозиции \r\n2011 - галерия Swiss Cоttage, Лондон, куратор \r\nДжонатан Мърфи \r\n2016 - \"Лятото на кратко\", галерия Credo Bonum, София, куратор Весела Ножарова \r\n2018 –    Lovecrafting     III, Aether София     \r\n2019 – Periods,    ИСИ, София     \r\nВ офисите на Unique еstates Цветомира Борисова завършва  „Керамика“ в Нов български университет \r\nИзложби: \r\n2016 - С Виолета     Заранкова, галерия „Дебют“, София     \r\n2018  - Lovecrafting III, Aether, София     \r\n2019 - Periods, ИСИ, София", "date": "2019.05.26", "title": "Класна стая вдъхнови художници"}
{"url": "https://standartnews.com/kultura/bratya-argirovi-v-pika-na-kapkite-393085.html", "text": "Четирима финалисти ще се изправят един срещу друг в решаваща битка за любовта на публиката и голямата награда в уникалното шоу за преобразявания „Като две капки вода“. Големият финал е в понеделник вечер по Нова телевизия. За първи път в историята на предаването  Мария Илиева и Тита ще влязат в две от емблeматичните визии на един и същ изпълнител - неповторимата R&B дива Бионсе, а Милко Калайджиев ще бъде Георги Минчев. Стефан Илчев ще заложи на жената, чиято имитация неведнъж му е носела овациите на публиката. „За първи път ще се преобразя в Лили Иванова - до момента аз съм имитирал единствено гласа й, но сега ще разбера какво е да представиш образа на тази жена. Среща съм се преди години с Лили Иванова и бях изключително развълнуван“ сподели Стефан Илчев пред Мон Дьо в \"Събуди се\" .  Нощта на големия финал ще срещне публиката със специални гости, нови дуети и забавни моменти, достойни за шоуто. Папи Ханс и Деси Добрева ще бъдат Васил Найденов и Силвия Кацарова, а Дичо и Петя Буюклиева - легендите Ози Озбърн и Лита Форд. Специални гости са братя Аргирови, които ще влязат в обувките на Лучано Павароти и Енрике Иглесиас. С появата си на сцената те ще бъдат допълнени от гласовете на 23 деца от формация „Бон-Бон“, които репетират от дни, за да се включат в ритъма на латино песента. Една от най-запомнящите се дами в историята на шоуто – Софи Маринова, ще се завърне с ново предизвикателство. Този път тя ще пее в дует със своя син Лоренцо, за да пресъздат култовия тандем Орлин Горанов и Кристина Димитрова.", "date": "2019.05.26", "title": "Братя Аргирови в пика на „Капките“"}
{"url": "https://standartnews.com/kultura/khubava-si-tatkovino-vliza-v-bg-uchilishcha-iz-tsyal-svyat-393083.html", "text": "Безпрецедентна акция на родолюбие и с послание за съхраняване и възвисяване на българския език и памет започна Ротари клуб София-Витоша. „Неотдавна гледах  репортаж на телевизия „Ал Джазира“. На излизане от глинено училище в пустинята на Афганистан  малки деца признаваха, че им липсват учебници на родния език - децата бяха от Узбекистан, Киргистан, Пакистан... След това разговарях с генералния ни консул в Лос Анджелис  - господин Веселин Вълчев. Той сподели, че в Калифорния има български училища, но не им достигат книги от наши автори. На юбилея за 20-годишнината от създаването на Ротари клуб София-Витоша обявихме идеята, която много от нашите гости подкрепиха още тогава“, сподели неговият президент господин  Аспарух Карастоянов. И добави: „Миналата седмица стартирахме  официално проекта с името  „Хубава си, татковино“ – на една от редовните ни сбирки, организирана от госпожа Венета Платиканова, член на борда на Ротари клуб София-Витоша и отговаряща за  фондацията“. „Ще събираме книги за деца на възраст между 4 и 18 години, живеещи извън пределите на България. Започнахме с представянето на първия автор  - д-р Стефка Данева, уважаван лекар педиатър от Нова Загора, която твори за малки и големи, член на Съюза на писателите. Пред повече от 70 приятели и съмишленици, радетели за опазване на българския език, писменост и култура тя представи последната си стихосбирка, „Тафта“, както и три от сборниците си с патриотична лирика за малчугани - впечатляващото е, че и илюстрациите към тях са от невръстни художници. Между аплодиращите д-р Данева и подкрепящи нашата инициатива бяха представители на Ротари клубовете София-център, Нова Загора и Пазарджик, госпожа Нели Братоева от Инър Уил клуб Варна Еуропеа. Но не става дума единствено за емоции, които далеч от тук естествено са примесени със силна носталгия. Да не забравяме, че когато всеки може да чете на матерния си език, няма как да бъде заблуден за фактите и историята на нацията му. Заради това е безкрайно важно младите  поколения, живеещи извън държавата да съхранят езика, да могат да четат на него и да се гордеят, че България никога не е сменяла името си, че армията ни няма пленено знаме, че корените им са от „земя прекрасна“, както и с много други славни факти“, коментира  госпожа Венета Платиканова.  „Ротари има стройна организация в много градове в България и по света. Общуването между ротарианските приятели е сериозна логистична база за реализацията на проекта. На следващ етап ще поканим външно министерство и други частни и държавни институции да се включат в кампанията. Най-важното е да помогнем да се съхрани  езика на децата извън страната – защото той е мостът между поколенията, между общностите, между българите в родината и извън нея. Поне половината от интелектуалния елит на България е отвъд пределите й. Има още една идея – проектът да се превърне в глобален. Да преведем „Хубава си, татковино“, слоганът да стане близък и до други националности – по своя лингвистичен, философски, културологичен смисъл... Да обясним, че всеки трябва да запази паметта и традициите на дедите си. Но особено важно е да се знае и да се тиражира, че всичко е тръгнало от България“, добави господин  Аспарух Карастоянов. А в социалните мрежи вече има отклик. „Получихме писмо от госпожа  Калина Белчева - учителка по български и литература в неделно училище „Асен и Илия Пейкови“ в италианския град Салерно. Тя ни поздравява за инициативата  \"Хубава си, татковино\" и моли за книги – за децата,  изпълнени с жажда към литературата ни. Ето какво пише още тя: „Бих желала да участвам във вашите проекти, свързани с разпространение на българската култура и език по целия свят. Освен като училище, бихме могли да се включим и като асоциация, която се занимава с обмен между двете държави\", уточнява госпожа Венета Платиканова, която е убедена, че думата „татковина“ омагьосва, че България е във всяко кътче от света, където се говори на български, където бият български сърца и във вените тече българска кръв. „Откликът и реакциите ни стимулират. Важното е да има продължение – да се запази връзката с корените, с традициите, с културата,  с народността. И не на последно място - всички знаем,  че това, което ни свързва, е езикът –„език свещен на нашите деди“, както е казал Вазов. За да можем да общуваме през литературата, през поезията, през музиката. Защото България е от вечността и трябва да я има навеки “, категоричен е президентът на Ротари клуб София-Витоша господин Аспарух Карастоянов.   \r\nРодина \r\nД-р Стефка Данева Над планетата Земя \r\nСлънце грее и видя \r\nс връх висок да се издига \r\nнай-висока планина. \r\n- Как се казваш? – я попита. \r\nОт върха ú глас долита: \r\n- Имам кратко име Рила. \r\nНа орли гнездо съм свила.  \r\nИмам езера, гори, \r\nсилни билки и скали. *** \r\nНад заоблени билά \r\nСлънчо светлина разля. \r\nГледа -- чудната Родопа \r\nс чан звъни, реди и хлопа: \r\n- Аз съм галена, зелена, \r\nза Орфей съм отредена. ...  \r\nГрее Слънчо и огрява, \r\nа България запява: \r\n- Във космическото време \r\nще остане мойто племе!", "date": "2019.05.26", "title": "„Хубава си, татковино“ влиза в БГ училища из цял свят"}
{"url": "https://www.standartnews.com/sport/grigor-nadvi-tipsarevich-na-starta-na-rolan-garos-393104.html", "text": "Григор Димитров си гарантира макар и трудно участие във втория кръг на \"Ролан Гарос\". Българският №1 победи на старта застаряващия сръбски ветеран с 6:3, 6:0, 3:6, 6:7 (4), 6:4 за 3,03 ч. В петия сет Григор успя да пробие съперника си в деветия гейм за 5:4. След това си взе подаването, а с това и мача. Това бе трети успех на Григор срещу сърбина от 7 мача. Във втория кръг Димитров ще играе с Марин Чилич (Хърв), който е под №11 в схемата на турнира в Париж.", "date": "2019.05.26", "title": "Григор надви Типсаревич на старта на \"Ролан Гарос\""}
{"url": "https://standartnews.com/svyat/silno-zemetresenie-razlyulya-peru-393094.html", "text": "То е било с магнитуд 8 и е усетено в северната и централната част на страната включително и в столицата Лима, като е предизвикало паника сред населението, съобщи Геофизичният институт на САЩ, цитиран от Асошиейтед прес. Земетресението е усетено много силно и в Еквадор, Бразилия, Колумбия и Венецуела. Първоначално американските сеизмолози съобщиха за трус с магнитуд 7,5, но по-късно коригираха данните. \r\nЕпицентърът на труса бил на 85 км югоизточно от селището Лагунас (9 хиляди жители), на дълбочина 105 км. В някои градове е прекъснато електричеството. \r\nЗасега няма данни за пострадали хора и нанесени значителни материални щети. Не е обявена и опасност от възникване на цунами, защото епицентърът е много дълбоко под земята, уточни Тихоокеанският център за предупреждение от цунами.  ", "date": "2019.05.26", "title": "Силно земетресение разлюля Перу"}
{"url": "https://www.standartnews.com/sport/genchev-mozhe-da-iznenadame-levski-v-barazha-393109.html", "text": "Помощник треньорът на Етър Станислав Генчев предупреди, че тимът може да изненада Левски в предстоящият бараж за Лига Европа.  \r\n\"Левски може да е фаворит в баража, но ние може да ги изненадаме неприятно. Ако срещата бе във Велико Търново, щяхме да имаме достатъчно на брой привърженици. Сега гостуваме в София, но при всички положение ние ще бъдем по-спокойни в този мач за участие в турнира Лига Европа. Отборът на Етър показа, че заслужава да участва в такъв мач за евротурнирите\", заяви Генчев пред БНР.  Припомняме, че той ще бъде старши треньор на \"болярите\" през следващият сезон, тъй като Красимир Балъков ще поеме националния отбор на България. Срещата между Левски и Етър е на Георги Аспарухов във вторник от 20:00 часа.", "date": "2019.05.26", "title": "Генчев: \"Може да изненадаме Левски в баража\""}
{"url": "https://standartnews.com/svyat/trima-frantsuzi-osdeni-na-smrt-v-irak-393103.html", "text": "Трима французи бяха осъдени на смърт от съд в Ирак, защото са се присъединили към групировката Ислямска държава. Кевин Гоно, Леонард Лопес и Салим Мачу имат 30 дена, за да обжалват. Те са сред 12-те френски граждани, отведени през февруари от Сирия в Ирак заради делото. Френските власти все още не са реагирали на произнесената в неделя присъда. Запитан за делото през февруари президентът Еманюел Макрон отказа да коментира с думите, че решението на въпроса е от суверенитета на Ирак. Досега иракските съдилища са съдили стотици предполагаеми чуждестранни бойци, но нито един досега не е бил екзекутиран. Организации за защита на човешките права критикуват остро подобни дела с твърдението, че присъдите се основават на косвени доказателства или признания, изтръгнати с мъчения.", "date": "2019.05.26", "title": "Трима французи осъдени на смърт в Ирак"}
{"url": "https://www.standartnews.com/sport/khamiltn-specheli-v-gran-pri-na-monako-393138.html", "text": "Люис Хамилтън с Мерцедес спечели Голямата награда на Монако, шести кръг от световния шампионат по автомобилизъм във Формула 1. Британецът стартира от първа позиция и не допусна да бъде изпреварен през 78-те обиколки на състезанието. С този си успех Хамилтън поведе със 17 точки на съотборника си Валтери Ботас в класирането при пилотите. На второ място  завърши Макс Верстапен с „Ред Бул“, но холандецът остава четвърти заради наказание от 5 секунди, което получи за предизвикан сблъсък с Валтери Ботас. Така Себастиан Фетел с „Ферари“, който финишира трети, се придвижи до второ място, а Ботас зае третата позиция. Пиер Гасли с „Ред Бул“ е пети - на 9.9 секунди след Хамилтън и добавя допълнителна точка към актива си за най-бърза обиколка. Точки от състезанието по улиците на Монако взеха още Карлос Сайнц (младши), Данийл Квят, Алекс Албон, Даниел Рикардо и Ромен Грожан. Преди старта пилотите почетоха с минута мълчание починалия преди дни трикратен световен шампион Ники Лауда.", "date": "2019.05.26", "title": "Хамилтън спечели Гран При на Монако"}
{"url": "https://standartnews.com/svyat/pochina-edin-ot-nay-vliyatelnite-taylandski-premieri-393105.html", "text": "Бившият тайландски министър-председател Прем Тинсуланонда - една от най-влиятелните фигури в модерната политика в страната си - почина на 98 години. Бившият армейски генерал, който служи като премиер от 1980 до 1988 г., е издъхнал в болница в Банкок днес, 26 май. Според негови сътрудници - от сърдечна недостатъчност. Прем бе най-довереният съветник на крал Пхумипхон Адунядет - най-дълго управлявалия Тайланд монарх, починал през октомври 2016 г., и като такъв помогна на краля да бетонира военно-монархичния съюз. Смята се, че генералът е имал основна роля в преврата от 2006 г. срещу тогавашния министър-председател Таксин Шинаватра. Починалият бивш премиер на Тайланд е роден в южната част на страната през 1920 г., 12 години преди премахването на абсолютната монархия. Завършил е най-престижната военна академия в страната и преди кариерата си в политиката служи като армейски началник. През 1980 г. става 16-ият министър-председател на страната. Работи като президент на влиятелния Таен съвет на кралските съветници повече от две десетилетия. След смъртта на краля през 2016 г. за кратко изпълнява длъжността регент. Влиянието продължава да се усеща до смъртта му - той играе ключова роля в сватбата и коронацията на крал Маха Вачиралонгкорн по-рано този месец. Наблюдатели са на мнение, че бившият командир е имал несравнимо влияние върху тайландската кралска армия, която е организирала 13 преврата от 1932 г. досега. Смъртта му идва в момент, когато Тайланд се готви да сформира ново правителство след първите избори от преврата преди пет години насам.", "date": "2019.05.26", "title": "Почина един от най-влиятелните тайландски премиери"}
{"url": "https://standartnews.com/svyat/evropeyskiyat-parlament-nay-golemiyat-v-sveta-393107.html", "text": "Европейският парламент е най-големият и многонационален парламент в света, като е единственият пряко избираем орган в Европейския съюз. Заедно със Съвета на ЕС той осъществява законодателната власт на общността. \r\nПодобно на всеки национален парламент, и ЕП има председател. В момента това е Антонио Таяни. Освен определянето на законите, които оказват влияние върху ежедневието на европейските граждани, парламентът също така има правомощия за надзор над останалите институции на ЕС. Чрез него се избира и председател на европейската комисия. Фактическото му седалище се намира в Страсбург, Франция. Там се провежда веднъж месечно една пленарна сесия. На тези заседания задължително присъстват всички депутати, тъй като се приемат ключови решения. Повечето политическа работа обаче се извършва в сградата в Брюксел, където се намират парламентарните комисии и Съветът на Европейския съюз. А административната работа протича в Люксембург. \r\nЕвропейският парламент включва представители на всички държави членки на ЕС. Броят на евродепутатите е 751, но след като Великобритания излезе от общността, той ще намалее на 705. На всеки 5 години гражданите на ЕС имат право да изберат депутати, които да представляват и защитават интересите им в Европейския парламент. \r\nСтраните членки обаче не са с еднакъв брой представители в парламента. Максималният възможен брой е 96 - с толкова разполага Германия, а минималният - 6. Членовете на Европейския парламент получават място в заседателната зала според своята политическа група. Те се обединяват по политически, а не по национален принцип. \r\nПонастоящем в Европейския парламент има 8 политически групи. Минималният брой за образуване на политическа група е 25, като в нея трябва да има представители на 7 различни държави. Всеки депутат може да членува само в една политическа група. Някои членове не присъстват в нито една от тях и заседават като независими. \r\n ", "date": "2019.05.26", "title": "Европейският парламент – най-големият в света"}
{"url": "https://www.standartnews.com/sport/bayern-s-rekord-v-kupata-na-germaniya-393042.html", "text": "Байерн Мюнхен спечели купата на Германия по футбол за рекорден 19-и път. В последния мач баварците разгромиха РБ Лайпциг с 3:0 на финала на стадион \"Олимпиащадион\" в Берлин. \"Биковете\" стартираха много смело и дори имаха по-добрите възможности, но най-добрият вратар в света за периода 2013-2016 година Мануел Нойер се отличи с чудесни спасявания, а на висота с два великолепни шпагата беше и Джошуа Кимих. Такива не липсваха и пред вратата на РазенБалшпорт, но Гулаши капитулира преди изтичането на час игра, когато Роберт Левандовски откри резултата с глава. След почивката Нойер отказа Форсберг лице в лице, а в 78-ата минута Кингсли Коман избухна с невероятно изпълнение. Всичко приключи седем минути по-късно, когато мюнхенци хванаха своя противник на контраатака и Левандовски демонстрира за пореден път голмайсторския си нюх след феноменален пас от дълбочина на Кимих. \r\nТова беше последен мач за Франк Рибери и Ариен Робен с екипа на Байерн Мюнхен. Французинът си тръгва след 12-годишна вярна служба, а холандецът след 10-годишен престой на стадион \"Алианц Арена\". И двамата ветерани влязоха като резерви днес.", "date": "2019.05.26", "title": "Байерн с рекорд в Купата на Германия"}
