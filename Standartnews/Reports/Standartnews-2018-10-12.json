{"url": "http://standartnews.com/svyat/ria_novosti_generalniyat_sekretar_na_saveta_na_evropa_zaplashi_da_izklyuchi_rusiya-376591.html", "text": "Русия може да бъде изключена от участие в органите на Съвета на Европа, ако не възобнови вноските в бюджета на организацията до средата на 2019 година, заяви генералният секретар на организацията Турбиерн Ягланд, предава РИА Новости, цитира агенция „Фокус\". По неговите думи, неплащането на вноските в течение на две години дава основание за налагане на санкции. „Смятат, че след това Комитетът на министрите не просто може, а е длъжен да наложи санкция\", заяви генералният секретар на организацията. КМСЕ може да прекрати участието на Русия в работата на Парламентарната асамблея на Съвета на Европа. Двугодишният срок от момента на последната вноска изтича през юни 2019 година, напомни Ягланд. „Абсолютно недопустимо е да търпим страна, която не си е платила вноските. Не може да бъдеш наполовина член, наполовина не, това би било катастрофа за всички конвенции\", цитира генералният секретар украинското издание „Европейская правда\". В случай, че Русия излезе от организацията, Ягланд има намерение да представи поправен вариант на бюджета на СЕ. РИА припомня, че през 2014 година представителите на Русия бяха лишени от редица пълномощия заради позицията им за Крим. Москва заяви, че е невъзможно да се работи в подобни условия и прекрати участията в заседанията, а от 2016 година не изпраща документи за акредитация на членовете на делегацията. През юни 2017 година Русия съобщи, че спира част от вноските в бюджета на организацията, докато пълномощията на делегацията в ПАСЕ не бъдат възстановени в пълен обем.", "date": "2018.10.11", "title": "РИА Новости: Генералният секретар на Съвета на Европа заплаши да изключи Русия"}
{"url": "http://standartnews.com/svyat/uraganat_maykal_vze_zhertva_ostavi_bez_tok_400_000_domakinstva_vav_florida-376581.html", "text": "Ураганът \"Майкъл\", който беше обявен за най-силната буря, преминавала през Флорида за последния четвърт век, отслабна до първа категория. Той взе най-малко една жертва и остави без електричество над 400 хиляди домакинства във Флорида, Джорджия и Алабама. Загиналият човек е бил ударен от падащо дърво. Мощната буря предизвика тежки наводнения и нанесе щети на инфраструктурата, събаряйки дървета и стълбове, отнасяйки покриви и преобръщайки автомобили. Прогнозите са, че \"Майкъл\" ще отслабне тази сутрин до тропическа буря, докато преминава през югоизточните щати. Скоростта на ветровете отслабна от 250 до 150 километра в час.", "date": "2018.10.11", "title": "Ураганът \"Майкъл\" взе жертва, остави без ток 400 000 домакинства във Флорида"}
{"url": "http://standartnews.com/svyat/britanskiyat_poslanik_spodelyam_razocharovanieto_na_borisov_ot_mediite-376583.html", "text": "„На срещата, на която бяхме поканени посланиците, получихме интересна и актуална информация за бруталното убийство на Виктория Маринова от премиера Бойко Борисов. Той сподели, че е разочарован от начина, по който беше отразен случаят в международните медии и аз споделям това негово разочарование\". Това коментира в „Здравей, България\" посланикът на Великобритания у нас Ема Хопкинс. По думите й за няколко дни полицията е събрала много доказателства, издадена е Европейска заповед и според нея всяка една европейска полицейска служба трябва да се гордее с такива резултати. „Напълно съчувствам на премиера за неговото разочарование. Той се почувства сякаш България е предадена в медиите и че много прибързани изводи са извлечени от обстоятелствата около това убийство\", коментира още Хопкинс. „Нашата преса е свободна и невинаги политиците харесват това, което медиите казва. Свободната преса е свободна да каже каквото си иска\", допълни тя. По думите й понякога се получава подобен истеричен отзвук при липсата на надлежно разследване за установяване на връзките. „На места отразяването на този случай беше ужасяващо, защото това, което не чухме, е, че е едно брутално сексуално престъпление срещу жена\", каза Ема Хопкинс. Тя коментира и положението на Великобритания покрай Brexit. „В момента се намираме на много критичен етап на преговорите. Следващата седмица има среща на европейските лидери в Брюксел, така че сме в преломен момент. От британска страна притеснението ни е Европа сомнамбулски да не се озове в ситуация без сделка. Бихме искали да има напредък\", заяви британският посланик. „120 000 българи живеят в Обединеното кралство. Ако имаме сделка, вече изчерпателно сме описали техните права да останат и да работят. Призоваваме всяка една европейска страна едностранно да опише правата на британските граждани на нейна територия\", поясни Ема Хопкинс.", "date": "2018.10.11", "title": "Британският посланик: Споделям разочарованието на Борисов от медиите"}
{"url": "http://standartnews.com/svyat/v_sasht_be_arestuvan_mazh_planiral_da_se_vzrivi_vav_vashington-376587.html", "text": "Мъж, който е искал да се взриви във Вашингтон, за да привлече общественото внимание към политическите си възгледи, бе арестуван и подведен под отговорност, съобщи Франс прес. Петдесет и шест годишният Пол Розенфелд бе задържан във вторник край дома си в щата Ню Йорк, заяви вчера прокурор Джефри Берман. При направен обиск в дома му е намерено близо 90-килограмово самоделно взривно устройство. Заподозреният призна, че е искал да се взриви на Националната алея - известната еспланада, свързваща мемориала на президента Ейбрахам Линкълн и Конгреса на Капитолийския хълм. Той е планирал да го направи на 6 ноември, деня на междинните избори. Розенфелд не е имал намерение да нарани друг човек, освен себе си. С планирания акт той е искал да привлече общественото внимание към подкрепяна от него политическа система, в която подборът на длъжностни лица се прави чрез хвърляне на жребий. Той е обвинен в изработване на незаконно взривно устройство и за пренасяне на експлозив между щати. Всяко от двете обвинения се наказва с по 10 години затвор.", "date": "2018.10.11", "title": "В САЩ бе арестуван мъж, планирал да се взриви във Вашингтон"}
{"url": "http://standartnews.com/svyat/turisti_nad_100_kg_nyama_da_yazdyat_magareta_v_santorini-376588.html", "text": "Гръцкото министерство на селското стопанство съобщи, че е издало забрана туристи с тегло над 100 килограма да яздят магаретата на остров Санторини, след като имаше много оплаквания, че изкривяват гръбнаците на животните, пише в. \"Дейли мейл\". Посетителите на острова няма да имат право да яздят също така бременните самки или боледуващи животни. Стопаните на магаретата се задължават да ги хранят само с прясна храна и да ги поят с чиста вода. През лятото гръцки защитници на животните биха тревога, че прекалено охранените американски и европейски туристи изкривяват гръбнаците на местните магарета. Тези копитни животни са широко използвани за разходка из забележителностите от туристическите групи. Но активистите от организацията \"Помощ за магаретата от Санторини\" алармираха, че големият брой туристи, които в повечето случаи са с наднормено тегло, причиняват изкривявания на гръбначния стълб и на крайниците на животните. Местните хора били принудени да кръстосват магаретата си с по-яки екземпляри, за да издържат, когато бъдат яхнати от едрогабаритни посетители на острова. Специалисти препоръчаха магаретата да не носят товар, надвишаващ 20 процента от живото им тегло. А това рядко се спазваше от страна на американски и европейски туристи. Животните много често биваха претоварвани, а освен това трябваше да преодоляват по време на туровете си 568 стъпала, припомня БТА.", "date": "2018.10.11", "title": "Туристи над 100 кг. няма да яздят магарета в Санторини"}
{"url": "http://standartnews.com/svyat/most_padna_na_ostrov_sardiniya_-376586.html", "text": "Мост падна на италианския остров Сардиния заради лошото време. Част от пътното съоръжение се срути само два часа, след като кмет спрял движението по него заради лошите метеорологични условия и придошлите реки, съобщава NOVA. Благодарение на кметското решение инцидентът се е разминал без жертви. Лошото време на остров Сардиния предизвика много проблеми, отнесени бяха автомобили, а много улици и пътища бяха наводнени. През август падна мостът \"Moрaнди\" в Генуа, при който инцидент загинаха 43 души.", "date": "2018.10.11", "title": "Мост падна на остров Сардиния"}
{"url": "http://standartnews.com/svyat/dzhordzh_sharlot_tiodora__malkite_shaferi_na_printsesa_yudzhini-376585.html", "text": "Тригодишната принцеса Шарлот, дъщеря на принц Уилям и съпругата му Катрин, ще бъде шаферка на сватбата на принцеса Юджини, която ще се състои в петък. За шафер е поканен и 5-годишният син на херцозите на Кембридж, принц Джордж. Тиодора Роуз Уилямс, 6-годишната дъщеричка на британския певец Роби Уилямс, също е била поканена за шаферка, съобщи Бъкингамският дворец, цитиран от Ройтерс. Тиодора е дъщеря на поп певеца от брака му с Айда Фийлд. Съпружеската двойка поддържа близки отношения с принцеса Юджини и със сестра ѝ Биатрис и се очаква семейство Уилямс да присъства на сватбата. Принцеса Юджини е избрала за кума на сватбената церемония своята сестра принцеса Биатрис, а Джак Бруксбанк е избрал за кум своя брат - Томас Бруксбанк. 28-годишната внучка на кралица Елизабет Втора ще се венчае за бизнесмена Джак Бруксбанк в Уиндзорския дворец.", "date": "2018.10.11", "title": "Джордж, Шарлот, Тиодора – малките шафери на принцеса Юджини"}
{"url": "http://standartnews.com/mneniya/simeon_dyankov_plosak_danak_oshte_naymalko_5_godini-376609.html", "text": "  - Рано е да се мисли за промени в данъчната система. Тя работи добре за българите. 10 години е била стабилна. Тази стабилност ни е нужна още най-малко 5 години, за да може България да се фокусира върху други теми като икономическия растеж и преодоляване на неравенството между регионите. - И на българския бизнес, и на външния, е необходима стабилност. Вече 10 години сме се откроили като държава с ниски данъци и за бизнеса, и за домакинствата. Добре е тази дефиниция да се запази още няколко години. - Не. Не й е сега времето. България има ниски данъци. И ако кажем: да, хлябът заслужава по-ниско ДДС, тогава влизаме в дебат за ДДС върху много други важни стоки - лекарства, учебници и т.н. Това ще наруши стабилността, за която говорим. - Подобна практика има само във Венецуела и в Северна Корея. Но знаем как страда населението в двете страни. Първо, това е трудно да се направи, защото как точно ще се знае каква е печалбата на всяка една фирма или търговска верига. И второ, не е работа на държавата да слага максимални ставки. По-важно е чрез КЗК например, да гледа по какъв начин се определят печалбите в различните сектори и дали някъде има свръхпечалба. Така се защитава конкуренцията в различните държави. България трябва да следва този модел. - Бюджетното салдо се мени през годината - обикновено започва с излишък до септември, след което идват три месеца с дефицити. Заради тази динамика е трудно да се наложи цялостно правило. Но е възможно това да се направи частично: за всеки извънбюджетен харч от над 100 милиона лева да се минава през одобрението на парламента. Такова правило ще сработи. - Започваното забавяне на икономическия растеж в цяла Европа. Отчасти то се дължи на несигурност в глобалните търговски отношения, отчасти - защото частните инвестиции в Европа, съответно и в България, намаляват. - Това, което ни липсва, е уравновесяване в развитието в Северна и Южна България. Заради добрата инфраструктура на юг Стара Загора, Бургас, Ямбол, Сливен се развиват добре. Докато в Северна България все още нямаме магистрала \"Хемус\", нямаме добър път към Видин. И бизнесът не се развива. Това задълбочава икономическото неравенство. Последните данни на ООН посочват България като една от само 5 държави в света, в която за последните 5 години икономическото неравенство се задълбочава. - Всичко това помага, разбира се, но трябват и други мерки. Основната тема е: ако не се създават нови работни места в Северна България, хората се местят към София, Южна България или напускат страната. А това прави неравенството още по-голямо. Защото тези, които се местят, са в работоспособна възраст. В следващите две години основен приоритет трябва да е построяването на магистрала \"Хемус\" и пътя Велико Търново-Русе. - Не. Административно може би е полезно - за да има по-малко бюрокрация. Това, което трябва на Северна България, е да може да се стига до нея, за да се разкриват работни места. - Този срок е много дълъг. За 5 години Северна България ще се обезлюди още повече. В икономиката се стига до етап, когато  възможностите за работни места са толкова малко, че бизнесът дори не поглежда към даден регион. Може да се изчисли кога идва този момент. Това в особена степен важи за някои наши северни градове. Виждате Плевен - в миналото е бил 150 000 души, сега е под 90 000. Ловеч беше 70 000, сега е близо 25 000. Веднъж стигне ли се такова ниво, много трудно се създава икономика. И това зависи на първо място от инфраструктурата. Тя трябва да е готова в следващите 2-3 години, за да се мисли какъв тип инвестиции могат да влязат в Северна България. - Това беше необходима и смела стъпка на правителството. Добре беше да заявим официално нашия интерес. 2019 г. обаче е година на тежки избори в европарламента. Ще има нова еврокомисия. Затова смятам, че едва ли следващата година ще можем официално да се поздравим с влизане в чакалнята. По-скоро ще трябва да изчакаме съставянето на новата Еврокомисия, което ще стане в самия край на 2019 г. Оттам нататък вече имаме няколко години. Няма да стане бързо. В най-добрия случай ще бъдем в еврозоната след 6-7 години. През тях имаме много работа. Тя не е свързана с финансовите ни показатели - те са традиционно добри. А с икономическата конвергенция - как България да расте по-бързо и по-равномерно, как да се преодолее икономическото неравенство между Севера и Юга. Защото това, макар да не е официален критерий за влизането ни в еврозоната, реално се гледа и от Европейската комисия, и от Европейската централна банка. Няма да се изненадам, ако след 2-3 години кажат, че докато не се оправи икономическото неравенство в България, тя няма да е готова за еврозоната. - Ще са трудни. Наблюдаваме какво се случва не само в Европа, но и по света. Виждаме резултатите от първия кръг на изборите в Бразилия, където един популист спечели почти 50%. Същият процес тече в Италия, във Финландия, в цяла Европа. Очаква се в Европейския парламент да има значителна група популисти-националисти. Те са доста скептични към европейските проекти, включително за еврозоната. Не са склонни да се дават повече пари за кохезионна политика към Източна Европа. А двете теми са много важни за България. Такъв състав на европарламента и  Еврокомисията би могъл да ожесточи разговорите дали ЕС е правилна идея и дали не трябва държавите да имат национални интереси над тези на Европа. Надявам се да не се стига дотам. - Очакваме го в най-скоро време. Европейската централна банка дори закъснява, както закъсня и със справянето с еврокризата. Федералният резерв на САЩ вече четири пъти вдигна основната ставка, очакват се още два. Ставката е близо 2,5%, ще стане около 3 на сто. Европейската централна банка тепърва трябва да тръгне по този път. Но това означава по-голяма стабилност. В последните 2-3 години лихвите главно върху държавните ценни книжа бяха толкова ниски, че финансовите пазари не бяха наясно коя държава как управлява дълга си. Когато започне вдигането на ставките, за финансово дисциплинирани държави като България, увеличаването на лихвата би трябвало да се окаже доста малко. За нас ще има положителен ефект. - Има голяма несигурност. Точно затова в началото на нашия разговор подчертах колко е важно да има данъчна стабилност в България. Защото тази година финансовите пазари могат да се определят с една дума: несигурност. Тя идва заради несигурността в политиките на големите икономически блокове. От една страна не е сигурно в какъв момент какви политики ще използва американският президент Доналд Тръмп. От другата страна е закъснялата политика на Европейската централна банка за плавно вдигане на лихвените проценти, което би въдворило спокойствие на финансовите пазари в еврозоната. Затова валутите на големите развиващи се пазари като Турция, Аржентина, Пакистан, Южна Африка, Русия, които зависят от долара или от еврото, падат много. - Да. Ние все още сме в златните години след кризата в еврозоната, където икономическият ръст в Европа като цяло е добър. Може би ще имаме още две подобни години в Европа, през които всички европейски държави ще имат положителен икономически ръст. Но това ще става все по-трудно. Затова задачата на България е в следващи 2 години е не просто да имаме ръст, а да имаме висок ръст - над 4 %. - Ние сме стабилни. Еврото е стабилно, левът е стабилен спрямо него. Не би трябвало да имаме притеснения. - Не толкова бързо, не 2020 г. Исторически, финансови кризи има на всеки 12 до 15 години. Аз обаче смятам, че следващата финансова криза няма да е в Европа. Европа имаше много дълга и тежка криза в последното десетилетие, извади поуките си. Подобри се работата на Европейската централна банка. Не смятам, че в следващите 5 години в Европа ще има голяма криза. Но в големите развиващи се икономики - Турция, Аржентина, Пакистан, голяма част от Африка, значителна част от Азия, вече има сигнали за финансови кризи. Дали те ще прераснат в голяма криза, както се случи в Източна Азия преди 20-25 години, ще видим. Но има такива предпоставки. - Брекзит е голям проблем и за Великобритания, и за Европейския съюз. Искрено се надявам, че с европейските избори напролет в Брюксел ще отидат по-здравомислещи политици, а политическата ситуация във Великобритания ще се промени, за да има истински разговор какъв да бъде Брекзит и дали въобще да го има. За разлика от преди 6 месеца сега темата за втори референдум във Великобритания и преосмисляне на Брекзит вече стои. Но тя зависи и от ЕС. Смятам, че в края на март 2019 г. Брекзит ще тръгне, но ще е много по-мек - в много пазари и политики Великобритания ще остане част от Европа. - В момента работя усилено по четвъртата си книга. Тя е за икономиката на бъдещето. Надявам се, че до следващата пролет ще бъде в издателствата. С новите технологии, с автоматизацията и отношенията хора - роботи в много сектори се променя изцяло начинът на производство. Книгата ми поставя въпроса как изглежда икономиката на бъдещето, кои държави ще спечелят от нея и в кои сектори.", "date": "2018.10.11", "title": "Симеон Дянков: Плосък данък още най-малко 5 години"}
{"url": "http://standartnews.com/biznes/energiyniyat_ministar_ne_haresva_obedinenie_mezhdu_kozloduy_i_maritsaiztok_2-376610.html", "text": "Разработват се различни варианти за бъдещето на ТЕЦ \"Марица-Изток 2\". Това каза министърът на енергетиката Теменужка Петкова по време на блиц контрола в Комисията по енергетика. Тя призна, че е предложен и вариант за обединяване на въглищната централа с АЕЦ \"Козлодуй\", но според енергийния министър едно подобно обединение би създало повече проблеми, отколкото да ги разреши. Петкова се аргументира, че АЕЦ \"Козлодуй\" е подписала конвенция, свързана с нейната финансова стабилност. Освен това има сключено споразумение с Евратом, като в него са залегнали определени клаузи, които не бива да бъдат нарушавани, защото това създава риск от предсрочна изискуемост на заема от 215 млн. долара, който през 2000 година е предоставен на ядрената централа. По този заем остават още 2-3 години, като до този момент АЕЦ \"Козлодуй\" успешно погасява заема. Теменужка Петкова изтъкна, че едно евентуално обединение на АЕЦ \"Козлодуй\" с ТЕЦ \"Марица-Изток 2\" може да доведе и до концентрация на пазара на електроенергия, защото това са двете най-големи производствени мощности в страната. Тя допълни, че в случай на обединение може да се получи и т. нар. \"крос субсидиране\", за което ЕК следи внимателно и това също е проблем. Отделно от това на АЕЦ \"Козлодуй\" са необходими средства за удължаване на живота на VI блок на централата. Не бива да се подценява и ангажиментът, който има атомната централа във връзка с вноските, които прави във фонда за извеждане от експлоатация и радиоактивни отпадъци, които са на база на приходите от произведената и продадената енергия на централата. \"Обединявайки тези две големи мощности, ще се получи така, че АЕЦ \"Козлодуй\" ще трябва да плаща 10-процентна вноска върху цялата енергия и на двете мощности и това ще създаде допълнителен финансов дисбаланс в системата\", отбеляза енергийният министър. Затова, според нея, ако такова едно обединение бъде направено, то няма да реши проблема изцяло, защото в подобен случай на ТЕЦ \"Марица-Изток 2\" ще се наложи да намали своята работа, за да може да генерира по-малко емисии. Тогава обаче работата на мините ще бъде трудно планирана, защото те няма да могат да прогнозират какъв добив да предвидят за следващата година. Затова в момента в Министерството на енергетиката се обсъждат различни варианти за бъдещето на ТЕЦ \"Марица-Изток 2\", като не се изключва нито един от тях, но се отчитат положителните и отрицателните страни на всеки един обсъждан вариант. Петкова изтъкна, че това, което се случва с ТЕЦ \"Марица-Изток 2\", е факт и за всички въглищни централи в Европа, защото емисиите са достигнали на нива от 25 евро на тон. Енергийният министър заяви, че българската електроенергийна система не е подготвена и не би могла да издържи без мощностите от въглищните централи. В една от краткосрочните мерки е заложено да се намери възможност до края на март 2019 г. да бъдат закупени емисиите за ТЕЦ \"Марица-Изток 2\". От друга страна се разглеждат и дългосрочни мерки, като до края на другата седмица трябва да бъдат готови предложенията, които ще бъдат представени и пред Комисията по енергетика, за да може да се търси решение по този въпрос. В отговор на журналистически въпрос Петкова бе категорична, че няма вариант да се увеличи на цената на тока, защото това се решава от КЕВР. Тя е на мнение, че за разрешаването на проблема с ТЕЦ \"Марица-Изток 2\" трябва да се намери дългосрочно и трайно решение. По този въпрос Петкова е разговаряла и с полския си колега. Подобен проблем стоял и пред Германия, Гърция, Полша, Румъния и Петкова е уверена, че с общи усилия ще се намери подходящото решение.", "date": "2018.10.11", "title": "Енергийният министър не харесва обединение между \"Козлодуй\" и \"Марица-Изток 2\""}
{"url": "http://standartnews.com/lyubopitno/dzhordzh_sharlot_tiodora__malkite_shaferi_na_printsesa_yudzhini-376585.html", "text": "Тригодишната принцеса Шарлот, дъщеря на принц Уилям и съпругата му Катрин, ще бъде шаферка на сватбата на принцеса Юджини, която ще се състои в петък. За шафер е поканен и 5-годишният син на херцозите на Кембридж, принц Джордж. Тиодора Роуз Уилямс, 6-годишната дъщеричка на британския певец Роби Уилямс, също е била поканена за шаферка, съобщи Бъкингамският дворец, цитиран от Ройтерс. Тиодора е дъщеря на поп певеца от брака му с Айда Фийлд. Съпружеската двойка поддържа близки отношения с принцеса Юджини и със сестра ѝ Биатрис и се очаква семейство Уилямс да присъства на сватбата. Принцеса Юджини е избрала за кума на сватбената церемония своята сестра принцеса Биатрис, а Джак Бруксбанк е избрал за кум своя брат - Томас Бруксбанк. 28-годишната внучка на кралица Елизабет Втора ще се венчае за бизнесмена Джак Бруксбанк в Уиндзорския дворец.", "date": "2018.10.11", "title": "Джордж, Шарлот, Тиодора – малките шафери на принцеса Юджини"}
{"url": "http://standartnews.com/biznes/evrodeputat_360_miliona_evropeytsi_izpolzvat_internet_ezhednevno-376592.html", "text": "„360 милиона европейци използват интернет ежедневно. Те пазаруват онлайн, кандидатстват за работа или обучение, развиват бизнеса си или просто се забавляват. Наш дълг е да работим за подобряването на средата за бизнесите и за защитата на потребителите.\", заяви българският евродепутат от ГЕРБ/ЕНП Ева Майдел по време на конференция за „Постиженията и предизвикателствата пред единния цифров пазар\", организирана от технологичния гигант eBay. \"В работата си винаги защитавам, че хората са ключовия фактор за успеха на дигиталната революция. 44% нямат необходимите умения за работа в дигитална среда, затова усилията ни трябва да се съсредоточат в подготовката на гражданите. В Комисията за защита на потребителите обсъждаме новата програма за „Цифрова Европа\", където налагаме специален фокус върху обученията, както на вече наетия персонал, така и на новите попълнения.\", допълни Ева Майдел (ГЕРБ/ЕНП) по време на събитието. Освен българският евродепутат Ева Майдел, специални гости на събитието бяха вицепрезидентът на eBay Кати Фостър, както и Юрген Грен, член на кабинета на заместник председателя на ЕК Андрюс Ансип. „Българският талант не остава незабелязан от глобалните компании. Радвам се, че Велин Койчев от Data Protection Ltd. доказва модерното и предприемчиво лице на България.\", подчерта евродепутатът.", "date": "2018.10.11", "title": "Евродепутат: 360 милиона европейци използват интернет ежедневно"}
{"url": "http://standartnews.com/sport/balgariya_sas_zlato_na_mladezhkata_olimpiada_v_buenos_ayres-376601.html", "text": "България се поздрави с първо злато на младежката олимпийски игри в Буенос Айрес. Акробатите Мариела Костадинова и Панайот Димитров получиха преди малко ценните си отличия като част от интернационалния отбор, спечелил първото място в мултинационалното гимнастическо състезание на смесени отбори. Според  регламента участват 12 отбора, като във всеки един от тях има по 12 представители на различни държави в следния състав: по три момчета и по три момичета от спортната гимнастика, по три момичета от художествената гимнастика, по една смесена двойка от акробатиката, по едно момче и по едно момиче от батута. Отделните тимове бяха кръстени с имена на легендарни спортисти в гимнастическите спортове. За класирането в това мултинационално състезание се взимаха предвид само местата (без точките) в квалификационните надпревари на всеки един представител в съответния му спорт. Общият брой най-предни класирания осигурява злато, следващият сребро, бронз и т.н. Българите бяха в отбора, който носи името на Симон Байлс - американска спортна гимнастичка, първата афро-американка световен шампион и първата жена с три поредни световни титли (2013 – 15). С десетте си златни медала Симон държи рекорда за най-много златни отличия, спечелени от жена в историята на световните гимнастически първенства. Останалите отбори бяха с имена на други легендарни спортисти от гимнастиката – Надя Команечи, Оксана Чусовитина и др. Нашите представители бяха със значителен принос за титлата на своя мултинационален тим, тъй като още в първия ден на игрите се наредиха трети в квалификациите при смесените двойки в акробатиката и се класираха безпроблемно за финала. Тогава Костадинова и Димитров бяха четвърти на „баланс\" с 27.450 т., след това на „динамика\" останаха пети с 26.775 т., а на „комбинирано\" бяха безапелационни за първото място с 27.775. Така в общото класиране българската двойка се нареди на трета позиция, с равен резултат от по 82.000 т. с украинската двойка, което й осигури място на финала, насрочен за полунощ срещу вторник българско време. Златните медали бяха връчени на българите от трима членове на МОК - легендарния украински спринтьор Валери Борзов, Сара Уолкър (Нова Зеландия) и Маринари Ватанабе (Япония), който като президент на Международната гимнастическа федерация (ФИГ) преди три дни бе приет за член на МОК. Сред най-щастливите в залата бе и треньорката на златната ни двойка в акробатиката Гергана Денева.", "date": "2018.10.11", "title": "България със злато на младежката олимпиада в Буенос Айрес"}
{"url": "http://standartnews.com/lyubopitno/kakav_shte_e_dreskodat_na_blagotvoritelniya_bal_met_gala_2019-376584.html", "text": "Музеят на изкуството \"Метрополитън\" в Ню Йорк съобщи темата за следващото издание на благотворителния бал \"Мет Гала\". Целта на събитието е да събере средства за модната секция на музея, а именно Института на костюма. Темата ще е \"Лагер: Бележки за модата\". Организаторите на благотворителното събитие, сред които са Лейди Гага и Серена Уилямс, взели идеята за темата от есе на писателка, в което тя описва лагера като \"любов към неестественото - изкуство и преувеличение\", предаде БГНЕС. Както всяка година, най-голямата нощ в света на модата ще се проведе в първия понеделник на май - малко преди откриването на експозицията на нюйоркския музей за на изкуството \"Метрополитън\". В изложбата, която ще бъде открита в първия понеделник на май месец, ще бъдат изложени 175 вещи, включително мъжки и дамски облекла от XVII в. до съвремието.", "date": "2018.10.11", "title": "Какъв ще е дрескодът на благотворителния бал \"Мет Гала\" 2019?"}
{"url": "http://standartnews.com/balgariya/edna_treta_ot_detsata_u_nas_sa_s_nadnormeno_teglo-376613.html", "text": "Децата до четвърти клас не трябва да прекарват повече от час на ден пред компютъра или 7 часа седмично. Данните обаче сочат, че те прекарват 3-4 пъти повече време пред екрана. Това посочиха специалисти от Сдружението за проучване на затлъстяването. За да бъдат здрави, децата до 10-годишна възраст трябва да спят повече от 10 часа на ден. Една трета от българчетата са с наднормено тегло, а 13% от учениците у нас са със затлъстяване, показват данните на национално проучване. Според специалистите лошите хранителни навици, формирани преди навършването на 7 години, и заседналият начин на живот са рискови фактори за десетки заболявания. Това обясни доц. Светослав Ханджиев от Сдружението за проучване на затлъстяването: \"Едно дебело дете често става пациент на клиниката по сърдечносъдови заболявания. Артериалната хипертония е много по-честа у лица, които като деца са били пълни. Захарният диабет тип II – също. Много често невъзможността на някои жени да раждат се дължи на това, че са имали наднормено тегло в детска възраст. Редица заболявания са свързани със свръхтеглото в детска възраст\". България е на последно място от страните в ЕС по консумация на мляко. \"Като чуя да се говори, че консумацията на мляко е вредна – това е престъпление. Това са фалшиви новини\", каза доц. Светослав Ханджиев.", "date": "2018.10.11", "title": "Една трета от децата у нас са с наднормено тегло"}
{"url": "http://standartnews.com/balgariya/natsionalniyat_savet_za_integratsiya_podkrepi_proekta_na_zakon_za_horata_s_uvrezhdaniya-376612.html", "text": "Националният съвет за интеграция на хората с увреждания подкрепи проекта на Закон за хората с увреждания. Това съобщи на брифинг министърът на труда и социалната политика Бисер Петков след приключване на заседанието на съвета. Двадесет и шест са били гласовете \"за\", три - \"против\" и един - \"въздържал се\". На отделно гласуване е подложено предложението за отпадане на закрилата на хора с увреждания при уволнение. Предложението не е било подкрепено от преобладаващата част от консултативния орган. Закрилата остава. Законопроектът ще бъде гледан на НСТС във вторник, в сряда ще бъде внесен в МС, а на 19 октомври ще е в НС. Законът не е идеален, можеше да е по-смел и още по-категорично да заяви политиките за реформа и гарантирането на правата на хората с увреждания, но е крачка напред, отбеляза омбудсманът Мая Манолова.Тя ще продължи да настоява през следващите години по по-ясен начин да бъде уреден въпросът с помощните средства и медицинските изделия, така че да не се допуска да се източват пари от частни субекти за сметка на хората с увреждания . Мая Манолова иска и по-категорично да се разпишат квотите, които ще гарантират трудова заетост. По думите на омбудсмана работата по законопроекта е резултат от компромис, който са направили всички участници в работната група, положен е много труд и е редно да се каже добра дума за продукта на този труд. Това е приличен закон, който показва първата стъпка в реформата, обобщи Манолова. Според нея тази първа стъпка ще даде повече права на всички хора с увреждания. Заместник-председателят на Националния съвет за интеграция на хората с увреждания Адриана Стоименова каза, че законопроектът е балансиран, има нови моменти, съобразени с Конвенцията за правата на хората с увреждания. Като такива тя определи защитена заетост за хората с увреждания, хората с тежки увреждания ще имат необходимата база, в която да бъдат интегрирани - в трудова среда да имат икономическа активност. Освен медицинската рехабилитация, се включва и социалната. Правото на психолог и логопед е гарантирано от закона. Има пълна подкрепа от министерствата медицинските изделия и помощните средства бързо да влязат в МЗ, да има стандарт и общественият ресурс да се разходва за ефективни средства, допълни Стоименова. Мая Стоицева, представител на протестиращите майки, отбеляза, че в новия закон майките виждат най-доброто в допълнителните разпоредби и се надяват те да се случат, така както са заложени. Предвидено да има две национални програми - едната за подкрепа на работодателите, която да насочва ресурс към бизнеса за адаптиране на работни места за хора с увреждания, а другата за достъпна среда и мобилност, която ще насочва ресурс за достъпна среда най-вече на жилищни сгради, защото там има изоставане. Първата програма ще се администрира от Агенцията за хора с увреждания, ще бъде осигурен финансов ресурс и на проектен принцип ще се финансират проекти на бизнеса. Втората програма също ще се администрира от структури към МТСП и ще финансира проекти на физически и юридически лица за адаптиране на жилищни сгради. Квотите за хора с увреждания остават в проекта, но са предвидени доста хипотези, при които работодателите, които не спазват това задължение, могат да бъдат освободени от компенсационна вноска. Такава хипотеза са производства и дейности, които обективно не предполагат ангажиране на хора с увреждания , другата е - невъзможност за назначаване на човек с увреждане, защото Бюрата по труда или частни трудови посредници не са осигурили такъв човек. Тези обстоятелства ще се проверяват от ГИТ. Предвидено е изпълнението на задължението за квоти да може да бъде осъществено чрез алтернативни мерки - чрез закупуване от страна на предприятието на специализирани стоки и услуги, произведени от хората с уврежданията. Продължава дебатът и с работодателите , техните мнения отново ще бъдат взети предвид на утрешното заседание на Националния съвет за интеграция на хората с увреждания и на заседанието на НСТС другата седмица.", "date": "2018.10.11", "title": "Националният съвет за интеграция подкрепи проекта на Закон за хората с увреждания"}
{"url": "http://standartnews.com/balgariya/zakonodatelstvo_za_nov_zdravnoosiguritelen_model_shte_se_predlaga_prez_yanuari-376611.html", "text": "В началото на януари ще има възможност за предложения за законодателни промени, свързани с нов здравноосигурителен модел. Това каза министърът на здравеопазването Кирил Ананиев по време на заседание на парламентарната комисия по здравеопазване, на което беше обсъждана концепцията за развитие на здравното осигуряване. Единият здравноосигурителен модел предвижда пълна демонополизация на НЗОК, а вторият - задължително здравно осигуряване, задължително здравно застраховане и доброволно здравно застраховане. Има политическа подкрепа от управляващите за промени в системата, увери министър Ананиев. Дискусиите с работните групи на съсловни и пациентски организации, работодателски организации, синдикати, национални консултанти, застрахователи продължават, като на 26 ноември трябва да представят предложенията си, за да \"видим накъде вървим - дали ще работим върху тези два модела, дали ще се появи трети\", допълни министър Ананиев. Целта на предлаганите промени е да се осигури равен достъп до здравеопазване, да се създадат условия за реално остойностяване на медицинските дейности, да има потенциал за инвестиции и прилагане на нови технологии за лечение, да се измерва качеството на лечението и да се проследява ефектът от терапията, да има възможности за долекуване. Двата здравноосигурителни модела, които бяха представени на национална кръгла маса преди дни, имат за цел и да се намали делът на нерегламентираните разходи в системата, да се подобри контролът в системата, да се обединят медицинският и финансовият контрол, ефективността на използването на средствата в системата, да се преодолее териториалният дисбаланс, да се оптимизират разходите за лекарства. Предвидено е създаване на гаранционен фонд, ако застраховател фалира, обясни министър Ананиев и подчерта, че за да получи застраховател правото да извършва задължително здравно застраховане, трябва да отговаря на определени изисквания. Те са гаранция, че няма да се стигне до крайни ситуации, каза още той. Желанието ни беше новият модел да е в сила от 1 януари 2020 г., но не е самоцел, всичко зависи от дебатите и постигането на висока степен на убеденост у всички участници, допълни министър Ананиев. В отговор на въпрос дали лекарствата и медицинските изделия ще бъдат включени в стойността на клиничните пътеки министър Ананиев отговори, че в момента се прави анализ, който е свързан и с бюджетната процедура. Такова решение ще бъде взето също с консенсус, подчерта здравният министър.", "date": "2018.10.11", "title": "Законодателство за нов здравноосигурителен модел ще се предлага през януари"}
{"url": "http://standartnews.com/balgariya/bsp_i_patsientska_organizatsiya_bolnitsite_da_ne_sa_targovski_druzhestva-376608.html", "text": "\"С Националната пациентска организация се обединихме около нашето предложение - в здравеопазването да няма търговия, лечебните заведения да не са търговски дружества и ако искат да ползват обществен ресурс, да бъдат пререгистрирани по Закона за лечебните заведения. Тези, които искат да останат търговски дружества, може да се намери частен механизъм за финансиране\". Това заяви лидерът на БСП Корнелия Нинова след среща с ръководството на организация. Тя обясни, че по време на срещата са обсъдени много въпроси- като по част от тях е постигнато съгласие.  \"Единодушни сме и по отношение на намаляването на ДДС за лекарствата, като начин за намаляване на цената за крайния потребител.  Имаме висока степен на съгласие за регионално разпределение на здравната система\", каза тя и допълни, че става въпрос за предложението на левицата за създаване на регионални структури. Корнелия Нинова подчерта, че левицата е срещнала подкрепа и по отношение на заплащането на лекарския труд - да се намери начин за реално остойностяване на труда на лекарите и да се намери механизъм да се определят заплатите според квалификацията, опита и други критерии.  \"Обща е и тревогата ни, че от досегашния модел, като чели най-много страдат пациентите. Именно тях трябва поставим в центъра на вниманието, когато обсъждаме новите реформи, така че те да бъдат хората, които ще получат достъп до здравеопазване, което е качествено и бързо\", каза още Корнелия Нинова. Тя бе категорична, че не може да товариш работниците с нова задължителна застраховка, а правителството да не плаща за администрацията, децата и пенсионерите, каквото е изискването на закона сега. \"Настоящият здравен модел е изчерпан и не функционира по начина, по който очакваме. Предложената от министър Ананиев реформа не става\". Това каза председателят на Националната пациентска организация д-р Станимир Хасърджиев. Той добави, че  този модел е причина за всички изкривявания в здравната система - раздутата болнична помощ в големите градове, неравенствата по регионите и това, че за да оцелее една болница, трябва да прави повече търговия, отколкото медицина. \"В  това отношение имаме пълно единомислие и считаме, че здравеопазването се нуждае от нов обществен и политически консенсус, нов обществен договор и дългосрочна визия за следващите 20 години\", коментира той. Хасърджиев добави, че този договор трябва да гарантира няколко неща в системата. \"На първо място тя трябва да бъде солидарна и всички, които са здрави и работят, трябва да плащат своите осигуровки, съразмерно с доходите си, за да могат, когато се разболеят, да получат необходимото лечение. Искаме българският гражданин да бъде лекуван по европейските правила, максимално бързо и качествено, а  не да минава от болница в болница и от пътека в пътека\", отбеляза председателят на Националната пациентска организация.", "date": "2018.10.11", "title": "БСП и пациентска организация: Болниците да не са търговски дружества"}
{"url": "http://standartnews.com/balgariya/ataka_imala_kandidat_i_za_glaven_sekretar_na_mvr_i_za_ministar-376598.html", "text": "\"Атака\" има кандидат и за главен секретар на МВР, и за министър, заяви днес пред репортери лидерът на партията и председател на ПГ на „Обединени патриоти\" Волен Сидеров в отговор на въпрос дали „Атака\" има кандидат за главен секретар на МВР и възможно ли е това да е Светлозар Лазаров. „За да се случи това, трябва да има съгласието на партия ГЕРБ преди всичко и на коалиционните партньори. Ако те смятат, че „Атака\" не трябва да води МВР, питайте ги, нека да го кажат. Каракачанов, Симеонов, г-н Борисов и Цветанов да кажат приемат ли идеята „Атака\" да оглави това министерство?\", заяви още Сидеров. Той уточни, че от години партията му има идея, че службите трябва да насочат погледа си към битовата престъпност, към корупцията и към това, което тормози българските граждани всеки ден. По отношение на Светлозар Лазаров, Сидеров заяви, че той е пълнолетен и има контакти с медиите и могат да му задават въпроси. „Благодаря за изключителния интерес. Никога досега медиите не са се интересували от националния координатор на партия „Атака\". Това е голямо ласкателство. Няма интрига, г-н Лазаров е човек с много сериозни качества\", заяви още Сидеров и уточни, че функцията му като национален координатор не е основното му амплоа в живота. Около случая с убитата журналистка има много въпросителни, каза още Волен Сидеров. „Вчера в Комисията също изказах критични бележки, защото около целия този случай със залавянето на убиеца, има доста въпросителни. Има въпросителни към МВР в Русе как са действали\", каза той. Според него е важно да се каже как този човек е напуснал страната. „Въобще защо в тази алея, където е станало това зверско убийство, няма патрулиращи полицаи? Защо е възможно това нещо да се случи в един български голям град? Това са въпроси, на които МВР трябва тепърва да отговаря и да вземе мерките за реорганизация. Продължавам да твърдя, че МВР се нуждае от мерки за реорганизация\", заяви Сидеров. Попитан дали има сблъсък между него и вицепремиера Валери Симеонов, Сидеров заяви, че никога не си е крил критиките към него. „Нашите отношения с него са абсолютно открити. Не знам те дали се харесват или не, но са открити. За мен е по-важното това, отколкото всичко да е скрито покрито, а всъщност да има проблеми\", заяви още Сидеров. На въпрос дали \"Атака\" продължава да иска оставката на вътрешния министър Младен Маринов, отговори, че този въпрос си стои. „Тук за мен темата е реорганизацията на МВР, реформите, които трябва там да се направят. В тази връзка и моите колеги са търсили среща с Борисов. Аз също ще поставя това нещо на коалиционен съвет, който най-вероятно ще бъде следващия понеделник, защото това е тема за всички. Тук не става дума за избора на един или друг човек, а за работата на МВР\", допълни лидерът на „Атака\". Във връзка с нападението над съпругата му, Сидеров коментира, че адвокатът му започва действия срещу суданския гражданин, който нападна жена му. Той уточни, че до момента му е отговорено, че човекът, нападнал жена му не е опасен. „Бил участвал като статист и подобни неща. Продължавам да смятам, че той не трябваше да бъде освобождаван така бързо. Към него нямаше повдигнато обвинение. Той е без всякаква мярка за неотклонение. Не се знае къде е\", заяви още Сидеров.", "date": "2018.10.11", "title": "Атака имала кандидат и за главен секретар на МВР, и за министър"}
{"url": "http://standartnews.com/balgariya/48_ot_balgarite_predpochitat_zimnoto_chasovo_vreme-376597.html", "text": "48% от българите предпочитат в България да се приеме като постоянно зимното часово време, а 32% искат лятното часово време да се въведе за постоянно у нас. Това показват данни от национално представително проучване на „Екзакта Рисърч Груп\". Проучването е взето в периода 28 септември - 5 октомври сред 1000 пълнолетни българи в 92 населени места. Една пета от интервюираните нямат мнение по въпроса. Най-често без мнение са младите българи на възраст под 30 години. От данните се вижда, че в обществените нагласи има известен превес позицията в подкрепа на зимното часово време като постоянно за страната ни. Привържениците на позицията зимното часово време да бъде постоянно у нас са по-често жени, хора на възраст над 59 години и жители на провинцията. В полза на избора на лятното часово време за постоянно се изказват по-често хора на възраст между 30 и 40 години, високообразовани респонденти и жители на столицата. Профилите на подкрепящите тези две позиции са показателни за това, че съществуват прагматични и рационални аргументи сред определени групи хора. Това предполага да се проведе широка и открита дискусия по въпроса, за да се стигне до оптимален избор. Така ще се даде шанс и на хората без мнение по темата да направят своя избор. Още повече, че въпросът кой вариант ще бъде предпочетен за страната ни не е предрешен.", "date": "2018.10.11", "title": "48% от българите предпочитат зимното часово време"}
{"url": "http://standartnews.com/balgariya/deputatite_prieha_na_parvo_chetene_promenite_v_zakona_za_veroizpovedaniyata_-376596.html", "text": "Парламентът прие на първо четене промени в Закона за вероизповеданията, внесени от ПГ на ГЕРБ, БСП и ДПС. „За\" гласуваха 136 народни представители, а двама се въздържаха. Промените въвеждат забрана религиозните общности и институции да получават финансиране от чужди държави и лица. Промените предвиждат контрол от страна на държавата върху финансирането Предлага се нов модел на финансиране на вероизповеданията. Държавната субсидия да предоставя на тези от тях, към които принадлежи не по-малко от 1% от населението на страната на база на резултатите от самоопределението от последното преброяване. Държавната субсидия да се изразходва за покриване на разходите за възнаграждения на персонал (свещенослужители и служители на религиозните институции), както и за осъществяването на други дейности, описани в закона – образователни, социални, строеж и поддръжка на молитвени домове и др. Предлага се размерът на субсидията да се определя по модела на финансиране на политическите партии, като максималния размер на субсидията е 15 млн. лв. на вероизповедание, а заплатата на един свещенослужител се приравнява на заплатата на един учител. Вероизповеданията, които отговарят на този критерий, според последното преброяване от 2012 г., са източноправославното и мюсюлманското вероизповедание. Останалите вероизповедания ще продължават да получават субсидия по досегашния ред. Очаква се между двете четения на законопроекта да се прецизират въпросите, свързани с националната сигурност, финансирането от чужбина, със свещенослужителите на вероизповеданията, които са чужди граждани, с даренията, с духовните училища, с функционирането и финансирането на диоцезите на Българската православна църква в чужбина. Ще бъде създадена работна група с участието на всички заинтересовани страни и комисии за прецизиране на текстовете. От „Обединени патриоти\" държат законово да се определи понятието „религиозен радикализъм\". Според предлаганите изменения вероизповеданията трябва да се финансират само от източници на доходи в България. Предлага се промяна във финансирането, регистрационния режим, обучението в средните и висши духовни училища и административните санкции. Промените включват допълнително финансиране на религиозното образование в училищата, както и възможността по утвърдени от МОН програми да бъдат осъществявани образователни дейности от вероизповеданията. От ПГ на „Обединени патриоти\" настояват между първо и второ гласуване да се проведат широки обществени дискусии. Да се формира работна група с представители на различните политически сили и вероизповедания.", "date": "2018.10.11", "title": "Депутатите приеха на първо четене промените в Закона за вероизповеданията"}
{"url": "http://standartnews.com/balgariya/shefat_na_stolichniya_obshtinski_savet_zashtiti_kachestvoto_na_remontite_v_sofiya-376594.html", "text": "Всички проблеми в социалните мрежи са нагнетявани тогава, когато даден обект е бил в строителна фаза. Така беше и с ремонта на бул. \"Дондуков\" и с площад Руски паметник, с \"Цариградско шосе\" и с бул. \"Витоша\". Важен е крайният резултат от ремонтите и е важно да не се спекулира с междинния резултат. Това заяви в интервю за БНТ председателят на Столичния общински съвет Елен Герджиков по повод строителните действия в централната градска част на София, които предизвикаха негативни коментари и недоволство. Елен Герджиков заяви, че е важно да се каже какви санкции залага столична община в договорите си през последните години и да се подчертае, че те са безпрецедентни за цяла България и за цялата история на България за последните десетилетия. Нито предишно правителство, нито община е залагала подобни санкции и като процент от размера на целия договор, и като абсолютни санкции. Става въпрос за глобата от 100 000 лв., която столичният кмет Йорданка Фандъкова наложи на консорциума от фирми, който извършват строителния контрол на \"Графа\" и градинката на църквата \"Св. Седмочисленици\". Герджиков напомни също, че фирмата, която осъществява ремонта на \"Графа\" е глобена с 50 000 лв. за три дървета, които са били неправомерно третирани в рамките на този строеж. На въпрос защо се стига до санкции, Елен Герджиков заяви, че няма как да се знае една фирма предварително как строи: „В крайна сметка не строи консорциум, а строят конкретни хора. Грешки се правят. Важен е крайният резултат и е важно да не се спекулира с междинния резултат - ремонтите, когато са в процес са строителни площадки.\" По думите на Герджиков санкцията не е дошла след градското недоволство, а в резултат на ежедневния контрол. \"Контрол на контрола\" е своеобразен отговор на популярния термин \"ремонт на ремонта\" - това е тавтология, не може да правиш ремонта на един незавършил ремонт. Ние сме в строителна площадка. \"Контрол на контрола\" означава същото - в рамките на една строителна площадка, в случая г-жа Фандъкова, използва експертизата на учени от УАСГ в София, за да провери още веднъж качеството на материалите, качеството на изпълнението, за да сме сигурни всички ние, че се работи качествено и в крайна сметка след като свърши срокът на договора през март 2019 година, ние ще имаме една добра градска греда\", каза Елен Герджиков.", "date": "2018.10.11", "title": "Шефът на Столичния общински съвет защити качеството на ремонтите в София"}
{"url": "http://standartnews.com/balgariya/otbelyazvat_svetovniya_den_na_zrenieto_s_fotografska_izlozhba_v_ndk-376595.html", "text": "С благотворителната фотографска изложба \"Не залязвай, слънце!\" в НДК днес се отбелязва Световният ден на зрението. Това съобщиха организаторите от пациентската организация \"Глаукома\" и от Института за здравно образование. Изложбата съдържа 48 фотоса, а авторът Асен Зидаров е с частично увредено зрение и посвещава труда си на каузата за борба със слепотата. Експозицията се открива в 18.00 часа, на полуетаж Запад, вход 4А, в НДК. Фотосите ще могат да се видят до 14 октомври. Събраните от продажбата на творбите средства ще се използват за купуването на апаратурата за скрининговата програма на пациентската организация \"Глаукома\". Глаукомата е очно заболяване, което е водеща причина за необратима слепота в света, включително и в България. Ранната диагностика и навременното лечение помагат да се предотврати загубата на зрението. Всяка година през скрининговите програми на пациентската организация и на Института за здравно образование минават хиляди възрастни хора, които получават достъп до безплатни прегледи при офталмолог. Благодарение на тази програма, ранната диагностика на глаукомата се е повишила значително. Най-важното, на което се обръща внимание в Световния ден на зрението е фактът, че 80 процента от слепотата в света е предотвратима - може да бъде избегната или излекувана. В знак на солидарност към каузата за борба със слепотата, символично ще бъдат \"завързани очите\" на скулптурата \"Възраждане\", която е в Централното фоайе на НДК. В 20.00 часа НДК ще бъде осветен в зелено, което е цветът на борбата с глаукомата. Това е третата самостоятелна изложба на Асен Зидаров. Професионалната му кариера преминава в студията на БНР, където работи като преводач, водещ и репортер в предаванията на френски език на радио \"България\". Участвал е в превода и дублажа на стотици документални и игрални филми за БНТ, бил е водещ на уроците по френски по националната телевизия. Снимките на Асен Зидаров от изложбата представляват напълно реалистични фотографии - красиви самотни дървета, натюрморти с цветя и слънчогледи, природни и градски пейзажи, залези и сюрреалистични композиции.", "date": "2018.10.11", "title": "Отбелязват Световния ден на зрението с фотографска изложба в НДК"}
{"url": "http://standartnews.com/balgariya/manolova_finansoviyat_ministar_garantira_che_promenite_za_horata_s_uvrezhdaniya_shte_se_sluchat-376593.html", "text": "Според омбудсмана Мая Манолова подписът на финансовия министър под плана за действие за сроковете за приемане на законодателството за хора с увреждания е гаранция, че промените ще се случат. Манолова коментира това пред журналисти. Тя дойде при палатките на протестиращите майки на деца с увреждания. В момента майките събират палатките. Манолова подкрепя исканията на протестиращите, които за пореден път определи като справедливи. По думите й завоюваното от тях след шест месеца преговори е в полза на всички хора с увреждания. В момента те изнасят битката на всички и с протеста показват, че ще настояват реформата да се случи до нейния край. Омбудсманът припомни, че има определени стъпки, които трябва да бъдат изминати. Работна група ще гледа днес предложението за Закон за социалните услуги, а по-късно Националният съвет за интеграция на хората с увреждания ще обсъди последния вариант на Закон за хората с увреждания. В отговор на въпрос дали очаква премиерът Бойко Борисов да се срещне с майките, Манолова каза, че премиерът вече се е срещал с тях, такива срещи вероятно също ще има и занапред. \"Властите се срещат с гражданите, гражданите избират властите, властите се отчитат пред тях, това не е новина, а би следвало да е нещо нормално\", допълни Манолова.", "date": "2018.10.11", "title": "Манолова: Финансовият министър гарантира, че промените за хората с увреждания ще се случат"}
{"url": "http://standartnews.com/balgariya/45_000_l_goriva_zadarzhaha_inspektori_ot_stolichnata_mitnitsa-376599.html", "text": "Проверки по линия на нарушения на Закона за акцизите и данъчните складове при горивата извършиха митнически служители от Митница Столична в края на изминалата седмица (4 - 6.10.2018 г.). При роуд стоп проверки и в нерегистрирани имоти са задържани общо 44 209 л енергийни продукти, за които не са предоставени документи за платен акциз и произход или представените документи по предварителни данни не отговарят на наличната стока. Най-голямото количество е открито при роуд стоп проверка, извършвана от служители на отдел „Митническо разузнаване и разследване\" на Столичната митница в района на магистрала Тракия. Спряна е цистерна с около 30 000 л енергиен продукт, за който полевите тестове установяват, че не съответства на плътността, вписана в придружаващите документи. Горивото е задържано, взети са проби за лабораторен анализ и работата по случая продължава. Митническите инспектори продължават проверката в района на село Мировяне, където в частен имот са установени две цистерни, за които има данни, че се управляват от едно и също лице. В двете товарни превозни средства са открити общо 13 215 литра дизелово гориво, за което не са представени документи в рамките на проверката. При други две проверки в квартал София - в кварталите „Надежда\" и „Младост\", са установени два частни имота, за които има данни, че се съхранява и търгува гориво без документи. Задържани са по около 400 литра гориво във всеки от обектите, като общото количество в двата частни имота е 820 литра нелегални енергийни продукти. Междувременно при проверка, съвместно със служители на ОД на МВР Самоков, при сходни обстоятелства в частен имот са открити 264 л. горива без документи за платен, начислен или обезпечен акциз.", "date": "2018.10.11", "title": "45 000 л горива задържаха инспектори от столичната митница"}
{"url": "http://standartnews.com/balgariya/veterinaren_lekar_ot_dupnitsa_se_zarazil_s_brutseloza-376600.html", "text": "Ветеринарен лекар от Дупница е заболял от бруцелоза, съобщи за БНР началникът на Регионалната здравна инспекция в Кюстендил д-р Златко Величков. Ветеринарят е отговарял за животните във фермата в село Вуково, където преди месец бяха открити заразени овце. Здравната инспекция е изследвала за бруцелоза девет души, работили или контактували с животни и с работници от фермата във Вуково. Само една от кръвните проби е положителна – на доктор Светослав Русалиев. Със съдействието на полицията все още се издирват пастири и гледачи, които са работили във фермата, за да им бъде взета кръвна проба. Това са роми, които са познати само с малките им имена, някои нямат и документи за самоличност, което затруднява намирането им. Симптомите при бруцелозата са висока температура, отпадналост, загуба на тегло – подобни на тези при грип или пневмония, и трудно се диагностицира, а вече открита – се налага продължително лечение.", "date": "2018.10.11", "title": "Ветеринарен лекар от Дупница се заразил с бруцелоза"}
{"url": "http://standartnews.com/balgariya/ski_hotel_1_dari_ton_hrana_na_mechkite_v_belitsa-376607.html", "text": "Превърналата се в традиция благородна мисия на \"Кемпински Хотел Гранд Арена Банско\" се състоя на 10 октомври. За шеста поредна година ски хотел №1 в България предостави повече от един тон пресни плодове на Парка за танцуващи мечки в град Белица. Дарението на храната се планува умишлено през месец октомври, когато мечките се подготвят за зимен сън и се нуждаят от повече храна и витамини. Плодовете ще бъдат скрити от служителите на парка на различни места, така че мечките да могат да си ги намират сами, както това се случва в естествената дива среда. Домакините върнаха жеста като посрещнаха екипа на хотела с традиционен български обяд. Паркът за танцуващи мечки е открит през 2000 г. с помощта на Организация „Четири лапи\", Фондация „Бриджит Бардо\" и Община Белица. Разположен е в гориста местност на 1200 – 1 345 метра надморска височина и се разпростира на площ от 120 000 кв. м. Паркът е адаптационен център за танцуващи мечки, спасени от предишните им собственици, които са ги използвали за развлечение на туристи в различни курорти в България, Сърбия и Албания. В момента в парка живеят 25 мечки, на възраст от 4 до 37 години, разпределени според индивидуалните им особености в седем сектора сред естествени условия, които им помагат да се научат постепенно да водят нормален живот. Почти всички мечки в парка копаят сами леговищата си и спят зимен сън – нещо, което не са можели да правят, докато са водели живот на танцуващи мечки. \"Даряването на храна на Парка за танцуващи мечки в Белица е едно благородно начинание, което ние с радост осъществяваме вече шеста поредна година и ще продължим да правим и за в бъдеще. С удоволствие се включваме в различни проекти, където можем да подпомогнем хора или животни в нужда. Също така само преди няколко дни откликнахме на молба за помощ и дарихме храна и на приют за кучета в Северна България. Искрено се надявам, че нашите благотворителни инициативи ще послужат за пример и на други да се включат в подобни благородни каузи в грижа за животните, защото винаги има още нещо, което може да се направи за тях\", .коментира Наталия Каширская, генерален мениджър на 5-звездната перла.", "date": "2018.10.11", "title": "Ски хотел №1 дари тон храна на мечките в Белица"}
{"url": "http://standartnews.com/balgariya/pravosadniyat_ministar_informira_kolegite_si_ot_es_za_razkrivaneto_na_ubiystvoto_v_ruse-376606.html", "text": "Министрите на правосъдието на страните - членки на Европейския съюз, бяха информирани от министър Цецка Цачева за разкриването на жестокото убийство на 30-годишната журналистка Виктория Маринова, което предизвика широк обществен и международен отзвук. Министър Цачева направи това в началото на заседанието на Съвета на Европейския съюз в частта \"Правосъдие\", което се провежда в Люксембург, съобщи пресцентърът на министерство на правосъдието. Цачева изтъкна пред колегите си предприетите действия за разкриване на тежкото престъпление, извършено на 6 октомври 2018 г. в град Русе. Тя подчерта, че задържането на заподозряното лице е станало възможно благодарение на активната работа по случая на компетентните органи в България и Германия. Министърът информира, че според събраните данни до момента най-вероятно се касае за спонтанно нападение и това опровергава внушенията на национално и международно ниво от първите дни след убийството, че престъплението е свързано с професията на жертвата. Министрите бяха запознати и с това, че на основата на събраните доказателства е издадена Европейска заповед за арест, като на 9 октомври 2018 г. лицето е задържано от германската полиция в провинция Долна Саксония. Предстои проверка на предоставените от българска страна доказателства и разпит на лицето пред германски съд, който да вземе решение за предаването му в България. Цецка Цачева изрази надежда за бързо развитие на процедурата по екстрадиция на лицето. Според нея случаят е показателен за ефективността на европейските механизми за взаимодействие в областта на правосъдието и вътрешните работи. Правосъдният министър заяви, че българското правителство категорично осъжда всяка форма на насилие и от самото начало полага всички усилия за установяване на фактите около това тежко престъпление. Тя увери колегите си, че оставаме твърдо решени да работим ефективно и в бъдеще за разкриване и налагане на справедливи присъди на извършителите на всички криминални деяния и посегателства срещу живота и неприкосновеността на нашите граждани.", "date": "2018.10.11", "title": "Правосъдният министър информира колегите си от ЕС за разкриването на убийството в Русе"}
{"url": "http://standartnews.com/balgariya/hvanaha_sedmina_opitali_da_prodadat_zlatno_sakrovishte_za_nad_2_mln_evro-376602.html", "text": "При акция на спецпрокуратурата, ГДБОП и ДАНС са задържани седем души опитали да продадат златно съкровище. Това съобщи на брифинг зам. главният прокурор Иван Гешев, цитиран от БТА. Съкровището, охранявано от тежковъоръжени маскирани полицаи, беше показано по време на пресконференция. Акцията е осъществена в момента на сключване на сделка в понеделник в Симеоновград. На четирима души са повдигнати обвинения, предстои днес прокуратурата да поиска от съда да задържи за постоянно в ареста обвиняемите. Купувачите са българи, но на тях все още не са повдигнати обвинения. Един от четиримата задържани е дългогодишен служител на ДАНС, а останалите трима са криминално проявени, но не за иманярска дейност. Обект на продажбата е бил златен венец с тегло около 400 г, а исканата за него цена е била 2 млн. евро. При акцията са открити още златна торква, две златни гривни и монети. Информацията за престъпната група е придобита от ДАНС и изпратена на ГДБОП в края на юли. Задържаният служител на ДАНС е координирал срещите между иманярите и евентуалните купувачи. Имало данни, че е пробвано находките да бъдат продадени в Турция. Първоначална експертна оценка сочи, че ценностите са от втората половина 4 в. пр.Хр. Националният археологически институт към БАН ще направи обстойна оценка на намерените предмети. Вероятно ценностите да са принадлежали на тракийски елит. Според разследващите това не е цялото съкровище и има още предмети от него, които до момента не са открити. Засега няма информация откъде е находката. Арестуваният служител на ДАНС от Хасково е координирал срещите с евентуалните купувачи на културно-историческите ценности, твърдят от прокуратурата. Подробностите за ареста на Недко Добчев също бяха изнесени на брифинга. Към този момент все още не се съобщават имената на задържаните. Дарик радио обаче съобщи, че в ареста освен Добчев е и Божидар Христов от Стара Загора, за когото от службите казват неофициално, че е на много високо ниво в бизнеса с иманярство. От държавното обвинение сочат още, че Добчев е осигурявал надеждността на купувачите и охрана. Неофициално се говори, че показаното съкровище не е истинско. А от МВР заявяват, че до момента няма основания за съмнения в автентичността на предметите, които са с изключително високо културно-историческо значение.", "date": "2018.10.11", "title": "Хванаха седмина, опитали да продадат златно съкровище за над 2 млн. евро"}
{"url": "http://standartnews.com/balgariya/chetirima_ot_obvinenite_za_targoviya_s_onkolekarstva_ostavat_v_aresta-376603.html", "text": "Апелативният специализиран съд потвърди определението на първата инстанция и остави в ареста за постоянно четирима от задържаните за незаконна търговия с онколекарства - Борислав Сотиров, Делян Денсузов, Калоян Молалийски и Милослав Пейков. Другите трима, задържани при акцията в Благоевград и София, остават под домашен арест - Небесна и Зара Балджийски, както и Светлана Тюлекова. Обвиняемите бяха задържани заради схема, чрез която е източвана здравната каса с незаконен реескпорт на медикаменти за онкоболни. Лекарствата били за пациенти в болницата \"Йоан Павел\" в София и \"Св. Мина\" в Благоевград. Според съда няма данни, че обвиняемите могат да се укрият, но има опасност да извършат ново престъпление. Според доказателствата има ясно разграничение кой каква функция е изпълнявал в престъпната група, която според разследването е работила от средата на 2017 г. до 4 октомври 2018 г.", "date": "2018.10.11", "title": "Четирима от обвинените за търговия с онколекарства остават в ареста"}
{"url": "http://standartnews.com/balgariya/ninova_svarza_atakite_sreshtu_neya_v_bsp_s_43te_miliona_leva_dadeni_na_gergov_za_dupkata_vav_varna-376590.html", "text": "Лидерът на БСП Корнелия Нинова намекна, че премиерът Борисов и ГЕРБ финансират вътрешнопартийната опозиция срещу нея. В публикация на страницата си във „Фейсбук\" тя свърза подписката срещу назначаването на изпълняващия длъжността главен редактор на в. \"Дума\" Йордан Мичев, подписана от 50 депутати и партийни членове и 12 бивши и настоящи журналисти от вестника и отпуснатите на вчерашното заседание на правителството 43,2 милиона лева за т. нар. \"Дупка\" на Георги Гергов във Варна. Подписката срещу Йордан Мичев е публикувана на цяла страница и в днешния брой на вестник \"Дума\". Ето цялата публикация на Нинова във Фейсбук: Равносметката за днес (вера, б.р.): ГЕРБ отхвърлиха предложението ни да гласуваме закона за личната помощ. Внесохме го отдавна в Народното събрание. Майките на деца с увреждания го чакат в палатките повече от пет месеца. За тях няма пари. Но правителството на Борисов не изчака и пет дни от решението на ГЕРБ Варна и днес даде 43 млн. лева от парите на всички българи на един - Георги Гергов за \"дупката\" във Варна (казват, че оценката била 10 млн). И съвсем \"случайно\" се появи подписка, начело с Гергов, срещу Изпълнителното бюро на БСП заради смяната на изпълняващия длъжността главен редактор на в. \"Дума\". Интересна подписка от претендиращи да бъдат крайни левичари, кандидати за постове и тежки олигарси. Изводите са за вас. За нас остава волята да продължаваме напред.", "date": "2018.10.11", "title": "Нинова свърза атаките срещу нея в БСП с 43-те милиона лева, дадени на Гергов за Дупката във Варна"}
{"url": "http://standartnews.com/balgariya/meditsinskiyat_universitet_v_sofiya_poluchi_darenie_ot_nad_1_mln_dolara_ot_bivsh_student-376604.html", "text": "Сумата, която д-р Андрей Георгиев завеща на МУ-София е в размер на 1 037 413 долара. Щедрият жест на българина-емигрант е отправен към младите медици на България, избрали да учат в Университета, в който и той получава своята диплома, заяви ректорът на МУ-София проф. Д-р Виктор Златков, цитиран от БНТ. 20 000 лева награден фонд за завършилите с пълно отличие студенти, ще дава всяка година Медицински университет – София. Парите да бъдат разпределени на всички факултети, Филиал – Враца и Медицинския колеж, реши Академичния съвет. Отличниците ще взимат своите парични награди благодарение на получено от университета наследство по завещание от д-р Андрей Асенов Георгиев от САЩ. Сумата, която д-р Георгиев завеща на МУ-София е в размер на 1 037 413 долара. Щедрият жест на българина- емигрант е отправен към младите медици на България, избрали да учат в Университета, в който и той получава своята диплома, заяви ректорът на МУ-София проф. Д-р Виктор Златков. Завещанието не е само парично, а и послание, че само с труд, образование и постоянство може да се успее в живота, добавя ректорът. Академичният съвет реши още по 1000 лв. да се дават и на студенти, получили награди за научни постижения на високи форуми, проведени в чужбина или отличени от международни организации. Част от наследството ще бъде разпределено като награден фонд в размер на 180 000 лв. за първите три места в конкурса за идеен проект за новата Учебно- административната сграда на Ректората. Една от аудиториите в нея ще носи името на завещателя д-р Андрей Георгиев. Д-р Андрей Георгиев е роден в София през 1921 година. В началото на 50-те години на миналия век той емигрира в САЩ. Постепенно натрупва капитал, голяма част, от който завещава на гимназията в Лом, на общината и на Медицински университет – София. Той е известен и уважаван семеен лекар с над 50-годишен опит. Бил е изключително скромен и през целия си живот е подпомагал млади хора да се обучават и развиват професионално. Д-р Андрей Георгиев умира на 93 години, на 22 април 2014 година, в дома си в Уилмингтън, щата Делауеър.", "date": "2018.10.11", "title": "Медицинският университет в София получи дарение от над 1 млн. долара от бивш студент"}
{"url": "http://standartnews.com/balgariya/germanski_sad_reshava_do_10_dni_dali_da_varne_severin_krasimirov_v_balgariya-376605.html", "text": "До 10 дни германският съд ще реши дали да екстрадира Северин Красимиров - обвиняемия за убийството на 30-годишната Виктория Маринова в Русе. Това каза говорителят на прокуратурата в Целе Бернд Колкмайер, цитиран от Дарик. Съдът в германския град решава днес дали да остави в ареста Красимиров, който е декларирал, че е съгласен решението за екстрадиция да се разгледа по съкратена процедура. Българските власти няма да предоставят доказателствени материали на германския съд, тъй като това не е необходимо при европейска заповед за арест, обясни Колкмайер. \"Българските власти не са предоставили доказателства, но това не е и нужно, тъй като става дума за европейска заповед за арест. Т.е. германският съд няма да доказва дали престъплението е извършено от задържания или не. Това е работа на българската правосъдна система. Ние трябва да докажем дали екстрадицията е допустима, това е нашата задача. Задържали сме го и сега в съкратено производство ще се установи дали е възможна екстрадиция в България. Предполагам, че това ще стане относително бързо\", коментира говорителят на прокуратурата в Целе. \"Няма да се доказва подозрението за извършеното престъпление, а само дали при екстрадиция не го грози заплаха за живота или много лоши условия в затвора в България. Но, според мен, случаят с България не е такъв\", допълни Бернд Колкмайер. Процедурата по екстрадиране може да продължи до 60 дни, но тъй като Северин Красимиров е дал съгласие за нея срокът се скъсява до 10 дни. Красимиров бе арестуван във вторник вечерта в германския град Щаде в дома на майка му. Той е потвърдил по време на разпитите, че е живял и работил за кратко в Германия.", "date": "2018.10.11", "title": "Германски съд решава до 10 дни дали да върне Северин Красимиров в България"}
{"url": "http://standartnews.com/balgariya/toploto_oktomvriysko_vreme_shte_prodalzhi-376578.html", "text": "Днес в сутрешните часове на места в низините и около водните басейни ще има мъгла или ниска облачност. През деня облачността от изток ще се увеличава и след обяд ще е по-често значителна. На места в югоизточната половина от страната ще превали дъжд. Ще духа слаб, в Източна България до умерен, североизточен вятър. Преобладаващите максимални температури ще бъдат между 19° и 24°. Код жълто важи днес за вълнение на морето 3-4 бала. В планините облачността ще е разкъсана, в масивите от източната половина от страната – предимно значителна. На места в Източните Родопи, Сакар и Странджа ще превали. Ще духа умерен, по високите и открити части – до бурен  вятър от изток-североизток. Максималната температура на височина 1200 метра ще е около 13°, на 2000 метра - около 6°. До края на тази и в началото на следващата седмица времето ще се задържи без съществена промяна. Над югоизточната половина от страната облачността ще е по-често значителна, на места там са възможни и слаби превалявания. Над северозападните райони ще преобладава слънчево време. Сутрин на места в низините и котловините ще има условия за ниска облачност или мъгла. В нощните часове и рано сутрин ще бъде почти тихо, а през деня ще духа слаб източен, в Източна България - до умерен североизточен вятър. Преобладаващите минимални температури ще са между 4° и 9°, по-високи по Черноморието, а максималните - отначало ще са между 20° и 25°, през следващите дни постепенно ще се понижават.", "date": "2018.10.11", "title": "Топлото октомврийско време ще продължи"}
{"url": "http://standartnews.com/balgariya/britanskiyat_poslanik_spodelyam_razocharovanieto_na_borisov_ot_mediite-376583.html", "text": "„На срещата, на която бяхме поканени посланиците, получихме интересна и актуална информация за бруталното убийство на Виктория Маринова от премиера Бойко Борисов. Той сподели, че е разочарован от начина, по който беше отразен случаят в международните медии и аз споделям това негово разочарование\". Това коментира в „Здравей, България\" посланикът на Великобритания у нас Ема Хопкинс. По думите й за няколко дни полицията е събрала много доказателства, издадена е Европейска заповед и според нея всяка една европейска полицейска служба трябва да се гордее с такива резултати. „Напълно съчувствам на премиера за неговото разочарование. Той се почувства сякаш България е предадена в медиите и че много прибързани изводи са извлечени от обстоятелствата около това убийство\", коментира още Хопкинс. „Нашата преса е свободна и невинаги политиците харесват това, което медиите казва. Свободната преса е свободна да каже каквото си иска\", допълни тя. По думите й понякога се получава подобен истеричен отзвук при липсата на надлежно разследване за установяване на връзките. „На места отразяването на този случай беше ужасяващо, защото това, което не чухме, е, че е едно брутално сексуално престъпление срещу жена\", каза Ема Хопкинс. Тя коментира и положението на Великобритания покрай Brexit. „В момента се намираме на много критичен етап на преговорите. Следващата седмица има среща на европейските лидери в Брюксел, така че сме в преломен момент. От британска страна притеснението ни е Европа сомнамбулски да не се озове в ситуация без сделка. Бихме искали да има напредък\", заяви британският посланик. „120 000 българи живеят в Обединеното кралство. Ако имаме сделка, вече изчерпателно сме описали техните права да останат и да работят. Призоваваме всяка една европейска страна едностранно да опише правата на британските граждани на нейна територия\", поясни Ема Хопкинс.", "date": "2018.10.11", "title": "Британският посланик: Споделям разочарованието на Борисов от медиите"}
{"url": "http://standartnews.com/balgariya/palatkoviyat_lager_e_na_zatvoreniya_bulevard_dondukov_i_tazi_sutrin-376579.html", "text": "Палатковият лагер на затворения булевард „Дондуков\" в столицата остава. Десетките палатки на протестиращите родители останаха на жълтите павета през цялата нощ. Целта е те да посрещнат премиера Бойко Борисов тази сутрин. По-късно те възнамеряват да преместят палатките пред вратите на Министерския съвет. След 22 ч. снощи полицията състави предупредителни актове за нарушаване на обществения ред на майките на деца с увреждания. Те настояват да бъдат чути. Исканията са дадените от властта обещания да станат факт. Страните се договориха до края на годината да се приемат в пакет законите за хората с увреждания и за личната помощ. За 2019 г. ще бъдат заделени 150 млн. лв. повече в тази сфера.", "date": "2018.10.11", "title": "Палатковият лагер е на затворения булевард „Дондуков” и тази сутрин"}
{"url": "http://standartnews.com/balgariya/seriya_maslina_na_refan___tsyalostna_grizha_pri_borbata_sas_stareeneto_-376631.html", "text": "В резултат на  непрекъснатата атака на свободните радикали върху кожата се забавя  клетъчния метаболизъм и синтеза на колаген в нея. Кожата се дехидратира, бръчките стават все  по- изразени и дълбоки. Появява се нуждата  от специална грижа и тук на помощ идват маслото и екстракта от маслина. Маслото от маслина е едно от най- древните средства за запазване на красотата на кожата. Високото съдържание на витамин Е го прави ефикасно средство за борба със свободните радикали и преждевременното стареене на кожата. Богато е на мононенаситени мастни киселини, които действат хидратиращо, омекотяват и подобряват еластичността на кожата. Помага за възстановяването на кожата след прекомерно излагане на слънчева светлина, замърсявания, цигарен дим и други вредни фактори. Екстрактът от листата на маслина е богат на антиоксиданти и предпазва кожата от свободните радикали. Съчетаването на неговите козметични свойства с тези на маслото от маслина доведе до създаването на козметична серия Olive в лабораториите на REFAN. Серията включва продукти с хидратиращ, подмладяваш и регенериращ ефект, богати на антиоксиданти, които стимулират възстановяването на кожата и предпазват от вредното въздействие на околната среда. Серия \"Olive\" от REFAN – нежна грижа за вашето тяло, лице и коса.", "date": "2018.10.11", "title": "Серия Маслина на REFAN  - цялостна грижа при борбата със стареенето."}
{"url": "http://standartnews.com/balgariya/severin_krasimirov_se_izpravya_pred_sada_v_hanover-376580.html", "text": "Задържаният за убийството на журналистката Виктория Маринова – Северин Красимиров, се изправя пред съда в германския град Хановер днес. Съдът трябва да прецени дали са налице достатъчно основания мъжът да бъде екстрадиран обратно в България. Ако германските магистрати решат това, Красимиров вероятно ще бъде върнат у нас до дни. 21-годишният русенец е познат и на германската полиция. Срещу него има заведено дело за фалшифициране на документи. В акцията по залавянето в град Щаде, близо до Хамбург, са участвали десетки полицаи. У нас Красимиров ще бъде обвинен за изнасилване и убийство, извършено по особено жесток начин като го грози доживотен затвор.", "date": "2018.10.11", "title": "Северин Красимиров се изправя пред съда в Хановер"}
{"url": "http://standartnews.com/balgariya/v_romskata_mahala_na_ruse_ne_vyarvat_che_zadarzhaniyat_severin_e_deystval_sam-376582.html", "text": "Ромската махала в Русе, където е живял до неделя задържания за убийството на Виктория Маринова – Северин Красимиров, осъмна в очакване на напрежение. Много от хората от къщите са избягали през нощта. Жителите на квартала не вярват, че Северин сам е извършил бруталното престъпление. От полицията също има  информация, че се издирват още съучастници и помагачи на Северин. Пред bTV Илиян, един от живеещите в махалата, заяви, че е скрил близките си, тъй като се страхуват, че ще влизат в квартала им. „Заканват се, че ще пребият всички. Снощи телефоните бръмчаха. Махнах си цялото семейство\", каза Илиян, който дори призна, че е въоръжен. „Заради един изрод не сме съгласни да пострадаме всички\", категоричен беше той. Илиян твърди, че Северин не е бил сам и е имал съучастници. Той обаче не посочи кои са. „Той не е единственият извършител, той е 20 кг с мокри дрехи. Това убийство не е станало оттук – оттам, това си е организирано. Тези, които са дошли да го вземат с колата, знаят за какво са го направили\", заяви Илиян.  „Не може това момиче да отиде там и по случайност да я хванат\", твърди той.", "date": "2018.10.11", "title": "В ромската махала на Русе не вярват, че задържаният Северин е действал сам"}
{"url": "http://standartnews.com/balgariya/tsvetanov_absurdno_e_svetlozar_lazarov_da_se_varne_kato_glaven_sekretar_na_mvr-376589.html", "text": "Всичко зависи от разследването, от защитата на обвиняемия, от естеството на самия обвинителен акт. Но като цяло очаквам убиецът на Виктория да получи висока и тежка присъда от българския съд. Трябва да има възмездие. Това коментира в сутрешния блок на БНТ председателят на ПГ на ГЕРБ Цветан Цветанов във връзка със заловения в Германия предполагаем убиец на журналистката Виктория Маринова. ,,Щаденето на информация даде своя резултат, иначе ако постоянно се даваха обяснения на медиите за хода на разследването, имаше риск да застрашим здравето и на други хора. Всяка една информация, ако беше подадена предварително, едва ли Северин сега щеше да е заловен. Съвместните действия между България и Германия бяха пример за добра координация, създавана с години. Мога да кажа, че много са операциите, които се реализират с европейските ни партньори. Например, през 2011 година бе извършено убийство в Австрия и тогава лицето остави свое ДНК върху жертвата. Тогава чрез общата база данни се установи, че този убиец е български гражданин, който впоследствие бе заловен във Франция. Така че това сътрудничество ще продължи да се надгражда'', обясни Цветанов. \"Според мен доказателствата могат да изведат една безспорна версия, че лицето Северин е извършител на това убийство. Процедурата по неговото екстрадиране може да отнеме и месец, но мисля, че тя ще мине по съкратения ред и той ще бъде върнат тук в по-кратки срокове. Но за момента по-важното е, че извършителят е заловен. Разследването не приключва дотук. Има още експертизи за назначаване, ще се разпитват още хора по случая. Към настоящия момент все още никой не е разговарял със Северин. Убеден съм, че до едни кратки срокове ще има внесен обвинителен акт срещу него'', добави още председателят на ПГ на ГЕРБ. ,,Свободата в журналистиката е до такъв предел, че всеки може да говори и пише всичко, за каквото си пожелае. Почувствахме се омерзени по начина, по който бе атакувана страната ни. Бяха използвани всякакви механизми и способи, това бяха хибридни атаки. Искаха да очернят страната ни и изглежда успяха. До известна степен ние си го направихме. Българската журналистика също допринесе за това. Трябваше да има обективност още от самото начало'', коментира Цветанов поводът за вчерашното свикване на посланиците в сградата на министерския съвет. Цветан Цветанов отрече появилите се слухове, че Светлозар Лазаров ще бъде върнат като главен секретар на МВР.  ,,Абсурдно е Лазаров да се върне като главен секретар. По въпроса с главния секретар има лица, които се обсъждат, но това е право на премиера, на вътрешния министър и на президента'', завърши зам.-председателят на ГЕРБ.", "date": "2018.10.11", "title": "Цветанов: Абсурдно е Светлозар Лазаров да се върне като главен секретар на МВР"}
{"url": "http://standartnews.com/balgariya/vusi_shte_si_satrudnichi_s_vodesht_svetoven_proizvoditel_na_tehnologichni_inteligentni_sistemi-376633.html", "text": "Висшето училище по сигурност и икономика сключи споразумение за сътрудничество с Dahua Technology. Компанията е водещ световен производител на системи за видеонаблюдение и има присъствие в над 180 държави. Продуктовото портфолио на Dahua Technology е изключително обширно и предлага интегрирани системи за пътна безопасност; видеонаблюдение и софтуер; цялостни решения за управление на големи търговски площи и магазини; интелигентни системи за мениджиране на сгради и жилищни комплекси; високотехнологични решения за банкиране и финанси и т.н. Споразумението за сътрудничество между ВУСИ и Dahua Technology беше подписано съответно от ректора на вуза проф. д.п.н. Георги Манолов и г-н Лианг Фей – представляващ Дахуа Технолъджи България. „Изключително съм удовлетворен от факта, че след почти едногодишни преговори подписахме споразумение с Dahua Technology. Искам да подчертая, че ние не просто сключваме договор с една от многото фирми на пазара, а с крупна компания, която е сред лидерите в глобален мащаб с над 3 милиарда долара оборот\", заяви проф. Манолов. „Радвам се, че студентите на вуза ще могат да се запознаят и да работят с нашите продукти, които са на световно ниво. Показателен за това е фактът, че нашата фирма е втора по пазарно присъствие в целия свят за 2015 година\", каза г-н Фей. ВУСИ и Dahua Technology ще създадат съвместна иновационна лаборатория за сигурност и наблюдение. Тя ще се използва както за обучение на студентите, така и за внедряване на най-новите постижения в технологичните разработки. Избрани специалисти ще провеждат занятията със студентите, които освен практически умения, ще могат да провеждат и специализирани изследвания. „Полагаме основните на взаимноизгодно и дългосрочно сътрудничество, което ще надграждаме във времето. Интегрираме усилията си с водеща глобална компания, чийто опит се цени в целия свят\", заяви ректорът на ВУСИ проф. Георги Манолов. Той не скри очакванията си партньорството с Dahua Technology да послужи като положителен пример и да даде тласък на развитието както на двустранните отношения, така и на тези между китайските фирми и висшето образование в България.", "date": "2018.10.11", "title": "ВУСИ ще си сътрудничи с водещ световен производител на технологични интелигентни системи"}
