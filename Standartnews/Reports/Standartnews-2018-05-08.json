{"url": "http://standartnews.com/kultura/syankata_na_straha__razkaz-371258.html", "text": "  Не се страхувайте от заглавието!  Въобще не се страхувайте от нищо.  Защо ли?  Сега ще разберете! Тази приказка няма нищо общо с всички останали по Земята. Тя е разказана един единствен път в минали времена и след това е забравена. Пак ще попитате защо? Ами може би защото на хората им трябва твърде много време, за да разберат дори една единствена  истина за себе си. В една далечна северна страна, където ледените нощи и дни траят с месеци, след векове на мир между хората, започнала война.  Никой не разбрал как станало това, но една сутрин всички се събудили с недоволство към другите. Гражданите започнали да се обвиняват взаимно, после се скарали и накрая намразили. А когато мразиш някого, най-лесно е да поискаш той да изчезне от Земята. Кралят на тази страна бил стар и поради дългия мир, не познавал знаците на войната.  Обичал земните удоволствия и историите за рицарските времена и когато му съобщили, че хората са се озлобили един срещу друг, избухват разпри и всеки момент може да се пролее кръв, не повярвал и продължил да живее по старому. В това време между гражданите се създали враждебни групи. Никой не разбирал причината, поради която трябва да мразиш, но това изглеждало толкова естествено, че хората започнали да се обединяват в партии на омразата. Събирали се както преди на обяд, вечеря или тържество, но вече не, за да се радват, а за да изливат омерзението си към други, повечето от които дори не били виждали. Една сутрин камък строшил прозореца на кралската спалня. Разтревожен, кралят, който не познавал звъна на счупеното стъкло, попитал какво се е случило. - Решихме да измием прозорците, Ваше величество. – отвърнали придворните. - Звукът бе много странен и заплашителен! – учудил се кралят. - Причината е във великолепния слух на Негово величество, който улавя всяко природно потрепване – обадили се дворцовите ласкатели. – Иначе звукът е съвсем естествен и безопасен като плисък на морски вълни. Кралят не останал доволен от отговора на своята свита, но когато всички, в един глас, ти говорят едно и също, няма как да разбереш кой пръв е изрекъл лъжата и защо другите са  приели да я повторят. След седмица на улицата се чул и първият пушечен изстрел. Този път кралят, който все пак бил възрастен и виждал немалко човек, не попитал нищо, а решил сам да разбере каква е истината. Преоблякъл се като въглищар и следващата нощ напуснал през таен изход своя дворец. Първото, което видял, била струпаната край стените му войска. \"Чудна работа! – замислил се кралят – Аз не съм викал тези войници, а този, който го е направил, явно е имал много сериозна причина за това.\" Приближил се до един лагерен огън и попитал с престорен глас какво прави армията край двореца на своя владетел. - Пазим нашия крал от неговия страх! – отвърнал един побелял войскар. - Откъде знаете, че вашият господар се страхува? – попитал засегнато кралят. - Ти, старче, можеш ли да различиш вкуса на сиренето от този на меда? – погледнал го с насмешка друг войник – Когато хората се разболеят от страх, светът заприличва на лудница без лекари. Кралят побързал да отмине и когато излязъл на улицата, край него полетели камъни и се изсипали обиди. От двете й страни били издигнати огромни заграждения, зад които стоели хора с изкривени от злоба лица,  заканвали се едни на други и се замеряли с каквото им попадне. - Ти от кои си? – попитали краля тези от ляво. - Не знам! – отвърнал объркан той. - Ах ти, песоглавецо! – провикнали се тези от дясно – Защо подкрепяш нашите кръвни врагове? - Никого не подкрепям! – вдигнал ръце кралят – Но защо да са ви врагове? Не делите ли с тях една и съща улица, в един и същи град, в една държава? - А, значи си от центъра! – извикали гражданите от ляво – От тези, които не искат да вземат страна, а да бозаят от две майки! - Но защо трябва да има две страни? – не разбрал кралят. - Ама че наивен човек! – присмели му се от ляво и от дясно – Всичко  на нашата планета има по две страни. Мъж и жена, ден и нощ, слънце и сянка. Даже земният шар се дели на северно и южно полукълбо, да не говорим за човешките качества, които не могат да съществуват без пороците на хората! - Но не може ли всички заедно да решаваме кое е добро и кое е лошо за нас? – попитал кралят. -  Говориш като политиците, които искат властта от името на всички, за да я употребяват както намерят за добре. - Но нали имате владетел? – запитал с надежда преоблеченият монарх. – Не работи ли той за вашето добруване? - Първо, не сме виждали нашия крал от години и второ: вече не знаем кое е по-добро за нас. Дали унищожението на враговете ни, или спокойствието на улиците и домовете ни? – отвърнали гражданите и от двете страни. - А нямате ли закони, които да уреждат живота ви? – продължил да пита кралят. - Старите закони, които поддържаха реда и вразумяваха безчестието и насилието, останаха само на хартия. Новите още не са изковани и всичко се решава на мига. – отговорили хората и продължили да се заканват едни на други. Кралят свърнал в една странична уличка и тичешком се прибрал в своя палат. Три дни мислил, а на четвъртия свикал дворцовия съвет и казал: - От днес искам да знам всичко, което се случва отвъд стените на моя замък! - Ваше величество – обадил се най-старият велможа, - това, което става отвън, не трае ден, не е започнало вчера и няма да свърши утре. Ако ви тревожим с всичко станало, това може да ви попречи да вземете единственото вярно решение навреме и без колебание. - Искам да знам причините за това, което се случва и предстои да се случи! – прекъснал го монархът. - Причините, Ваше величество – отвърнал спокойно велможата, - са като рой пчели.  Могат да налеят мед в питите, но могат и да нажилят смъртоносно неумелия пчелар. Кралят разпуснал угрижен дворцовия съвет, а през нощта отново облякъл въглищарските одежди.  Първия човек, когото срещнал пред стените на двореца, бил окъсан сляп старец с окарина. - Кой си ти, човече? – попитал го монархът. - Как кой!  Аз съм кралят! – отвърнал слепецът. - Че какъв крал си ти? – погледнал го учудено владетелят – Нямаш даже здрави дрехи на раменете си! - Аз съм кралят на слепците! – отговорил старецът. - И колко е голямо кралството ти? - Колкото целия свят. – рекъл слепецът. - А колко са поданиците ти? – усмихнал се снизходително кралят. - Доста повече от твоите, владетелю на северната земя. – отвърнал старецът. - Как ме позна? – попитал уплашено кралят. - Виждам отвъд сенките на телата. – казал слепецът. - Да не си вещер или проницател? - Спохождат ме и тези божи дарби. – отвърнал старецът. - А как изглеждам аз през твоите вътрешни гледци? – не се стърпял да попита кралят. - Излъчваш мътна светлина като всеки човек с голяма власт и още по-големи пороци. – отвърнал кротко слепецът - Но кой си ти? – дръпнал се разтреперан кралят. - Не се бой! – допрял с ръка  рамото му старецът – Аз съм образът на земния човек в окото на Бога. Нали си чувал за Горния свят?  Там всичко, което става на Земята, се отпечатва като върху восък и понякога Бог ме изпраща долу, за да видят хората докъде са стигнали и ако могат, да променят живота си. - Ще поръчам на моите музиканти да сътворят тържествена меса в прослава на Бога! – извикал кралят – А на художниците - да изпишат три катедрали с неговия лик! Ще покрия кубетата им със златен варак, а олтарите с дърворезби и скъпоценни камъни!  Ще направя каменни пътища до тях и чешми на всички кръстопътища! - Ех, покварени човече, кой ти е казал, че Господ иска това от тебе? – поклатил тъжно глава слепецът – Нима можеш с измамен блясък да заслепиш неговите очи? - Кажи ми какво да направя за Него тогава? – попитал с влажни очи кралят. - Погледни в локвата пред нозете си! – рекъл старецът – Какво виждаш? - Отражението на Луната, звездите и облаците... - Сега стъпи в нея! – казал слепецът – Виждаш ли нещо? - Не, но ми е студено и влагата пълзи по костите ми. – потреперил монархът. - Това са, човече, двата начина да живееш на Земята!  Да виждаш отражението на нещата и никога да не можеш да ги докоснеш и да усещаш глада, студа и болката без да можеш да ги разбереш.  Затова хората мечтаят и воюват с една и съща страст. – казал тихо старецът. - Но какво да направя аз, божи пратенико? – попитал кралят. - Вземи тази окарина, за нея не е нужно умението на свиреца.  Щом я допреш до устните си, тя засвирва сама.  Тръгни по света и го опознай като свой дом! Минали години. От дългия път, дъждовете, снега и слънцето, самият крал се превърнал в полусляп, окъсан старец, който радвал хората по тържищата с чудните мелодии на своята окарина. Никой не помнел името му, нито миналото, а четирите посоки на света го познавали като изгрева и залеза. Един ден, на другия край на Земята, той разбрал, че в неговата страна отново се е възцарил мир, но синовете му са загубили кралските си права. Старият владетел не изпитал нито радост, нито тъга. Тогава сякаш от сенките на дърветата излязъл млад, усмихнат момък. - Позна ли ме? – попитал той краля. - Не. – отвърнал старият човек – Аз вече и себе си не мога да позная! - Значи няма по-щастлив човек от тебе! – казал момъкът – Аз съм този, когото преди не очакваше, а сега искаш да срещнеш. - Не виждам добре – вгледал се в него кралят, - но ти по нищо не приличаш на оня стар човек, който ми подари окарината? - Сега дойде време да ми я върнеш! – протегнал ръка божият пратеник. - Но какво ще правя аз без нея? – попитал кралят. - Ще пееш и рисуваш, додето си жив! – отвърнал момъкът. - Но аз не мога!  Гласът ми е по старчески гъгнив, а ръката ми вече трепери! – оплакал се кралят. - Ех, добри човече, ти вече се пребори със земния страх и сега сянката му не може да те уплаши! – рекъл момъкът – Само го пожелай и то ще стане! Старият крал отворил уста и от гърлото му излязъл дълбок и красив глас.  Взел лист хартия и изпод пръстите му се родила приказна птица. - Това е Божие чудо! – извикал той. - Не, човекът е чудо – отвърнал божият пратеник, - но не го знае!  Той може да живее и да се радва на света толкова, колкото пожелае и това е третият път на Земята.  Да разбираш, вярваш и обичаш! Господ ви прати толкова мъдреци, свещени книги, преглътнахте толкова горчиви сълзи, а още сте по средата му! Още не сте разбрали, че светът на човека е такъв, каквито са мислите и желанията му.  Той може да сътвори и райски градини, и безплодни студени пустини! Ти можеш, човече, и най-важното: винаги имаш време да го направиш без страх и униние. Божият пратеник прегърнал стареца и го целунал по челото. А мястото, където се допрели устните му, се превърнало в Божий гледец. Око, с което виждаме, когато преминем през болка и отчаяние.  Някои казват, че проглеждаме за истината, други, че прозираме в бъдещето, но аз мисля, че това всъщност е едно и също. Ние виждаме истински и никога повече не можем да се върнем назад.", "date": "2018.05.07", "title": "СЯНКАТА НА СТРАХА  разказ"}
{"url": "http://standartnews.com/lyubopitno/mis_balgariya_stana_printsesa-371256.html", "text": "Вероника Стефанова, носителката на титлата \"Мис България\", засне луксозна фотосесия с роклите на най-нашумялата марка в момента – Blink by Ради Лазарова. Красавицата позира цели два дни пред фотоапарата на Ивомир Пешев и заяви, че се чувства като истинска принцеса с това облекло. Тоалетите са като красиво изобретение на изкуството с авторски 3D цветя, ръчно изработени и нарисувани. Роклите са в най-разнообразни материи и цветове - тюл, шифон, авторски дантели, кристали Сваровски, кристални мъниста, сатен, дюпон, спандекс, пера, безшевно монтиране на дантела и апликации, а цветовата гама е кралско червено, турско синьо, пепел от роза, графитено черно, вечно зелено, нежно розово, слонова кост и други.", "date": "2018.05.07", "title": "\"Мис България\" стана принцеса"}
{"url": "http://standartnews.com/biznes/darzhavna_stipendiya_za_defitsitni_spetsialnosti-371268.html", "text": "- Всъщност вече е пречка. Ръстът на икономиката би могъл да бъде значително по-голям, ако разполагахме с необходимите човешки ресурси. Предприятията отказват поръчки поради невъзможността да ги изпълнят. Т.е. ние имаме по-голям потенциал за растеж, отколкото реализираме в момента. Затова образованието е сред първите три приоритета не само на Асоциацията на индустриалния капитал в България /АИКБ/, а и на всички работодателски организации, обединени в АОБР. Проблемите през последните години са качествено нови. От известно време на практика няма безработни, има огромен недостиг на хора за работа, при това не само с висока квалификация, но и със средна, а и с ниска. И той е във всички сектори. В краткосрочен план решението го виждаме в облекчаването на вноса на човешки ресурси, в средносрочен - в реформа в образованието и в дългосрочен - в правилни политики, които да разрешат демографския проблем. Всичките тези действия трябва да се извършат незабавно, но ще дадат резултат съответно в средносрочен и дългосрочен план. Това, което се отнасяше до отпушването на вноса на човешки ресурси, в немалка степен се направи с промяна в закона за трудовата миграция и трудовата мобилност. - Редица проблеми се разрешиха, но процедурите могат да бъдат ускорявани, стойността на различните такси може да бъде намалявана. Отдавна настояваме за двустранни спогодби с Украйна и Молдова, вече са направени постъпки. Засега има подписана такава само с Армения, но тя още не е влязла в сила. Ние предлагаме да има такава спогодба и с Виетнам. България е страната с най-малко граждани от трети страни, заети в икономиката. Ако в Германия имат 17%, в България е много под 1 процент. Това е бързото и неотложно решение на проблема и то няма алтернатива. Ако от нетна емиграция пазарът на труда губи годишно около 4000 души, то поради демографски причини загубите са 10 пъти повече. И няма как този проблем да бъде решен днес, освен чрез внос на човешки ресурси. В Полша, например, работят над 2 милиона украинци. - Това е правилно, но не е достатъчно само да се назове като приоритет и да се увеличи финансирането. Нашето образование произвежда не това, което е нужно на пазара на труда. Повече от половината висшисти се реализират на места, които не изискват висше образование. Което е едно прахосничество на средства. Ние не апелираме да се намалят парите за образование, апелираме да се намали план-приемът за сметка на нетърсените на пазара на труда специалности. Не може местата за първокурсници да са повече, отколкото са абитуриентите. Сега сме свидетели на девалвиране на образованието. Произвеждат се много висшисти, които нямат нужните знания и  не са в правилните професионални направления. - Работим, създаде се обществен съвет \"Бизнес и образование\" към министъра на образованието, който почти всеки месец заседава. Дискусията на 8 май също се надяваме да даде тласък на реформите. Сега ние плащаме с данъците си - като граждани и като бизнес, не за това, от което има нужда икономиката и обществото. Разбира се, всеки е свободен да учи каквото си иска, но нека за това да си плаща сам. Сега има излишък на завършващи икономика, администрация и управление, педагогика, право, обществени комуникации. И в същото време има голям недостиг на инженери, на математици, на физици. - Въпросът не е в заплащането. Инженерите получават по-високи възнаграждения - в металургията 1600 лева е средноосигурителният доход на завършилите, по данни от рейтинговата система. Инженер по електротехника, електроника и автоматика взима близо 1300 лв., около 1200 лв. е заплатата на машинен инженер.  Завършилите икономика и право са с по-ниски възнаграждения. Не заради възнагражденията е тази демотивация да се изучават природо-математически и технически науки. Проблемите тръгват от началното образование - няма извънкласни форми по наука и техника, конструиране, моделиране, занимателна математика, които да събудят интереса на младите хора да развият в себе си такива способности и наклонности, за да може след това да продължат в професионални и в математически гимназии. - Един лост е държавна стипендия за дефицитни специалности. Такава е имало и по царско време, и при плановата икономика. Сега също е нужен такъв стимул. Защото, ако един млад човек е пред избор и в единия случай трябва да си плати цялото висше образование сам, а в другия случай то е безплатно, като му плащат и стипендия, която му позволява да води нормален начин на живот и да отдаде енергията и времето си на изучаването на съответните дисциплини  - то тогава има повод да се замисли дали да не предпочете инженерство или математика, пред администрация и управление, право, икономика, пиар. - Да, отиват на работа в предприятия, които ни конкурират на световните пазари. Т.е. ние плащаме за кадри, които да работят за конкуренцията. Според нашите разчети по този начин пряко сме загубили 25 милиарда лева. Косвените загуби и пропуснати ползи са много повече. - Предлагаме да се промени начинът на финансиране на висшето образование. Това, което е по държавна поръчка, да става чрез студентски кредити, които да не се връщат - държавата да ги плаща, ако завършилите се реализират в страната за определен период от време. Ако не се реализират по специалността или емигрират, тогава ще трябва да си ги платят. Студентски кредити може да има и за другите специалности, които не са по държавната поръчка - който ги е взел, си ги връща, има обезпечения, банките си търсят парите. Такъв механизъм работи добре по света и той е икономически обоснован, не е в противоречие нито с конституцията ни, нито с провъзгласените свободи в ЕС. Друго наше предложение е да се преосмисли т. нар. автономия на университетите. Тя трябва да е академична автономия, а не автономия в смисъл: вие ни дайте пари, пък ние ще си ги харчим за каквото искаме и не ни дръжте сметка какво произвеждаме, нищо, че то изобщо не ви трябва. Такава автономия няма никъде по света. Искаме да поставим и въпроса за участието на бизнеса в управлението на висшето образование. Сега бизнесът участва в настоятелствата, но те не взимат важни решения. Става дума за сериозно и отговорно решаващо участие в управлението на тези процеси - както на висшето, така и на професионалното образование. Бизнесът не трябва да стои отстрани и да се оплаква, а трябва да участва в управлението на този процес и да носи отговорност. Ако не се предприемат енергични мерки, в следващите няколко години ще сме свидетели на това как вместо да растем с изпреварващи темпове, ще започнем да се свиваме. Колкото повече са заетите в реалния сектор, включително и чрез внос на човешки ресурси, толкова повече са приходите в бюджета, толкова повече са възможностите за увеличаване на пенсии, на бюджетни заплати, на финансиране на здравеопазването, образованието, културата, спорта. - Заплатите растат с изпреварващи ръста на производителността темпове и то повече от 10 г. Като процент на компенсация на наетите в Брутния вътрешен продукт, ние сме на  средноевропейско равнище. За да станем по-богати, трябва да повишим производителността. За целта трябва да имаме нужната професионална подготовка. IT-специалисти също не достигат, но много по-болезнен е недостигът на инженери. 6 пъти е по-голям приносът на мехатрониката в износа ни, от колкото на IT-сектора. При заетите в мехатрониката и в IT-сектора разликата е 14 пъти. Ние дълго време имахме сини карти /б. ред. за работа/ само за IT, сега вече имаме възможност за внос на специалисти със сини карти във всички области с приетите промени в Закона за трудовата миграция и трудовата мобилност. IT-секторът безспорно е нужен, дава висока добавена стойност, но не всичко е нули и единици, няма как да ядем нули и единици, да се облечем в нули и единици, да се возим на нули и единици. Някой трябва да ги произведе тези неща, а за това трябват инженери. - Хората от източноправославната част на Украйна предпочитат България пред Полша, макар че там заплатите са по-големи. Идват, защото тук им харесва повече. Заплатите са такива, каквито си ги изкарат - при добра работа могат да се получат много добри възнаграждения. Разбира се, вносът е неизбежен, но трябва да си подредим и нашето образование. - Това, което се прави с промените в Закона за енергетиката, които от 1 юли трябва да влязат в сила, е, че освен АЕЦ \"Козлодуй\", ТЕЦ \"Марица-Изток\" 2 и НЕК, на борсата ще излязат още 147 производители на еленергия. Това са ВЕИ-та и когенерации с мощност над 4 мегавата, които ще продават на борсата еленергията на пазарна цена и ще им се доплаща премия предвид  преференциалните им цени. Така на борсата няма да има двама продавачи, които са свързани помежду си и могат да манипулират цените, за което ние ги упреквахме и щяхме да протестираме. А ще има  150 продавачи, което означава конкуренция и един по-добре функциониращ пазар, което е много сериозна крачка към пълната либерализацията. Освен това се въвеждат най-накрая изискванията на регламента REMIT за прозрачност и интегритет на пазара на търговия на едро с енергия, чиято цел е открита и честна конкуренция в полза на крайните потребители. КЕВР получава много сериозни правомощия за надзор на този пазар, за да няма манипулации. Свидетели сме на много такива пазарни манипулации в миналото, а КЕВР само можеше да ги констатира, но не и да наложи санкции. Докато сега се дават на КЕВР права, каквито има Комисията за финансов надзор /КФН/ да следи фондовата борса и да реагира при пазарни манипулации и злоупотреби. И съответно, за да може да осъществи тези нови правомощия, в КЕВР се променя начинът на упражняване на бюджета, за да може да привлече нужните специалисти. Освен това с промените в закона се прави така, че на регулирания пазар, от който получават еленергия гражданите, да не може да се включват в микса на цени, драстично различаващи се от пазарните. Въведе се ограничение за максимум 10 % отклонение, с което се предотврати ново бъркане дълбоко в джоба на гражданите чрез включване в микса за регулиран пазар на ТЕЦ-Варна, ТЕЦ-Бобов дол и ТЕЦ \"Марица 3\" с цени, които са 2-3 пъти по-високи от пазарните, каквато беше заявката на тези тецове. - Защото не са ефективни. Но за това не трябва да плащат гражданите и бизнесът, а те да получават държавна помощ. Ние нямаме недостиг на еленергия, нямаме дефицит, че да плащаме по-скъпо. Защо трябва да изместим \"Козлодуй\" от регулирания пазар и да престояват блоковете с евтина енергия, а да купуваме 3-4 пъти по-скъпа от ТЕЦ-Варна? Парадоксът е, че законодателството допускаше това да се случва. Дори КЕВР да вземе решение да не ги допусне, се завеждаха и печелеха дела. Този важен проблем се реши също. - Таксата \"задължение към обществото\" се формира от три групи производители на еленергия с непазарно поведение. Едните са ВЕИ-тата, другите са когенерациите и в третата група са американските централи. За ВЕИ-тата и когенерациите все пак има европейски политики, макар и неправилно приложени у нас /защо трябваше да правим толкова ВЕИ-та, когато струваха 5 пъти по-скъпо - да ги бяхме направили сега и нямаше да има изобщо преференциални цени. Срокът е до 2020 г., а ние преизпълнихме плана още през 2012 г., но за сметка на 750 милиона над пазара, плащани от гражданите/. Но няма европейски политики за американските централи. Там е точно обратно - централите на въглища се ограничават, защото са замърсители. А нашите \"американски\" централи на въглища ни струват над пазара с 486 милиона лева повече за година. Ние плащаме тези пари поради сключените от глупост или от корист договори в миналото. И тези договори трябва час по-скоро да се прекратят, а централите да продават на борсата. - Самите централи бавят топката, защото всеки ден им носи печалби. Те имат оперативна печалба около и над 55 %. Такава рентабилност няма никъде. Главна дирекция \"Конкуренция\" на Европейската комисия се е произнесла. Има методика, по която се изчисляват невъзстановимите разходи на инвеститора при пазарен модел. Тези невъзстановими разходи за ТЕЦ-3 са изплатени вече, за ТЕЦ-1 остават  100 милиона. - Ние сме изплатили, защото държавата плаща чрез нашите сметки за ток. Тези централи са изплатени, трябва да се прекратят договорите им и те да продават на борсата. И това трябва да стане час по-скоро. По този начин таксата \"задължение към обществото\" силно ще се редуцира. Ще останат зелената съставка за ВЕИ-тата и кафявата за когенерациите. - За нас срокът е 1 юли, новия регулаторен период. Но не сме оптимисти вече, че това ще стане. Когато през февруари им бе представена сметката, централите поискаха три месеца, за да я изучат, като това може да се направи и за 3 часа. Тези три месеца изтичат през април-май и би следвало малко по-интензивни преговори да се проведат. Затова се оплакахме и на омбудсмана, сезирахме и нашите евродепутати да се намесят с общо писмо на четирите работодателски организации. Обсъждаме варианти, вместо да протестираме пред Министерски съвет, да протестираме пред американските централи, пред Американското посолство също. Имаме индикации, че синдикатите ще ни подкрепят при един такъв протест. - За нас ползите от влизане в еврозоната са ясни, ние сме се произнесли още през 2014 г. за ускорено влизане в ERM-2 и след това в еврозоната и в европейския банков съюз. Тази година имаме становище, прието на икономическия и социален съвет, с което отново се опитваме да ускорим този процес, като насърчим политиците за по-активни действия. Влизайки във валутен борд преди повече от 20 г., ние сме се лишили от възможността да провеждаме парична политика. И е доста нелепо да се твърди, че като влезем в еврозоната, ще изгубим суверенитет. Ние сме го изгубили от 20 години. А като влезем в еврозоната, ще добавим суверенитет, защото ще участваме във формирането на европейско равнище на паричната политика. Т.е. ние няма да имаме пасиви при влизането, а ще имаме активи. Те са първо репутационни за инвеститорите. Второ, лихвените равнища по кредитите ще бъдат по-добри, таксите при плащания във валута ще бъдат драстично по-малки, няма да губим от смяна на левове за евро и обратно. Мит е, че има опасност от инфлация. Опитът на другите държави го показва, а ние сме и във валутен борд, т.е. ние на практика сме приели еврото. Освен това ще заимстваме опита на латвийските работодатели - ще излезем с призив към нашите членове за честно и отговорно поведение при приемане на еврото и неувеличаване на цените. Това е лесен ангажимент, защото пазарът ще го изпълни и без нашия призив. - Това, че се намаляват средствата за селскостопанските политики, е правилно. Като цяло, предлаганият бюджет се увеличава номинално, а всъщност ще се харчи за по-малко държави, т.е. относително даже расте.  Увеличават се средствата за отбрана и сигурност, за иновации, за студентски обмен. Всичко това са стъпки в правилна посока. За нас е важно да има и горна граница на съфинансирането на селскостопанските политики от държавните бюджети. Защото ако една държавна помощ е в много голям размер в другите страни, нашето селско стопанство става неконкурентноспособно. Ние още не сме изравнили доплащанията и субсидиите в селското стопанство с тези в стара Европа, но при това намаляване общо на средствата, би следвало по-сериозно намаление да стане там, където е имало повече доплащания и субсидии. - Да, в България през текущия период се направиха стъпки за намаляване на размера на средствата, които са за технически култури и за увеличаване на тези в зеленчукопроизводството, в овощарството - там, където има повече добавена стойност. Защото сега какво се получава - ние получаваме субсидии, с тях си купуваме скъпи трактори, а и луксозни лимузини, и житото го изнасяме. Ние сме върнали парите на производителите на трактори и мерцедеси, за сметка на това внасяме ябълки, домати, краставици от Македония, от Турция, от Полша. Така че е правилно да се насърчи това производство, което има повече добавена стойност и се възроди зеленчукопроизводството и овощарството. Където обаче отново трябва работна сила. Австрия и Холандия също имат основание като казват, че трябва да се повиши ефективността при харченето на средствата, защото много се прахосва и вместо да увеличаваме вноската, трябва да харчим по-ефективно.", "date": "2018.05.07", "title": "Държавна стипендия за дефицитни специалности"}
{"url": "http://standartnews.com/kultura/georgi_konstantinov_otdavna_se_nauchih_da_zhiveya_na_inat-371247.html", "text": "- Както знаете, името Георги идва от гръцки и означава земеделец. Тази древна и силна връзка със земята прави човека миролюбив и всеотдаен към природата и хората. Но щом съм с толкова земно име, а навярно - и с такава земна душевност, то и аз понякога трябва да се изправям срещу змея. Срегу триглавия змей, чиито три глави бих назовал: Завист, Алчност, Коварство. И ако Свети Георги, според легендата, веднъж и завинаги е пронизал с копието си змея, то обикновеният Георги трудно може да стане окончателен победител в подобни противоборства. Немалко рани съм получавал и от Завистта, и от чуждата Алчност, и от Коварството на някои уж близки, пък и по-далечни люде. Но все пак съм оцелявал – и като човек, и като поет. Истински мой щит е творчеството,  с него понякога се чувствам по-висок и недосегаем... Страданието е знание, казват древните гърци. Каквото и да ми се случи в бъдните дни – отдавна съм научил как да живея „на инат\" и да не губя посоката си в духовното пространство. Доста ми помага и чувството за хумор, което, струва ми се, рядко губя. -Мога да отговоря с известната фраза: „Губил съм битки, но не и войната\". Падал съм наранен -  даже съм имал мигове на тъжно безсилие, но след всяко падане съм се изправял. А са ме наранявали всякакви люде – и шефове,  и графоманстващи персони,  и дребни подлеци, представящи се за приятели. Неведнъж ми е било тежко и объркано, но общо взето съм запазвал жива  човешката си същност.  Разбира се,  за това са ми помагали и немалкото свестни хора, които съм срещал по житейския си път.  Даже мисля,  че честните и доброжелателни хора на този свят са повече. Казал съм го в стихотворението „Друго не искам\": Със мафиоти не пях и не пих – просто съм спазвал добра хигиена. Даже с омраза не ги удостоих. Те имат само моето презрение. Но често срещах по белия свят и много хора, които са истински. Сигурно с тях и за тях оживях. Това е всичко... Друго не искам. Ще кажа още, че в мен има особено кръстосване между Север и Юг,  дошло по рождение – моята родна майка е от Северна България, от Плевен,  а баща ми е роден край брега на  река Вардар. Може би и  този устойчив родословен примес ми помага в трудни мигове. -  В нашия първоначален,  често пъти наричан „ориенталски\" капитализъм, белязан с политиканска демагогия и хищна корупция, най-пострадала жертва е духовността.  Положителен  е фактът, че сме членове на голямото европейско семейство, но нашият духовен живот не е на европейско ниво. Образованието на децата ни сериозно куца - все по-често в обществото ни се срещат неграмотни хора. Изкуството ни,  тази еманация на националния характер,  е поставено в унизителна зависимост от жалките пари, отделяни за култура. Немалко от политическите ни дейци не са духовни хора – говорят елементарно, често пъти – диалектно. И действат предимно според своите кариеристични интереси. Не си спомням откога не съм чувал думата литература в парламента... Каква цена трябва да плати българският интелектуалец, за да оцелее по някакъв начин? Пари не може да плати, защото обикновено ги няма. Не плаща и с ерудирани съвети, защото никой не иска да ги чуе. Най-много да плати със своята творческа независимост – да влезе в услуга на тази или онази партийна котерия,  да прави дребни и не толкова дребни творчески компромиси заради хляба си, да търси по-сигурната служебна кариера, да кара такси, да стане охранител в някоя фирма (знам немалко такива случаи) и т.н. От синия екран изчезнаха телевизионния театър, вечерните симфонични концерти, поетическите рецитали. Мнозина от добрите ни артисти предпочитат роли на комици-шоумени. Едно след друго издъхнаха литературните издания за деца и юноши: „Славейче\", „Картинна галерия\", „Дружинка\", „Родна реч\" и много други, а литературните тези за възрастни могат да се преброят на пръстите на едната ръка... - То е създадено от Гео Милев преди 95 години, но непрекъснато е под заплахата да бъде закрито – главно поради липса на средства, но и поради неразбирането, даже от страна на някои късогледи колеги, за неговата творческа необходимост. Мисля, че у нас почти престана да съществува йерархия на необходимите ценности - Не. Могат да бъда посочени и примери на успешно оцеляване, но като цяло българската култура отдавна е загубила първостепенното си значение в живота ни.  А точно българската култура може да запази националната ни идентичност в този глобален свят. - Неотдавна прочетох в интернет вълнуващата статия на известната наша публицистка Валерия Велева „Стреснетесебе\". Изразът е такъв – три думи като една тревожна дума... За всички „змейове\" става дума там:  и за страховитата демографска криза, и за отчайващата бедност на поне половината от нашия народ, и за провалите в образованието и здравеопазването, и за опростачването на нацията, и за първенството, което държим  по няколко вида болести и какво ли не още. Всекидневно се топим като снежна пряспа:  днес си отиват двеста-триста, утре – петстотин, вече известната цифра от два милиона изчезнали българи е надхвърлена... А в същото време, например, след изключителни грижи от страна на унгарското правителство, за 7-8 години унгарският народ е пораснал с близо милион души... Да, Гергьовден е български национален празник, празник на храбростта. Но не е въпросът само да се заканим храбро на змейовете в празничен ден. А наистина трябва най-сетне да  се стреснем – от върха до подножието – и да спрем това търкаляне към пропастта. И този всеобщ стрес да се превърне в наша всекидневна, упорита и спасителна грижа за хората на България. - Както вече казах: всевластната корупция е тежко заболяване на демокрацията, хроничната бедност на множество хора е вид несвобода. Ще прибавя само, че младите българи бягат от родината си и по още една причина - поради повсеместната несправедливост към знаещия и можещия, към талантливия човек. На много места у нас съществува диктат на организираната посредственост – от олигархичните висоти до по-ниско разположени структури в страната. Има и успели можещи хора у нас, постигнали с честен професионализъм своето по-високо място в обществото, но в повечето случаи те са добро изключение от правилото. А стихотворението „Пример от природата\" е кратко и мога да го цитирам цялото: Някои се питат: Защо младите хора бягат от нашата боледуваща държава? Ще дам пример от природата – забелязал съм, че на болно дърво птици не кацат. -  Права сте. Малко са хората у нас, които се вълнуват за родословната ни памет, които истински осмислят предишните, често пъти драматични уроци на историята ни.  Да, на Балканджи Йово поробителите са отрязали ръцете и нозете, посегнали са и на очите му. „НО МУ ОСТАВИХА ЕЗИКА\".  Но да се запитаме: грижим ли се днес за състоянието и съдбата на българския език? Над 15 години в парламента събираха прах няколко законопроекта в защита на българския език. Чак сега там се досетиха, че трябва да е направи нещо по този важен национален въпрос... Ще спра дотук. - Не, не е имало опасност да бъда Иван, макар че и това е широко разпространено българско име. Доколкото знам, е имало известно колебание  дали да бъда кръстен Аргир – на името на моя далечен вардарски прадядо,  войводата Аргир Манасиев. Една от централните улици на днешния Благоевград носи неговото име. А пък аз продължавам да нося името Георги, роден съм в чудесния град Плевен и съм почетен гражданин на своя роден град. - Мисля, че спорът е излишен – и двете имена са еднакво популярни сред българския народ. Но доколкото знам, Ивановците у нас са повече. - Стихотворението „Миг като вечност\" написах и публикувах в 70-те години на миналия век. Една интересна подробност:  то беше силно разкритикувано тогава, и то познайте къде - във вестник „Стършел\". Как така, питаше забравеният днес критик Б.Н., как е възможно: Още преди да те срещна в живота си теб съм обичал. В древни гравюри и улични фотоси, в звездна поличба, в шумни площади и празни понятия, в цирков спектакъл, по телевизия, по телепатия – теб аз съм чакал... Както виждате – възможно е. Стихотворението живее повече от половин век! А стана и хубава песен, създадена от композитора Владимир Наумов. А за първата песен... Не мога да си спомня. Мисля, че беше „Предутрин\" – в изпълнение на Васил Найденов. Тази песен, създадена по моето едноименно стихотворение, получи първа награда на тогавашния „Златен Орфей\". Дано не прозвучи като самопохвала - по мои стихове има над 200 песни...Някои от тях станаха наистина доста популярни: „Обичам те дотук\", „Вземи се в ръце\", „Стъпки, стъпки сред безброя\", споменатата вече „Миг като вечност\" и други. -  „Адвокатът на лудите\" - роман от моя по-млад събрат по перо Владо Любенов. Препоръчвам ви тази книга. - Често ми гостува поетическото вдъхновение. Вероятно към края на годината ще имам пред себе си нова стихосбирка. Тогава ще бъда точно на 75 години – една твърде напреднала младост. Въпреки многото житейски завои – поезията не поиска да ме напусне... У нас е разпространено мнението, че поетът би трябвало да пише по-малко. Аз пък съм на мнение, че независимо дали написаното е по-малко или повече, важното е да се пише по-добре... - Да. От небето. Просто искам... Искам да живея първобитно. Първозданно. Земно. И наивно. С двата камъка да стривам жито. Диво грозде да бера за вино. Хищник да прогонвам със тояга. Канара да местя с мъжко рамо. С близки хора да разчупвам хляба. Да запявам сред полето само... И да търся истината прямо - не в екрана, не по джиесема. Да не не давам някой змей горянин на децата залъка да взема... Кой напълни тези дни безумни с далавери и и фалшиви речи, с ГМО във плодове и думи? ГМО-човеци  виждам вече! Затова повтарям си сърдито в общата лъжлива логорея – искам да живея първобитно... Просто искам по-човечно да живея. 29 март 2018 Страданието Прометей. Исус. Джордано Бруно. Нашият Балканджи Йово... Безсмъртни имена на болка величава... Няма слава без страдание. А пък страданието често няма слава... Не знаем колко милиона сенки са вградени в епичния строеж на дворци и пирамиди. А колко дълги са онези три синджира роби? Кой помни имена от мрачните концлагери – нацистки и сибирски? Кой истински пожали днешните деца на Изтока, умиращи от глад, разкъсвани от бомби?.. Човечество! Куп светли имена си спомняш ти... Но своите безброй безименни страдалци не оплака... И все така Земята сляпо се върти между слънцето и мрака. 18 февруари 2018 Райският плод На великия Шекспир Бях влюбен неведнъж през този мой живот. За глътка щастие с години страдах... И вече вярвам: любовта е райски плод, откъснат от градините на ада. 2016", "date": "2018.05.07", "title": "Георги Константинов: Отдавна се научих да живея на инат"}
{"url": "http://standartnews.com/svyat/shusha_se_prochuva_kato_malkiya_parizh_na_kavkaz-371271.html", "text": "На 8 май се навършват 26 години от окупирането на град Шуша от въоръжените сили на Армения. Градът се намира в региона Нагорни Карабах в Азербайджан. Шуша заема специално място в историята и е един от градовете, които са свещени за всеки азербайджанец. Шушинската крепост дълги години е столицата на Карабахското ханство на Азербайджан. Започвайки от втората половина на 18-и век, населението бързо се увеличава и Шуша се превръща в един от важните градове на Азербайджан. През 80-те години на 18-и век  е обграден от величествени крепостни стени. За кратко време градът се разраства, появяват се многобройни занаятчийски квартали, бързо се развива търговията. Намиращ се на кръстопътя на пътищата на керваните, водещи до Близкия Изток, Туркестан и Европа, Шуша излиза на световните пазари със своята вълна, килими, коприна, кожа, платове и порцеланови съдове, става доста познат в региона с продажба на промишлени и селскостопански продукти собствено производство в такива големи градове, като Техеран, Тебриз, Истанбул, Багдад, Самарканд, Москва, Астрахан, с което  печели голяма популярност. През първата половина на 19-и век населението  достига 20 хиляди. В града През 1873 година в международната изложба, която се открива във Виена, участват и представители от Шуша. Експонатите, които те демонстрират по време на изложбата, предизвикват голям интерес. През 1882 година И. Дроздов във втори том на книгата \"Кавказки сборник\" на стр. 457 пише: \"Шуша е един от развитите градове на Eлизаветполската губерния. Тя съперничи с Тбилиси по търговия и хубост. От 625 599 жители, живеещи в Елизаветполската провинция, 24 522 души се падат на Шуша\". На стр. 43 на списанието \"Вестник на Кавказ\", издадено през 1903 година в Тифлис пишат, че \"Изгледът на Шуша напомня средновековните европейски градове. Търговците на този град като предимство в търговията заема коприненият пашкул\". Според Кюрекчайския договор (документ \"За клетвени задължения\"), сключен на 14 май 1805 година между Русия и Карабахското ханство в Шушинската крепост се настаняват руски войски. През 1822 година ханството е ликвидирано и вместо него се създава едноименната провинция, която след реформата през 1840 година е преобразувана в Шушинската околия, включена в Каспийската (Хазарската) област, която от 1868 година е присъединена към Елизаветполската (Гянджинската) губерния. Това продължава до съветизацията на Азербайджан през 1920 година. През 1917 година Шушинската околия по време на Временното правителство е включена в Елизаветполската губерния, която е подчинена на Специалния Закавказки комитет, а през 1918-1920 година е включена към Гянджинската губерния в състав на Азербайджанската демократична република. През 1921-1922 година тя е неотделима част на Азербайджанската ССР. От 8 май 1992 година до ден-днешен Шуша е окупирана от въоръжените сили на Армения. Заради чистотата и лечебните специфики на въздуха Шуша е популярен като курортен град.  В местните планини расте цветето харъ бюлбюл (кавказки офрис), което се отличава с хубостта си и не се среща никъде другаде по света. Горната част на това цвете изглежда сякаш върху него е кацнал славей и се е вцепенил. Това ендемично цвете освен много красиво, притежава и лечебни свойства. Историческо-културният център на Азербайджан – Шуша, От втората половина на 18-и век Шуша се превръща в център за музиката и става причина за подем на азербайджанската музика. Тук са родени много композитори, които се прочуват по света. Създаването на един нов етап в историята на азербайджанската музикална култура е свързано с името на Узеир бек Хаджибеков. Гениален композитор, той е основател на азербайджанската оперна музика, наред с това е известен като публицист и обществено-политически деятел. На 8 май 1992 година поделенията на въоръжените сили на Армения заедно с местните арменски сепаратистки отряди превземат Шуша и завладяват целия Горен Карабах. В резултат на това Шушински район, разположен на територия от 289 квадратни километра, с 24 хиляди жители, включващ освен града и 30 села, е окупиран от въоръжените сили на Армения. В битките за Шуша загиват 195 азербайджанци, 165 души са ранени, а 58 души изчезват безследно. В резултат на агресията на въоръжените сили на Армения многобройни исторически паметници на Шуша, както и 25 училища, 31 библиотеки, 17 клуба, 8 дома на културата, 4 технически училища, 2 филиала на институти, 7 детски градини, 4 кинотеатъра, 5 парка за културата и почивка, 2 санатории, туристическа база, 2 хотела, филиал на държавния музей на азербайджанския килим, Шушинския държавен драматически театър, Шушинската телевизия, Фабрика за източни музикални инструменти, Държавната художествена галерея, детското училище на здравето са разграбени, изгорени и разрушени. В момента 33 300 население на Шушинския район Сега Шуша, някога наричан \"Малкият Париж\", \"Кавказкият храм на изкуството\", \"Люлката на азербайджанската музика\" и \"Консерваторията на Изтока\", родина на редица прочути деятели, както и исторически и културен център на Азербайджан и корона на Карабах, е окупиран. Националният лидер Гейдар Алиев нарича Шуша „градът на паметниците\", отбелязва изключителното му значение за Азербайджан и казва: „Няма Карабах без Шуша, няма и Азербайджан без Карабах\".", "date": "2018.05.07", "title": "Шуша се прочува като Малкия Париж на Кавказ"}
{"url": "http://standartnews.com/lyubopitno/smela_avantyuristka_tragna_s_kervan_kamili_ot_ulan_bator_kam_london_-371244.html", "text": "Монголска авантюристка ще премине 12 000 км с керван от камили, за да популяризира номадската култура. Байгалмаа \"Байкал\" Норджа е изпълнителен директор на туристическа компания. Тя започва пътуването си от монголската столица Улан Батор през ноември 2017 г. Планът й е да следва древния път на коприната и, преминавайки през 14 различни държави, да завърши пътуването си в Лондон през 2020 г. Още със старта си обаче приключението й започнало с истинско предизвикателство. Улан Батор е най-студената столица на света, по-студено е, отколкото в Москва, Астана и Хелзинки. Градът има дълга, студена зима. Най-студеният месец е януари, когато температурите преди изгрев слънце са между -36 и -40 градуса без вятър. Докато прекосява територията на Монголия Норджа отчита, че температурите падат до минус 51 градуса. Следващата страна по пътя на пътешественичката е Китай, последван от Казахстан, Узбекистан, Туркменистан, Иран, Турция, България, Унгария, Австрия, Швейцария, Германия, Франция и накрая Великобритания. Целта на експедицията на смелата дама „Стъпки към Запада\" е опит да сподели традиционната монголска номадска култура и да популяризира Монголия по целия свят.", "date": "2018.05.07", "title": "Смела авантюристка тръгна с керван камили от Улан Батор към Лондон"}
{"url": "http://standartnews.com/lyubopitno/nayekstremniyat_magazin_v_sveta_visi_na_100metrova_skala-371242.html", "text": "Обявен за най-неудобния магазин в света, той виси на скала 100 м над земята. За добрите алпинисти пазаруването в него ще осигурява интересни планински истории. Магазинът работи от 25 април 2018 г. „Адресът\" е в планината в Националния геологичен парк Жанджайе, провинция Хунан, в югоизточната част на Китай. Смелите посетители се катерят нагоре, докато стигнат до магазина. Там могат да спрат да си поемат въздух или да изпият нещо освежаващо, за да продължат катеренето. Паркът Жанджайе, който се простира на 72 000 акра, е създаден през 1982 г. и е първият по рода си в страната. През 1986 г. се присъединява към световната съкровищница на ЮНЕСКО. Служител на магазина признава, че всеки получава подходящо обучение преди да се присъедини към екипа, тъй като паркът трябва да „гарантира сигурността както на посетителите, така и на работещите на обекта\".", "date": "2018.05.07", "title": "Най-екстремният магазин в света виси на 100-метрова скала"}
{"url": "http://standartnews.com/mneniya/nozhitsata_mezhdu_bogati_i_bedni_ne_vinagi_e_beda-371265.html", "text": "През миналата седмица НСИ публикува редовното си изследване за доходите и условията на живот (EU-SILC), което се отнася за доходите през 2016 г. Фокусът в него разбираемо пада върху увеличаващото се подоходно неравенство в страната: Както коефициентът на Джини, така и отношението между най-богатите и най-бедните 20% от населението достигат най-високите си нива до този момент. Линията на бедност се увеличава до 351 лв. месечно, а броят на лицата с доход под нея нараства с 36 хиляди души. Относителният дял на лицата с доход под линията на бедност се увеличава от 22,9 на 23,4%, което също е рекордна стойност. Тези данни обаче не трябва да стряскат, дори напротив – те са в голяма степен резултат на продължаващото подобрение на пазара на труда, както по линия на ръста на възнагражденията, така и по линия на по-големия брой заети лица. Важно е да уточним, че по-високият дял на населението под линията на бедност не означава по-нисък стандарт на живот, а по-високо доходно неравенство. Чисто теоретично, ако утре половин милион българи изгубят работата си, относителният дял на бедните ще намалее, но това едва ли ще е повод за радост, тъй като много домакинства Последните данни на НСИ показват именно обратното - увеличаваща се относителна бедност (т.е. доходно неравенство) в условията на общо подобрение на благосъстоянието на българските домакинства. Чувствителният ръст на линията на бедност с 43 лв. означава, че доходите на медианния българин (този, от който половината българи получават повече, а другата половина - по-малко) са се повишили с близо 14% на годишна база. Именно те са отправната точка за определяне на линията на бедност - по-конкретно, последната е  равна на 60% от медианния доход. Данните на НСИ показват още, че експанзията на трудовия пазар и повишаването на заплащането на работещите са довели до спад на относителния дял на работещите бедни от 11,4% на 9,9%. Честите спекулации с понятието „работещи бедни\" налагат отново да поясним какво се крие зад него. Тъй като „бедността\" е характеристика на домакинството, а наличието на работа е лична характеристика, е напълно възможно човек да получава добра заплата и въпреки това да бъде считан от статистиката за „работещ беден\". Ако едно лице живее само, но работи на минимална работна заплата, то по дефиниция не може да бъде работещ беден, тъй като нетната сума, която получава месечно, е по-висока от линията на бедността. Така като водещ фактор за това дали едно работещо лице е бедно или не се очертава структурата на домакинството, в което живее - има или няма безработни възрастни или зависими лица в него, включително деца, има ли втори работещ възрастен и т.н. Възрастовите разбивки показват, че увеличението в броя на лицата под линията на бедност се дължи изцяло на лицата на възраст над 65 г. Това се потвърждава и от данните за риска от бедност сред различните типове домакинства, които НСИ следи – видим ръст се наблюдава само при едночленните домакинства, като най-осезаем е той при самотните възрастни (от 44% на 55%). Подобна динамика е очаквана заради недостига на кадри и изоставащия от тях ръст на пенсиите. На практика в момента ставаме свидетели на обратната тенденция на тази, която наблюдавахме в годините на кризата. Тогава част от работещите загубиха трудовия си доход, което доведе до спад на линията на бедността и дори до \"изплуване\" на част от пенсионерите над нея (тъй като техните доходи не бяха намалени по време на кризата). Сега хората, които работят, се увеличават, увеличават се и възнагражденията им, което води до ръст на линията на бедността и \"потъване\" под нея на част от хората с фиксирани доходи (предимно пенсионери). Потвърждения за това виждаме и в разбивките по етнически принцип, които НСИ отскоро публикува. Те показват, че през 2016 г. 53,3% от бедните лица от българския етнос са всъщност пенсионери при 42,6% през 2015 г. Този ръст с над 10 процентни пункта в рамките на една година е съпътстван от спад на бедните българи, които работят, от 27,9% на 20%. Спадът на относителния дял на работещите сред бедните е виден и при турската и при ромската етническа група, макар в много по-малка степен. И доколкото доходното неравенство в обществото се увеличава поради положителните процеси в икономиката, някои от водещите структурни причини за неговото изначално високо ниво остават без промяна. Образованието продължава да бъде водещ фактор, определящ риска от бедност. Бедните висшисти сред работещите са под 2,5%, независимо от техния етнос. При работещите лица с начално или по-ниско образование обаче този риск е близо 70%, като етническият произход също е почти без значение.", "date": "2018.05.07", "title": "Ножицата между богати и бедни не винаги е беда"}
{"url": "http://standartnews.com/sport/sinat_na_dafovska_s_nova_pobeda_v_run_bulgaria-371263.html", "text": "Синът на олимпийската ни шампионка в биатлона Екатерина Дафовска - Мартин спечели четвъртия кръг от веригата Run Bulgaria, който се проведе в Хисаря. Трасето от 7.851 км минава през най-дългата запазена крепостна стена от времето на Римската империя и покрай едни от най-модерните спа хотели в България известни с лечебната си минерална вода. Стартът на състезанието бе даден от инж. Пенка Дойкова – кмет на община Хисаря. Балканският вицешампион на 800 м за юноши до 20 г Мартин Проданов спечели втора победа във веригата като пробяга дистанцията за 29:23 със средна скорост 3:44 мин/км. Лиляна Георгиева бе най-бърза при жените с 30:49 мин. Всички бегачи от „Рън Хисаря\" получиха уникални фланелки и медали, а най-бързите трима при мъжете и жените взеха и ваучери от \"Sport Depot\" – основен партньор на веригата. Следващото състезание от Run Bulgaria е планинско предизвикателство на Витоша на 19 май с трасе от 17 километра от хотел „Боерица\" до Черни връх и обратно.", "date": "2018.05.07", "title": "Синът на Дафовска с нова победа в Run Bulgaria"}
{"url": "http://standartnews.com/svyat/putin_vstapi_v_poredniya_si_mandat-371254.html", "text": "Владимир Путин встъпи днес официално в длъжност като президент на Русия. Той постави ръката си върху конституцията на церемония в Андреевската зала на Големия кремълски дворец и се закле да служи на руския народ, да опазва правата и свободите му и да защитава руския суверенитет. \"Смятам за мой дълг и за смисъл на моя живот да дам всичко от себе си за Русия, за нейното настояще и нейното бъдеще\", заяви той след полагането на клетвата. Той встъпва в длъжност за четвърти президентски мандат, два месеца след като бе избран с над 70 процента от подадените гласове на президентските избори, на които нямаше сериозни опоненти.", "date": "2018.05.07", "title": "Путин встъпи в поредния си мандат"}
{"url": "http://standartnews.com/lyubopitno/silvestar_staloun_shte_snima_rambo_5-371245.html", "text": "Силвестър Сталоун подготвя пети филм за Рамбо, съобщи Контактмюзик. Актьорът, който е вече на 71-години, работи върху сценария на филма. Продуцент ще бъде Ави Лернер. Според \"Скрийн интернешънъл\" снимките ще започнат през септември. Във филма Рамбо ще се бори с мексикански картел, след като дъщерята на негов приятел е отвлечена. Първото превъплъщение на Силвестър Сталоун в ролята на Рамбо беше през 1982 г. Силвестър Сталоун работи върху още един франчайз - \"Крийд 2\".В първия филм \"Крийд: Сърце на шампион\", той се превъплaти в друг от емблематичните си образи Роки Билбоа, вече като треньор на сина на големия му съперник на ринга. В началото на годината Силвестър Сталоун се снима в \"Непобедимите 4\", въпреки предположенията, че напуска серията заради разногласия с Лернер.", "date": "2018.05.07", "title": "Силвестър Сталоун ще снима \"Рамбо 5\""}
{"url": "http://standartnews.com/svyat/turtsiya_predlaga_model_za_reshavane_na_problemite_s_tirovete-371259.html", "text": "Реализирането на двустранни проекти между Турция и България във връзка с общите гранични пунктове ще прекрати натрупването на ТИР-ове на митниците, което създава големи проблеми и за турската, и за българската страна, посочва валията на Одрин Гюнай Йоздемир, цитиран от БТА. По думите му капацитетът на ГКПП Капитан Андреево срещу турския Капъкуле е недостатъчен и не може да посрещне потока ТИР-ове, идващ от Турция и от Европа. Поради тази причина Турция предлага разширяването на Капитан Андреево да се извърши с общи проекти на двете страни. \"ГКПП Капитан Андреево срещу Капъкуле е по-малък. Необходимо е той да бъде разширен с общите усилия на турската и българската страна. Ние постигнахме съгласие, че със съвместни проекти може да разрешим този проблем. Нашата страна е готова да направи каквото е необходимо за намиране на трайно разрешение на този проблем\", заявява валията на Одрин, цитиран от в. \"Миллиет\". По думите му натрупването на ТИР-ове на общите гранични пунктове, което води до задръстване в работата на митниците, създава затруднения и на турската, и на българската страна. \"Отношенията между Турция и България към момента са в много добро състояние. И Турция, и България полагат сериозни усилия за тяхното възходящо развитие. Въпреки положените не малко усилия, за съжаление, до този момент не можахме да намерим трайно разрешение на проблема във връзка с дългото чакане на ТИР-ове на митниците\", посочва още одринският губернатор. Въпросът за реализирането на съвместни проекти за разрешаване на проблемите с ТИР-овете са били обсъдени на среща между турския министър за митниците и търговията Бюлент Тюфекчи и министъра на финансите на България, посочва вестник \"Миллиет\".", "date": "2018.05.07", "title": "Турция предлага модел за решаване на проблемите с ТИР-овете"}
{"url": "http://standartnews.com/svyat/razkvartiruvaha_blokiranite_balgari_v_rim_35_sa_na_hotel-371266.html", "text": "35 от блокираните българи на летището в Рим са настанени в хотел, останалите са потърсили алтернативни варианти. Това съобщиха от пресцентъра на Министерство на външните работи (МВнР) във връзка с български граждани, блокирани на летище ,,Чампино'' в Рим. Консулът на Република България в Рим, е оказал съдействие на българските граждани, които бяха блокирани на летището в Рим, за осъществяване на връзка с летищните власти и съответна логистика. От полета са останали около 70 души в по-голямата си част българи и малка група чужденци. Някои от българските граждани (група от около 8 души), са тръгнали към гара „Термини\" и са информирали, че са решили да отидат във Флоренция, откъдето да търсят алтернативни варианти. Друга малка група се е отправила към летище ,,Фиумичино'', с цел да си закупи билети за други авиокомпании. До момента в Рим е останала група от около 35 български граждани, които са настанени в хотел. Авиокомпания ,,Райън еър'' им е издала нови билети за полети на дати 10 и 11 май. Авиокомпанията им гарантира една нощувка, за да им бъдат заплатени следващите нощувки до датите на полетите, според регламента на самата авиокомпания, трябва всеки ден да се заявяват в листата на чакащите на гишето на ,,Райън еър'' на летището. Така има вероятност някои от тях да заминат и по-рано. Посолството на Република България в Рим прави опити да съдейства за намирането на бус на изгодна цена, който компактно да извозва българските граждани до летището всяка сутрин до датите на полетите им, тъй като ,,Райън еър'' не осигурява транспорт. Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби. Напомняме, че по-рано днес, десетки български граждани бяха блокирани на летище ,,Чампино'' в Рим, след като полет на авиокомпания \"Райън еър\" е бил отменен поради гъста мъгла.", "date": "2018.05.07", "title": "Разквартируваха блокираните българи в Рим, 35 са на хотел"}
{"url": "http://standartnews.com/svyat/germaniya_obyavi_kak_iska_da_izglezhda_evrozonata-371269.html", "text": "Германският канцлер Ангела Меркел заяви, че нейната партия, Християндемократическият съюз (ХДС), иска намаляване на рисковете за европейския банков сектор преди да бъде формиран банков съюз, като добави, че спасителният фонд на еврозоната трябва да остане под контрола на националните парламенти, предава Reuters. „По въпроса за банковия съюз, за нас е ясно, че само, когато бъдат намалени рисковете, ще можем да говорим за формиране на банков съюз\", заяви Меркел по време на пресконференция след срещата си с висши функционери от ХДС във Франкфурт. „За нас, е ясно също, че ESM (спасителният фонд) трябва да остане под контрола на националните парламенти. ESM е междуправителствена структура\", добави канцлерът на Германия, визирайки фонда, който някои функционери в Европейския съюз искат да превърнат в Европейски валутен фонд.", "date": "2018.05.07", "title": "Германия обяви как иска да изглежда еврозоната"}
{"url": "http://standartnews.com/mneniya/opozitsiyata_hape_mnogo_i_darzhi_kabineta_vav_forma-371251.html", "text": "Кабинетът \"Борисов 3\" навърши една година и моята оценка за дейността му през това време е по-скоро положителна. Позовавам се на следните неща. Първо, имаше едно доста представително социологическо проучване, според което ГЕРБ в момента води на БСП с 4 пункта. Когато след една година на власт управляващата политическа сила продължава да води, това означава, че народът й дава положителна оценка. Това е очевидно. Сега излезе и проучването на \"Галъп интренешънъл\", въз основа на телефонно интервю, според което на министрите от правителството им дават средна оценка 3,7.Според действащата у нас система за бележките това е добра оценка.В същото време е очевидно, че има още неща да се направят, както и че много неща не са в ред. С други думи има още много работа да се върши.  Искам да припомня и още нещо. Преди 11 години, когато влизахме в ЕС, нивото на нашия стандарт, който отчита заплати и цени, беше 30 на сто от средноевропейския. В момента е 50 на сто, т.е. това съотношение се е увеличило с 2/3, при положение, че самият ЕС не е стоял на място, т.е. той също се е развивал, но от него. Това са обективните данни. А иначе, че в България много се краде, също е факт и това е една от причините много хора да са в такова тежко положение. Хубавото е, че опозицията е яростна, макар че леко се повтаря и малко започва да омръзва на хората. Хубаво е, че не оставя правителството да си почива. Опозицията трябва да върви и да го хапе по краката реално, да не се отпускат. Това също го наблюдаваме. На фона на случващото се по света, аз мисля, че положението у нас не е особено лошо. Много страшни неща се случиха по света, а България по някакво чудо успя да удържи нещата. Поне засега. Отношенията между президент и премиер не са достатъчно добри и това е тъжно, защото това не е добре за България. Не казвам кой е прав кой крив, те са двама български генерали. Няма смисъл първо  да си говорят през медиите, мисля, че една среща между тях, може би след като мине европредседателството, е добре, за да  се види кой за какво отговаря и т.н. През тази първа година на кабинета \"Борисов 3\" видяхме оставката на здравния министър, отхвърлената оставка на енергийния министър, неуспешен вот на  недоверие, отстранен председател на парламента. Това е така, но не бих драматизирал нещата. Много се коментират противоречията вътре в управляващата коалиция. Това е повече от естествено. Аз бих се отнасял много подозрително към една коалиция, където всичко върви по мед и масло. Първо има противоречия вътре в малката  коалиция - на \"Обединени патриоти\", и второ- между ГЕРБ и ОП. Нищо лошо няма в това. Смятам за изключително правилно, че България се обяви срещу Истанбулската конвенция,  защото това беше опит за нескопосано въвеждане на джендър идеологията, която е дълбоко чужда на нашия народ. Що се касае до връщането на тютюнопушенето на закрито, за което настоява Валери Симеонов, Посещението в Крим на лидера на \"Атака\" Волен Сидеров обаче е много деликатна тема. Ако го изтълкуваме като посещение на отделен политик, той има право да ходи там. Все пак в Крим имаше вече няколко посещения на евродепутати и на депутати на националните парламенти на ЕС. Никой не вдигна шум, ние самите вдигаме шум и ревем повече, отколкото това е необходимо. Ако това беше толкова страшно, щяха да ни направят забележка от Запада. Ще припомня, че причините да сме на това дередже е, че международното право се основава на два абсолютно противоречиви принципа. Първият е за ненарушимост на границите и вторият- за самоопределението на народите. Не може да имаме и едното, и другото. Когато се отделяше Косово, Западът се мотивира, че самоопределението е на косовския народ и той затова се маха от Югославия. Когато Крим се отдели обаче, казаха, че се нарушава принципа на териториалната цялост. Тогава пък народът това го искаше - 95 на сто от хората гласуваха за отделяне. Те впрочем щяха да гласуват и в Косово за отделяне, ако имаше референдум, защото там 90 на сто са албанци.  Но както виждате в Косово гражданите дори не си направиха не си направиха труда да направят един референдум, което е смешно. Те тогава бяха решили тогава, че светът е техен, че Русия изчезва от световната сцена и могат да правят каквото си искат. Сега много по-внимателно се държат. Важното е, че България трябва твърдо да спазва своите ангажименти като член на НАТО и  ЕС, което не значи, че българското правителство не трябва да иска корекция от някои политици. От друга страна, ако погледнем навън, нещата за България определено са добре. Сключването на договора с Македония е огромна стъпка напред. Вярно е, че тя беше подготвена от много български правителства преди това, но така или иначе Борисов е този, който подписа. Виждате, че оценките за българското председателство са изключително положителни. И то отвсякъде. Факт е, че всички - леви и десни европейски политици отчитат успеха на България. Лошото е, че на 19 май на срещата на върха ЕС-Западни Балкани няма как да докараме испанския премиер, защото заради Каталуния той категорично няма да седне на една маса с косовския премиер. Не виждам кой в света може да ги накара да седнат двамата заедно. Но независимо от това, по-хубаво е да се разговаря, отколкото да се размахват разни заплахи. Виждате, че в световен мащаб е направена и една стъпка, която доскоро смятахме за невъзможна - прогресът между двете Кореи в момента, дай, боже да продължи.", "date": "2018.05.07", "title": "Опозицията хапе много и държи кабинета във форма"}
{"url": "http://standartnews.com/mneniya/vpisvame_daritelite_v_kolona_na_muzeya-371248.html", "text": "---------- - Преди всичко, този музей е изпълнил със съдържание името си. Това е наистина институция, която събира в себе си знакови артефакти, които представят историческото развитие на България и българските земи през всичките епохи на тяхното обитаване. Макар и трудно, НИМ се е сдобил със собствен характерен облик и е разпознаваем не само в страната, но и в чужбина. Може би, най-силните му страни са, че музеят разказва историята на България политически безпристрастно и етнически коректно. Това прави експозицията му не само интересна, но и научно достоверна. - Още през първото тримесечие на 2018 г. бяха организирани шест изложби, три, от които ще гостуват във Варшава, Братислава и Москва. Участваме с материали и в новата изложба посветена на Първото българско царство, която ще се открие през юни в Лувъра. През май предстои да се открие експозицията „Спасени за поколенията\", която представя приноса на България в световното културно наследство. Разбира се, ще отбележим всички национални празници през годината. Предстоят и някои любопитни изненади за нашите посетители, които ще запазя в тайна за сега. Само ще ги насоча, като припомня, че преди Коледа на гостите на НИМ се подаряваха сурвачки, а на първи март – мартеници... - Вероятно много неща. Това е музей с богати фондове и сега, във Фейсбук започнахме да припомняме на сънародниците си интересни факти от българската история, илюстрирани с веществени доказателства, които могат да се видят тук. Като пример, не знам колко е известен факта, че само в НИМ може да се разгледа оригинално представената история на костюма, изработена от известната българска художничка Вера Мачева, както и че всяка година експозицията се обогатява с нови артефакти открити и идентифицирани от археолозите на НИМ. - Много ми се иска да започна с една богата експозиционна и научна програма, но за съжаление, първо трябва да се погрижа за някои по-прагматични неща като отопление, осветление и по-добри условия за работа на музейните работници. Разбира се, не се отказвам от обявените три посоки, а именно: въвеждане на нови технологии, промяна на музейната структура и пълна инвентаризация на фондовете. Както разбирате, някои от нещата ще продължат през целия ми мандат. - Църквата в с. Добърско е един от филиалите на НИМ. За съжаление, Българската православна църква води дело срещу Министерство на културата и иска да придобие този великолепен паметник на християнското изкуство. Не знаем как ще завърши съдебната процедура, много се надяваме да е в полза на културното ни наследство. За всеки случай, а и не само, решихме да проведем една етноложка експедиция, която да завърши с публикация. Надяваме се да докажем, че има ценности, които са много повече от първоначалното си предназначение и трябва да бъдат част от културната памет на нацията. - За мое щастие, заварих една силна и добре работеща научна група. Ще се опитаме да подобрим нивото на Известията на НИМ и да го реферираме. Темите, по които работят колегите са достатъчно атрактивни и пряко свързани с основните дейности на музея. - Благодаря. Опитът определено ми помага, но всяка структура си има своята специфика. Промените, всъщност, се налагат още преди моето идване и те са свързани с въвеждането на делегираните бюджети за музеите през 2016 година. Всеки служител трябва да осъзнае, че лично е отговорен за успехите и неуспехите на НИМ, а от там и за неговото финансовото състояние. Разбира се, една от основните цели е да направим музея любимо място за всички българи. - Дом 1 в Бояна и паркът около него са много красиви, но сградата не е била предвидена за музей. В този смисъл тя е огромно предизвикателство както за поддръжка, така и като експозиционна площ. В момента не се обсъжда друг вариант. Моето мнение е, че при възможност, най-доброто решение ще бъде построяване на нова сграда, специално за нуждите на НИМ. - Необходимо е да се извърши профилактика и ремонт на отоплителната система и, разбира се, да се потърсят начини за икономия на енергия. Вече са направени първите стъпки в тази посока. - Не искам да плаша посетителите, но наистина в рамките на тази година трябва да се направи ремонт. И ще се направи. - Смятам, че работим добре с Министерство на културата и то не само като финансиране, но и като експертна подкрепа. Сега ще получим логистична помощ при изработване на новата структура на НИМ. Най-важното е, че има диалог, дори когато не сме на едно мнение. - През първото тримесечие на 2018 г. има увеличение с над 2000 посетители сравнено с 2017 г. Сега, когато времето се оправи, потокът се увеличи. Много допринесе и новата автобусна линия 304, която Столична община осигури до НИМ. Много се надяваме линията да се запази и след изтичане на тестовия период. - Изключително интересни експонати постъпиха в музея от нашите археологически експедиции през 2017 г. Заслужава да се споменат: червенофигурен кратер от V в. пр. Хр., открит в Созопол; колективна находка от бронзови контролни тежести от крепостта Хрисосотира при Черноморец; две колективни находки от медни късноантични монети от крепостта Кокалянски Урвич при Панчарево; рядка билонова монета на цар Иван Асен II, намерена в крепостта Лютица при Ивайловград. - От моето назначаване не сме имали дарения, но все пак аз приемам като акт на дарителство и изложбата за старото златарство, която колекционерът Антонио Василев със собствени средства представи в музея. Не мога да пренебрегна факта, че голяма част от тази сфера се обезпечаваше благодарение на личните контакти на проф. Божидар Димитров. НИМ загуби и двама активни дарители -  Цоцорков и Шарлопов, които се преселиха в по-добрия свят. Дарителството не въпрос на сделка, това трябва да бъде осъзнато патриотично чувство, нещо повече, трябва да бъде интелигентна необходимост. Всъщност, НИМ издава специални грамоти на своите дарители и вписва имената им на една от колоните на музея. - Българинът обича да посещава музеи. По въпроса за отношението му към културното наследство има какво да се желае. Но всички сме наясно, че това се възпитава от най-ранна детска възраст. Ето защо, възлагам големи надежди за развитието на нашия Детски център, както и на по-активните контакти с детски градини, училища и университети. - Имам такива планове. Смятам да продължа проучванията на крепостта Калиакра и на крепостта Лютица до Ивайловград. Имам и подкрепата на местните музеи и общини. - Нямам желание да отговарям на този въпрос. Ние с Филип взехме заедно това решение, съобразявайки се с обществените нагласи. Но аз, лично, съм противник на този съвременен „лов на вещици\". - Всяка позиция си има своите предизвикателства. Важното е, че, поне до сега, не се провалих. Но, безспорно, най-тежкото предизвикателство е работата с хората, умението да ги организираш и да не ги разочароваш. С две неща не успях да се справя – с времето и със завистта... - Много ми допада неговият невероятен нюх за историчност и дарба за културен PR. Наскоро ми се обади във връзка със сериал по Канал 1, посветен на императрица Мария Терезия и ме подсети, че в НИМ се съхранява оригинална нейна грамота от средата на XVIII век, издадена на българската общност в Банат. Той продължава да се вълнува от дейността на НИМ и винаги има нови идеи. Но това е талант и характер. Надявам се да продължа всичко положително, което е постигнал.", "date": "2018.05.07", "title": "Вписваме дарителите в колона на музея"}
{"url": "http://standartnews.com/mneniya/boyan_petrov_e_nauchen_da_predvizhda_riska_i_da_se_strahuva-371274.html", "text": "Съдбата сякаш бърза да постави Боян Петров редом до великия Христо Проданов, а не бива и е несправедливо. За пореден път тя се опитва да му скрои номер по пътя към величието. Първо го спря на броени метри от покоряването на Гашербрум II, та се наложи да ходи втори път до самия връх. После той успя да се излекува от рак. Оцеля след катастрофа с мотоциклет и със счупен крак, а след това и в катастрофа, след която беше в кома. Всички тези трудности не го отклониха от личната му програма и той продължи да катери. Инцидентът с изчезването на най-успешния български алпинист в подножието на Шиша Пангма болезнено прилича на повторение от 1984 г., и дано не приключи по същия начин. Още повече сега, когато Боян е на път да стане поредният българин, изкачил и Еверест (планиран за тази година), както и да влезе в отбрания клуб на героите, покорили всичките 14 осемхилядника в Хималаите и Каракорум. Преди близо 2 години „Стандарт\" написа, че Боян е успешен алпинист, защото се е приучил да се страхува и да предвижда рисковете. Това важи с пълна сила и днес, когато все още очакваме добра вест от леденото подножие на Шиша Пангма. Той сам си е признавал, че опитът го научил да притъпява самочувствието от успехите и не гледаше на страха от рисковете като на слабост и недостатък, а като на задължително условие при експедициите в разредения въздух. Дори е казвал, че е суеверен, защото съдбата не трябва да се предизвиква и защото тези, които го правят, невинаги оцеляват. Свикнали сме като тръгне нанякъде и каже - тази година 3 осемхилядника, да приемем целта му като предварително изпълнена само защото си я е поставил. Точно толкова покори и след като оцеля в катастрофата в Кресненското дефиле. С Дхаулагри през септември стана българският височинен алпинист с най-много изкачени върхове над 8000 метра – 10. Написа и книга. Трудностите при него сякаш нямат значение, защото оставя впечатлението на човек, за когото няма неизпълними неща. И дори в най-хубавите летни месеци той предпочита да скита из ледените обятия на планините. Освен че е невероятен алпинист, той си беше подредил живота за дълго време напред. \"Тази година три върха\", \"Еверест го оставяме за по-натам\" и т.н. „Нелепо е, че един толкова целеустремен човек нямаше как да предвиди дребните неща, които могат да преобърнат живота ти\" - това писахме, когато оцеля след катастрофата край Кресна. Повтаряме го и сега, защото най-вероятно нещо изключително непредвидено го е принудило да загуби връзка със света вече 4-ти ден.", "date": "2018.05.07", "title": "Боян Петров е научен да предвижда риска и да се страхува"}
{"url": "http://standartnews.com/mneniya/darzhavna_stipendiya_za_defitsitni_spetsialnosti-371268.html", "text": "- Всъщност вече е пречка. Ръстът на икономиката би могъл да бъде значително по-голям, ако разполагахме с необходимите човешки ресурси. Предприятията отказват поръчки поради невъзможността да ги изпълнят. Т.е. ние имаме по-голям потенциал за растеж, отколкото реализираме в момента. Затова образованието е сред първите три приоритета не само на Асоциацията на индустриалния капитал в България /АИКБ/, а и на всички работодателски организации, обединени в АОБР. Проблемите през последните години са качествено нови. От известно време на практика няма безработни, има огромен недостиг на хора за работа, при това не само с висока квалификация, но и със средна, а и с ниска. И той е във всички сектори. В краткосрочен план решението го виждаме в облекчаването на вноса на човешки ресурси, в средносрочен - в реформа в образованието и в дългосрочен - в правилни политики, които да разрешат демографския проблем. Всичките тези действия трябва да се извършат незабавно, но ще дадат резултат съответно в средносрочен и дългосрочен план. Това, което се отнасяше до отпушването на вноса на човешки ресурси, в немалка степен се направи с промяна в закона за трудовата миграция и трудовата мобилност. - Редица проблеми се разрешиха, но процедурите могат да бъдат ускорявани, стойността на различните такси може да бъде намалявана. Отдавна настояваме за двустранни спогодби с Украйна и Молдова, вече са направени постъпки. Засега има подписана такава само с Армения, но тя още не е влязла в сила. Ние предлагаме да има такава спогодба и с Виетнам. България е страната с най-малко граждани от трети страни, заети в икономиката. Ако в Германия имат 17%, в България е много под 1 процент. Това е бързото и неотложно решение на проблема и то няма алтернатива. Ако от нетна емиграция пазарът на труда губи годишно около 4000 души, то поради демографски причини загубите са 10 пъти повече. И няма как този проблем да бъде решен днес, освен чрез внос на човешки ресурси. В Полша, например, работят над 2 милиона украинци. - Това е правилно, но не е достатъчно само да се назове като приоритет и да се увеличи финансирането. Нашето образование произвежда не това, което е нужно на пазара на труда. Повече от половината висшисти се реализират на места, които не изискват висше образование. Което е едно прахосничество на средства. Ние не апелираме да се намалят парите за образование, апелираме да се намали план-приемът за сметка на нетърсените на пазара на труда специалности. Не може местата за първокурсници да са повече, отколкото са абитуриентите. Сега сме свидетели на девалвиране на образованието. Произвеждат се много висшисти, които нямат нужните знания и  не са в правилните професионални направления. - Работим, създаде се обществен съвет \"Бизнес и образование\" към министъра на образованието, който почти всеки месец заседава. Дискусията на 8 май също се надяваме да даде тласък на реформите. Сега ние плащаме с данъците си - като граждани и като бизнес, не за това, от което има нужда икономиката и обществото. Разбира се, всеки е свободен да учи каквото си иска, но нека за това да си плаща сам. Сега има излишък на завършващи икономика, администрация и управление, педагогика, право, обществени комуникации. И в същото време има голям недостиг на инженери, на математици, на физици. - Въпросът не е в заплащането. Инженерите получават по-високи възнаграждения - в металургията 1600 лева е средноосигурителният доход на завършилите, по данни от рейтинговата система. Инженер по електротехника, електроника и автоматика взима близо 1300 лв., около 1200 лв. е заплатата на машинен инженер.  Завършилите икономика и право са с по-ниски възнаграждения. Не заради възнагражденията е тази демотивация да се изучават природо-математически и технически науки. Проблемите тръгват от началното образование - няма извънкласни форми по наука и техника, конструиране, моделиране, занимателна математика, които да събудят интереса на младите хора да развият в себе си такива способности и наклонности, за да може след това да продължат в професионални и в математически гимназии. - Един лост е държавна стипендия за дефицитни специалности. Такава е имало и по царско време, и при плановата икономика. Сега също е нужен такъв стимул. Защото, ако един млад човек е пред избор и в единия случай трябва да си плати цялото висше образование сам, а в другия случай то е безплатно, като му плащат и стипендия, която му позволява да води нормален начин на живот и да отдаде енергията и времето си на изучаването на съответните дисциплини  - то тогава има повод да се замисли дали да не предпочете инженерство или математика, пред администрация и управление, право, икономика, пиар. - Да, отиват на работа в предприятия, които ни конкурират на световните пазари. Т.е. ние плащаме за кадри, които да работят за конкуренцията. Според нашите разчети по този начин пряко сме загубили 25 милиарда лева. Косвените загуби и пропуснати ползи са много повече. - Предлагаме да се промени начинът на финансиране на висшето образование. Това, което е по държавна поръчка, да става чрез студентски кредити, които да не се връщат - държавата да ги плаща, ако завършилите се реализират в страната за определен период от време. Ако не се реализират по специалността или емигрират, тогава ще трябва да си ги платят. Студентски кредити може да има и за другите специалности, които не са по държавната поръчка - който ги е взел, си ги връща, има обезпечения, банките си търсят парите. Такъв механизъм работи добре по света и той е икономически обоснован, не е в противоречие нито с конституцията ни, нито с провъзгласените свободи в ЕС. Друго наше предложение е да се преосмисли т. нар. автономия на университетите. Тя трябва да е академична автономия, а не автономия в смисъл: вие ни дайте пари, пък ние ще си ги харчим за каквото искаме и не ни дръжте сметка какво произвеждаме, нищо, че то изобщо не ви трябва. Такава автономия няма никъде по света. Искаме да поставим и въпроса за участието на бизнеса в управлението на висшето образование. Сега бизнесът участва в настоятелствата, но те не взимат важни решения. Става дума за сериозно и отговорно решаващо участие в управлението на тези процеси - както на висшето, така и на професионалното образование. Бизнесът не трябва да стои отстрани и да се оплаква, а трябва да участва в управлението на този процес и да носи отговорност. Ако не се предприемат енергични мерки, в следващите няколко години ще сме свидетели на това как вместо да растем с изпреварващи темпове, ще започнем да се свиваме. Колкото повече са заетите в реалния сектор, включително и чрез внос на човешки ресурси, толкова повече са приходите в бюджета, толкова повече са възможностите за увеличаване на пенсии, на бюджетни заплати, на финансиране на здравеопазването, образованието, културата, спорта. - Заплатите растат с изпреварващи ръста на производителността темпове и то повече от 10 г. Като процент на компенсация на наетите в Брутния вътрешен продукт, ние сме на  средноевропейско равнище. За да станем по-богати, трябва да повишим производителността. За целта трябва да имаме нужната професионална подготовка. IT-специалисти също не достигат, но много по-болезнен е недостигът на инженери. 6 пъти е по-голям приносът на мехатрониката в износа ни, от колкото на IT-сектора. При заетите в мехатрониката и в IT-сектора разликата е 14 пъти. Ние дълго време имахме сини карти /б. ред. за работа/ само за IT, сега вече имаме възможност за внос на специалисти със сини карти във всички области с приетите промени в Закона за трудовата миграция и трудовата мобилност. IT-секторът безспорно е нужен, дава висока добавена стойност, но не всичко е нули и единици, няма как да ядем нули и единици, да се облечем в нули и единици, да се возим на нули и единици. Някой трябва да ги произведе тези неща, а за това трябват инженери. - Хората от източноправославната част на Украйна предпочитат България пред Полша, макар че там заплатите са по-големи. Идват, защото тук им харесва повече. Заплатите са такива, каквито си ги изкарат - при добра работа могат да се получат много добри възнаграждения. Разбира се, вносът е неизбежен, но трябва да си подредим и нашето образование. - Това, което се прави с промените в Закона за енергетиката, които от 1 юли трябва да влязат в сила, е, че освен АЕЦ \"Козлодуй\", ТЕЦ \"Марица-Изток\" 2 и НЕК, на борсата ще излязат още 147 производители на еленергия. Това са ВЕИ-та и когенерации с мощност над 4 мегавата, които ще продават на борсата еленергията на пазарна цена и ще им се доплаща премия предвид  преференциалните им цени. Така на борсата няма да има двама продавачи, които са свързани помежду си и могат да манипулират цените, за което ние ги упреквахме и щяхме да протестираме. А ще има  150 продавачи, което означава конкуренция и един по-добре функциониращ пазар, което е много сериозна крачка към пълната либерализацията. Освен това се въвеждат най-накрая изискванията на регламента REMIT за прозрачност и интегритет на пазара на търговия на едро с енергия, чиято цел е открита и честна конкуренция в полза на крайните потребители. КЕВР получава много сериозни правомощия за надзор на този пазар, за да няма манипулации. Свидетели сме на много такива пазарни манипулации в миналото, а КЕВР само можеше да ги констатира, но не и да наложи санкции. Докато сега се дават на КЕВР права, каквито има Комисията за финансов надзор /КФН/ да следи фондовата борса и да реагира при пазарни манипулации и злоупотреби. И съответно, за да може да осъществи тези нови правомощия, в КЕВР се променя начинът на упражняване на бюджета, за да може да привлече нужните специалисти. Освен това с промените в закона се прави така, че на регулирания пазар, от който получават еленергия гражданите, да не може да се включват в микса на цени, драстично различаващи се от пазарните. Въведе се ограничение за максимум 10 % отклонение, с което се предотврати ново бъркане дълбоко в джоба на гражданите чрез включване в микса за регулиран пазар на ТЕЦ-Варна, ТЕЦ-Бобов дол и ТЕЦ \"Марица 3\" с цени, които са 2-3 пъти по-високи от пазарните, каквато беше заявката на тези тецове. - Защото не са ефективни. Но за това не трябва да плащат гражданите и бизнесът, а те да получават държавна помощ. Ние нямаме недостиг на еленергия, нямаме дефицит, че да плащаме по-скъпо. Защо трябва да изместим \"Козлодуй\" от регулирания пазар и да престояват блоковете с евтина енергия, а да купуваме 3-4 пъти по-скъпа от ТЕЦ-Варна? Парадоксът е, че законодателството допускаше това да се случва. Дори КЕВР да вземе решение да не ги допусне, се завеждаха и печелеха дела. Този важен проблем се реши също. - Таксата \"задължение към обществото\" се формира от три групи производители на еленергия с непазарно поведение. Едните са ВЕИ-тата, другите са когенерациите и в третата група са американските централи. За ВЕИ-тата и когенерациите все пак има европейски политики, макар и неправилно приложени у нас /защо трябваше да правим толкова ВЕИ-та, когато струваха 5 пъти по-скъпо - да ги бяхме направили сега и нямаше да има изобщо преференциални цени. Срокът е до 2020 г., а ние преизпълнихме плана още през 2012 г., но за сметка на 750 милиона над пазара, плащани от гражданите/. Но няма европейски политики за американските централи. Там е точно обратно - централите на въглища се ограничават, защото са замърсители. А нашите \"американски\" централи на въглища ни струват над пазара с 486 милиона лева повече за година. Ние плащаме тези пари поради сключените от глупост или от корист договори в миналото. И тези договори трябва час по-скоро да се прекратят, а централите да продават на борсата. - Самите централи бавят топката, защото всеки ден им носи печалби. Те имат оперативна печалба около и над 55 %. Такава рентабилност няма никъде. Главна дирекция \"Конкуренция\" на Европейската комисия се е произнесла. Има методика, по която се изчисляват невъзстановимите разходи на инвеститора при пазарен модел. Тези невъзстановими разходи за ТЕЦ-3 са изплатени вече, за ТЕЦ-1 остават  100 милиона. - Ние сме изплатили, защото държавата плаща чрез нашите сметки за ток. Тези централи са изплатени, трябва да се прекратят договорите им и те да продават на борсата. И това трябва да стане час по-скоро. По този начин таксата \"задължение към обществото\" силно ще се редуцира. Ще останат зелената съставка за ВЕИ-тата и кафявата за когенерациите. - За нас срокът е 1 юли, новия регулаторен период. Но не сме оптимисти вече, че това ще стане. Когато през февруари им бе представена сметката, централите поискаха три месеца, за да я изучат, като това може да се направи и за 3 часа. Тези три месеца изтичат през април-май и би следвало малко по-интензивни преговори да се проведат. Затова се оплакахме и на омбудсмана, сезирахме и нашите евродепутати да се намесят с общо писмо на четирите работодателски организации. Обсъждаме варианти, вместо да протестираме пред Министерски съвет, да протестираме пред американските централи, пред Американското посолство също. Имаме индикации, че синдикатите ще ни подкрепят при един такъв протест. - За нас ползите от влизане в еврозоната са ясни, ние сме се произнесли още през 2014 г. за ускорено влизане в ERM-2 и след това в еврозоната и в европейския банков съюз. Тази година имаме становище, прието на икономическия и социален съвет, с което отново се опитваме да ускорим този процес, като насърчим политиците за по-активни действия. Влизайки във валутен борд преди повече от 20 г., ние сме се лишили от възможността да провеждаме парична политика. И е доста нелепо да се твърди, че като влезем в еврозоната, ще изгубим суверенитет. Ние сме го изгубили от 20 години. А като влезем в еврозоната, ще добавим суверенитет, защото ще участваме във формирането на европейско равнище на паричната политика. Т.е. ние няма да имаме пасиви при влизането, а ще имаме активи. Те са първо репутационни за инвеститорите. Второ, лихвените равнища по кредитите ще бъдат по-добри, таксите при плащания във валута ще бъдат драстично по-малки, няма да губим от смяна на левове за евро и обратно. Мит е, че има опасност от инфлация. Опитът на другите държави го показва, а ние сме и във валутен борд, т.е. ние на практика сме приели еврото. Освен това ще заимстваме опита на латвийските работодатели - ще излезем с призив към нашите членове за честно и отговорно поведение при приемане на еврото и неувеличаване на цените. Това е лесен ангажимент, защото пазарът ще го изпълни и без нашия призив. - Това, че се намаляват средствата за селскостопанските политики, е правилно. Като цяло, предлаганият бюджет се увеличава номинално, а всъщност ще се харчи за по-малко държави, т.е. относително даже расте.  Увеличават се средствата за отбрана и сигурност, за иновации, за студентски обмен. Всичко това са стъпки в правилна посока. За нас е важно да има и горна граница на съфинансирането на селскостопанските политики от държавните бюджети. Защото ако една държавна помощ е в много голям размер в другите страни, нашето селско стопанство става неконкурентноспособно. Ние още не сме изравнили доплащанията и субсидиите в селското стопанство с тези в стара Европа, но при това намаляване общо на средствата, би следвало по-сериозно намаление да стане там, където е имало повече доплащания и субсидии. - Да, в България през текущия период се направиха стъпки за намаляване на размера на средствата, които са за технически култури и за увеличаване на тези в зеленчукопроизводството, в овощарството - там, където има повече добавена стойност. Защото сега какво се получава - ние получаваме субсидии, с тях си купуваме скъпи трактори, а и луксозни лимузини, и житото го изнасяме. Ние сме върнали парите на производителите на трактори и мерцедеси, за сметка на това внасяме ябълки, домати, краставици от Македония, от Турция, от Полша. Така че е правилно да се насърчи това производство, което има повече добавена стойност и се възроди зеленчукопроизводството и овощарството. Където обаче отново трябва работна сила. Австрия и Холандия също имат основание като казват, че трябва да се повиши ефективността при харченето на средствата, защото много се прахосва и вместо да увеличаваме вноската, трябва да харчим по-ефективно.", "date": "2018.05.07", "title": "Държавна стипендия за дефицитни специалности"}
{"url": "http://standartnews.com/sport/boyan_petrov_e_v_neizvestnost_ot_dni_s_informatsiya_na_mvnr-371250.html", "text": "Алпинистът Боян Петров е в неизвестност от дни. Затова съобщи във \"Фейсбук\" Радослава Ненова, жената до алпиниста. Ето какво пише Ненова:\"Отлагах този пост, за да си представям още малко, че всичко е наред. Но историята бавно плъзна по чужди сайтове, а вече и във външно министерство. Боян е в неизвестност от дни, някъде по склона на връх Шиша Пангма. Със сигурност е направил опит да се качи на върха, защото палатката му е била на лагер 3. Времето рязко се е влошило и другите момчета са слезли в базовия лагер. Те са се движили един ден след него...спасителна акция в момента не е възможна. Най-рано утре ще тръгнат да го търсят. Държа постоянна връзка с тях по сателитния телефон. В планината хората стават повече от семейство и знам че ще направят всичко по силите си тази история да завърши добре. За хора обсебени от осемхилядниците базов лагер е повече от дом, а снежния склон им действа като лампа на пеперуда.....едни от най-силните приятелства съм направила в планината, като наркотик е ..\" Шиша Пангма е връх във Високите Хималаи на територията на Тибет, няколко километра от границата с Непал, с височина 8013 м н.м.р. МВнР също публикува информация по случая. В посолството на > Република България в Пекин на 6 май е постъпила информация от Тибетската алпинистка асоциация, че българският алпинист Боян Петров е в неизвестност, се казва в съобщението на Външно. - От 3 май 2018 г. Боян е участвал в експедиция в Хималаите заедно с още 10 души (1 унгарец, 5 италианци и четирима водачи от непалски произход). Според получената информация, неговата липса е била забелязана от участниците в експедицията в района на Шиша Пангма на около 7500 м надморска височина. Веднага след това са изпратени трима души, за да го издирват. На 6 май сутринта, на 7350 м надморска височина са били открити палатката и спалния чувал, без самия алпинист. Поради внезапно влошаване на метеорологичните условия в района тримата търсачи временно са прекратили издирването. Тибетската алпинистка асоциация е била информирана за случилото се на 6 май в 12.20 ч. местно време от лицето за връзка от района на Шиша Пангма. Експедицията е имала разрешение за влизане през Дзилун на 10  април 2018 г. Служители на Асоциацията поддържат връзка с ръководителя на експедицията, който ги е уведомил, че издирването на българския  алпинист продължава. Посолствата на България в Пекин и в Делхи са в непрекъснат контакт с местните институции и следят отблизо случая.", "date": "2018.05.07", "title": "Боян Петров е в неизвестност от дни /с информация на МВнР/"}
{"url": "http://standartnews.com/sport/doychin_vasilev_spasenieto_na_boyan_e_da_se_e_okopal_v_snega-371260.html", "text": "Ако Боян Петров не се е окопал в снега, би било много трудно да оцелее. Това предупреди един от най-опитните ни алпинисти - Дойчин Василев, цитиран от Фокуд. Изявлението му беше по повод на информацията, че Боян Петров участвал в експедиция в Хималаите, е в неизвестност от 3 май. Самият Василев е последния българин, атакувал Шиша Пангма. Заедно с д-р Карина Сълова стигат до 8008 м. На въпрос каква е вероятността Боян Петров в момента да се намира на безопасно за него място, Василев отговори, че е много малка. „Теренът горе, на 8000 м., е такъв, че няма къде да се подслони, ако е лошо времето и ако духа много силен вятър. Просто ако той не се окопае в снега да се скрие като мишка в някоя дупка, за да оцелее, трудно би било. Повече се опасявам да не е попаднал на някое лавинно опасно място и евентуално да е пострадал от някоя от лавините, които там много пъти са погребвали други алпинисти\", каза още той. Василев обясни, че при такива изкачвания би трябвало да има поне един човек, с когото алпинистът постоянно да поддържа връзка, както и да има връзка и с Китайската асоциация по алпинизъм. „Въпросът е и финансов, тъй като всяка спасителна операция трябва някой да я плати. А не мога да предполагам доколко той е организирал това. Но при всички случаи, като са минали няколко дни, той е в критична ситуация и трябва бързо да се действа. Евентуално биха се разтичали други алпинисти, които са по маршрута, и от човешка гледна точка да се опитат да му помогнат\", коментира Василев и уточни, че всичко зависи от тези, които са на терена – по думите му има нации, които се хвърлят веднага да помогнат, но има и такива, които пренебрегват подобни ситуации. „Искам да съм оптимист, да му стискаме палци на Боян и дано да се появи жив и здрав. Но аз съм бил свидетел и на други развития, не искам да давам черна прогноза, но след няколко дневно отсъствие обикновено изходът е летален\", каза още Василев.", "date": "2018.05.07", "title": "Дойчин Василев: Спасението на Боян е да се е окопал в снега"}
{"url": "http://standartnews.com/sport/saprugata_na_boyan_mozhe_da_se_e_skril_i_da_chaka_hubavo_vreme_-371262.html", "text": "Най-рано утре може да тръгнат хора, които да търсят Боян Петров. Това обяви съпругата му Радослава Ненова пред Би Ти Ви, но подчерта, че изрази оптимизъм и увереност, че той е взел правилното решение. Както вече е известно българският алпинист е в неизвестност от 3 май по склоновете на 8-хилядника Шиша Пангма. Новината първо обяви жена му, а след това бе потвърдено и от Министерството на външните работи. Той за последно е бил забелязан с бинокъл от базов лагер на височина от около 7500 метра (върхът е 8027 м). На 6 май членове на експедицията, с която той е пристигнал в Хималаите са се изкачили до лагер 3, където са открили палатката и спалния му чувал – нещо, което не е необичайно, да се остави тежката част от екипировката на последния лагер преди изкачването. Те са пристигнали в лагера като част от своето изкачване, но веднага след това са слезли заради лошото време. Самият Петров е тръгнал един ден преди тях, което означава, че в момента, в който другите алпинисти са пристигнали в лагер 3, е възможно той да е бил по склоновете на Шиша Пангма и да изкачва върха и да се е върнал, след като колегите му са се оттеглили надолу. \"Те са решили да не остават, защото времето им се е сторило тежко. Той – вероятно заради лошото време или нещо друго, не е могъл да слезе. Сателитният му телефон е долу в базовия лагер, така че не могат и да го чуят\", каза Радослава Ненова. \"За такава височина е много дълъг период от време, там всичко трябва да е бързо, но пък останалите от експедицията казаха, че в един по-долен лагер има достатъчно храна, кислород – всичко за оцеляване, така че си представям, че просто може би е стигнал до този лагер и чака да се оправи времето, за да слезе още по-надолу\", отбеляза тя. Чрез думите си Ненова опроверга и появила се за кратко информация по-рано днес, че Петров е звънял от сателитния си телефон на свой колега алпинист рано вчера сутринта. Става въпрос за пропуснато повикване, а Ненова обясни във Фейсбук, че телефонът в момента е в базов лагер и на него отговаря друг алпинист – украинец. \"В момента се опитвам да организирам спасителна акция, която е възможно най-рано да тръгне утре, пак заради времето. Сигурно е, че Боян е взел най-добрите решения, за да оцелее, така че вярвам в добрия изход на цялата ситуация\", допълни Радослава Ненова. \"Най-рано утре ще тръгнат да го търсят. Държа постоянна връзка с тях по сателитния телефон. В планината хората стават повече от семейство и знам, че ще направят всичко по силите си тази история да завърши добре\", каза още съпругата на Боян Петров.", "date": "2018.05.07", "title": "Съпругата на Боян: Може да се е скрил и да чака хубаво време"}
{"url": "http://standartnews.com/sport/obzor_izchezna_alpinistat_boyan_petrov-371273.html", "text": "Боян Петров, единственият български алпинист, покорил 10 осемхилядника, изчезна в Хималаите. Той е в неизвестност от 3 май някъде по склона към връх Шиша Пангма. Лошата новина първо съобщи съпругата му Радослава Ненова във Фейсбук, а след това дойде съобщение и от Външно министерство. \"Отлагах този пост, за да си представям още малко, че всичко е наред. Но историята бавно плъзна по чужди сайтове, а вече и във външно министерство. Боян е в неизвестност от дни, някъде по склона на връх Шиша Пангма. Със сигурност е направил опит да се качи на върха, защото палатката му е била на лагер 3. Времето рязко се е влошило и другите момчета са слезли в базовия лагер. Те са се движили един ден след него. Спасителна акция в момента не е възможна. Най-рано утре ще тръгнат да го търсят. Държа постоянна връзка с тях по сателитния телефон. В планината хората стават повече от семейство и знам че ще направят всичко по силите си тази история да завърши добре\", написа Радослава. Малко преди обяд Външно министерство също съобщи, че Петров е в неизвестност. От там посочиха, че в неделя в посолството ни в Пекин е постъпила информация от Тибетската алпинистка асоциация, че българският алпинист Боян Петров е в неизвестност от 3 май 2018 г. Боян е участвал в експедиция в Хималаите заедно с още 10 човека (1 унгарец, 5 италианци и четирима водачи от непалски произход). Според получената информация, неговата липса е била забелязана от участниците в експедицията в района на Шиша Пангма на около 7500 м надморска височина. Веднага след това са изпратени трима души, за да го издирват. На 6 май сутринта, на 7350 м надморска височина са били открити палатката и спалния чувал, без самия алпинист. Поради внезапно влошаване на метеорологичните условия в района тримата търсачи временно са прекратили издирването. Тибетската алпинистка асоциация е била информирана за случилото се на 6 май в 12.20 ч. местно време от лицето за връзка от района на Шиша Пангма. Експедицията е имала разрешение за влизане през Дзилун на 10 април 2018 г., изкачване на връх Шиша Пангма и напускане през Дзилун на 9 юни 2018 г. Служители на Асоциацията поддържат връзка с ръководителя на експедицията, който ги е уведомил, че издирването на българския алпинист продължава. Според информация, подадена от унгареца Давид Клайн, който е част от експедицията, Петров е започнал изкачването на 29 април. Видян е с бинокъл от базовия лагер да се придвижва към лагер 3, който е на височина около 7400 м. На 5 май трима украински алпинисти и шерпи са достигнали този лагер, където са открили само палатката на Боян Петров, навята от сняг. Според обясненията на организаторите на експедицията Калифа Хималаи 2018, от която част е и Петров, той е тръгнал пред основната група. Времето рязко се влошило и много от членовете на експедицията се върнали в базовия лагер, но Петров за момента го няма там. В същото време Давид Клайн пусна снимки от самата експедиция, на която се вижда неговата палатка и тази на българина една до друга (явно кадърът е от началото на прехода за покоряване на върха). На втори фотос двамата са заснети един до друг, вероятно преди да тръгнат да изкачват планината. Екипът на българския алпинист в София е обяснил пред \"Дневник\", че засега няма причини за притеснение, защото Петров обичайно е по-бърз от другите и се движи нагоре с ден напред, а и тази ситуация, при която няколко дни няма връзка с него, е обичайна. \"Няма ясни признаци, че Боян има проблем\", коментираха от екипа. От там допускат, че заради влошаване на времето се е наложило да слезе до Лагер 1 или 2, които са добре снабдени с храна, и да изчака отминаване на лошото време. Заради сигнала, подаден от унгареца и италианците обаче, отговарящият за сигурността в базовия лагер офицер е сигнализирал за липсата на Петров и е наредил започване на издирването. Боян Петров е разговарял със свой колега по сателитния телефон вчера сутринта (в неделя -бел. ред.). Това написа вчера през деня екологът Борислав Сандов във „Фейсбук\" профила си. „Боян Петров е звънял вчера сутринта (09:52 непалско време – около 05:37 българско време) по сателитния телефон на свой колега алпинист. Всички се надяваме, че се е отправил към някой от по-ниските лагери и скоро ще се свърже с някой от нас. Нека се молим всичко да бъде наред! Има да покорява още няколко осемхилядника\", написа Сандов във „Фейсбук\". По-късно обаче съпругата на Боян Петров Радослава Ненова разкри мистерията около обаждането. В коментар под публикацията на Сандов тя написа, че телефонът на Боян не е в него и уточни, че го използва украинец на име Алекс.", "date": "2018.05.07", "title": "ОБЗОР: Изчезна алпинистът Боян Петров"}
{"url": "http://standartnews.com/sport/brazilska_legenda_slaga_sin_shal_na_levski__slaviya-371275.html", "text": "Легендата на бразилския футбол Ривалдо потвърди новината, че ще бъде в София за финала на Купата на България между \"Левски\" и \"Славия\". Синът на бразилеца - Ривалдиньо играе за \"сините\", което е поводът за визитата на бившата звезда на \"Барселона\". \"Поздравявам сина си Ривалдиньо с 3:2 (срещу \"Ботев\"). Бог да те благослови. На 9 май ще бъда на стадиона за финала за Купата на България\", написа Ривалдо в социалните мрежи. С всеки изминал ден феновете на \"Левски\" все повече се надъхват за предстоящия финал за Купата на България срещу Славия. Двубоят е на 9 май от 19:30 часа на стадион \"Васил Левски\". От Сектор \"Б\" пуснаха надъхващо видео за срещата в сряда, като в края на посланието призовават всички да бъдат с шал на \"Левски\". До момента феновете на Левски изкупиха около 25 000 билета, а в продажба останаха по малко от 3500. Изпълнителният директор на \"Левски\" Красимир Иванов пък говори за предстоящото гостуване на \"Бока Хуниорс\" в България. Както вече стана ясно, \"сините\" организира мач в памет на иконата Георги Аспарухов-Гунди. Двубоят ще е по повод 75 години от рождението му, което бе чествано вчера - 4 май. Грандиозният двубой на Левски срещу аржентинския колос ще бъде на 19 август на Националния стадион \"Васил Левски\". \"Тук и съдбата беше благосклонна към нас. Възможността изникна почти спонтанно, свързана с тяхното пътуване в Европа. Те търсеха възможност да направят още един демонстративен мач в Европа. Ние пък търсехме вариант, в който да отбележим в средата на лятото 75-годишнината на Гунди с едно по-интересно събитие, така че просто звездите се подредиха по правилния начин за нас\", коментира Красимир Иванов. Шефът в клуба от \"Герена\" говори и за подготовката за финала за Купата на България със \"Славия\" на 9 май: \"Концентрацията е на много високо ниво. Останаха няколко дни до сряда. Очаквам, че особено след мача снощи, каквото е останало да се разпродаде. Въпреки това моето очакване е, че в сряда ще има някаква форма на напрежение, защото 30-40% за такива мачове се продават в последния ден. За хората, които искат да дойдат е по-добре през уикенда са си купят билети\", добави той.", "date": "2018.05.07", "title": "Бразилска легенда слага син шал на \"Левски\" - \"Славия\""}
{"url": "http://standartnews.com/balgariya/balgarska_e_naystarata_tsarkva_na_balkanite-371272.html", "text": "У нас има една църква, строена през 13 – 14 век и напълно запазена до днес. Тя се намира в село Царевец, хвали се кметът на мездренското село Маргарита Петкова. Притисната от тежестта на годните, църквата отдавна не е действаща. Оригиналният й железен ключ държи само кметът. Получава го от предшественика си, той – от своя. И така – години назад. Никой не знае от кога този ключ се предава от управник на управник. Църквата има за патрон свети Николай. По вид е еднокорабна, едноабсидна. Оцеляла е, защото е зидана от камъни, споени с хоросан. Стените й са дебели 1 метър. Над входа има надпис, на който е изписана годината 1747. Вероятно тогава е укрепвана и достроявана. Има и запазени надгробни паметници, които, според специалистите, са През 1965 година е обявена за национален паметник на културата. Когато е строена, селото се наричало Влашко село. Името му идвало от овчар, който лете минавал Дунава от Влашко с овцете си и ги пасял в неговите околности. В църквата са оцелели и стенописи, някои правени по-късно, но икони няма. Интересно е, че има зидан иконостас, което говори за нейната старост. Защото първите издигнати у нас християнски църкви са имали такива иконостаси. Дърворезбованите се появяват по-късно. А зиданият в „Свети Николай\" днес е единственият в България. Тази допотопна църква има и друга забележителност. Нашествениците изболи очите на светците от стенописите. Местните хора, които се молели в храма, запълнили дупките с восък. Частици от восък били открити години по-късно при реставрацията. Има и други любопитни подробности – на сцената с тайната вечеря от двете страни на Иисус са изрисувани ангели. Влашко село, наречено по-късно Царевец, се намирало на границата на Цар-Шишмановото царство. До него има и римски път, покрит с каменни плочи. Доказателство са изсечените в близките до селото пещери три родови знака на Шишман. Същите знаци са били изобразени и върху монетите, които той е сякъл. Става въпрос за цар Иван Шишман, което говори, че селото и на брата на Иван Шишман – Иван Срацимир. В селото бил основан таен революционен комитет за борба за освобождение, а клетвата си революционерите положили в църквата. В една от книгите има приписка от 1756 година, която гласи: „Поп Кръстю от Влашко село купи тая книга от поп Тодор в лето 1756.  Велика нужда беше. Чума по Загоре.\" откъдето донесъл 12 църковни книги, които се пазят до днес. По едно време ги пренася в една от пещерите, където хората се спасявали от чумата. Там продължил своето служение. Църквата „Свети Николай\" рано е станала тясна за влашкоселци. Затова през 1882 – 1883 си строят нова – „Свети Димитър\". Новата също се прочула с килийното си училище. В него се учели и младежи от околните села, което направило селото важен просветен център. Днес действаща е само новата църква, макар двете да се намират близо една до друга. В новата се събират на служби, на Великден заедно боядисват яйцата си. Кметът Маргарита Петкова смята, че старата църква може да оживи селото, като го направи туристическа дестинация. И сега идват туристи, които искат да видят най-стария храм на полуострова. Тя може само да им отключи храма и те да го видят. А може да има и водач, който да разказва неговата  чудна история – част от голямата духовна история на България.", "date": "2018.05.07", "title": "Българска е най-старата църква на Балканите"}
{"url": "http://standartnews.com/balgariya/dazhd_i_gradushki_dnes-371243.html", "text": "На много места днес ще има краткотрайни и интензивни валежи, придружени с гръмотевични бури. Очакват се и градушки. Най-голяма вероятност за значителни по количество валежи има на места, главно в западната половина от страната. Ще духа слаб, в източните райони до умерен вятър от север-североизток. Минималните температури ще са между 12 и 17 градуса, а максималните стойности ще достигнат между 21 и 26 градуса. Атмосферното налягане е и ще се задържи по-ниско от средното за май.", "date": "2018.05.07", "title": "Дъжд и градушки днес"}
{"url": "http://standartnews.com/balgariya/poslanikat_ni_v_turtsiya_balgariya_mozhe_da_e_vazhen_faktor_na_balkanite-371246.html", "text": "България има голям потенциал да бъде важен фактор на Балканите, увери посланикът на България в Република Турция Надежда Нейнски пред БНТ броени дни преди Срещата на върха в София. \"Радвам се, че правителството продължава активната политика на Балканите\", заяви Надежда Нейнски. Тя посочи, че е имало време, когато Балканите не са били приоритет за страната ни, макар че тя има неоценима експертиза за района. Според Нейнски не бива да се отдава твърде голяма важност на срещата на върха между ЕС и Турция отвъд това, че диалогът е вече възстановен. Тя подчерта важността на това страните на Балканите да са свързани както физически, така и духовно. Надежда Нейнски заяви, че е в България, за да обсъди с вътрешния министър на какво ниво ще бъде представителството на България на конференция в Одрин за трансграничното сътрудничество. На нея ще се постави въпросът за прилагането на споразумението между ЕС и Турция за бежанците и добрите практики между България и Турция в защита на границите. Ще има представители от българска и турска страна, ЕС и Фронтекс. Според Нейнски е важно, че отношенията между България и Турция се осъществяват без посредник.", "date": "2018.05.07", "title": "Посланикът ни в Турция: България може да е важен фактор на Балканите"}
{"url": "http://standartnews.com/balgariya/zapochva_remontat_na_grafa_trafikat_se_prekroyava__vizhte_kak-371249.html", "text": "От днес влизат в сила промените в движението на колите и градския транспорт по ул. \"Граф Игнатиев\" в София, където започва мащабен ремонт. Той ще продължи до средата на октомври. От 7 май 2018 г. до 9 юни 2018 г. се въвеждат временни промени в организацията на движение. Забранява се влизането на пътни превозни средства по южната половина от пътното платно на ул. \"Алабин\", в участъка от бул. \"Витоша\" до ул. \"Граф Игнатиев\". Движението на коли ще се извършва в една пътна лента, в посока от ул. \"Цар Калоян\" към бул. \"Витоша\" в същия участък. - по ул. \"Граф Игнатиев\" в участъка от ул. \"Алабин\" до пл. \"Джузепе Гарибалди\" и от ул. \"Солунска\" до ул. \"Георги Раковски\"; - по ул. \"Иван Денкоглу\" в участъка от ул. \"Ангел Кънчев\" до ул. \"Граф Игнатиев\"; - по ул. \"Княз Александър I\" в участъка от ул. \"Стефан Караджа\" до ул. \"Граф Игнатиев\"; - по ул. \"Солунска\" в участъка от бул. \"Витоша\" до ул. \"Христо Белчев\" и от ул. \"Христо Белчев\" до ул. \"Ангел Кънчев\". При изпълнение на строителните дейности ще се осигури пешеходна проходимост в зоната на строителните площадки с широчина от 1.50 м. Променя се посоката на движение на пътни превозни средства: - по ул. \"Иван Денкоглу\" в участъка от ул. \"Христо Белчев\" до ул. \"Цар Асен I\", като посоката на движение е към ул. \"Христо Белчев\"; - по ул. \"Д-р Георги Вълкович\" с посока на движение към ул. \"Ангел Кънчев\"; Закриват се местата за почасово платено паркиране и местата в режим на платено паркиране \"служебен абонамент\", както следва: - по ул. \"Княз Александър I\" от ул. \"Граф Игнатиев\" до ул. \"Стефан Караджа\"; - по ул. \"Солунска\" от бул. \"Витоша\" до ул. \"Ангел Кънчев\"; - по ул. \"Иван Денкоглу\" от ул. \"Ангел Кънчев\" до ул. \"Граф Игнатиев\"; - по бул. \"Александър Стамболийски\" между бул. \"Христо Ботев\" и ул. \"Братя Миладинови\" - 2 бр. паркоместа отдясно в посока бул. \"Витоша\", в зоната на новата временна автобусна спирка. От 4.30 часа на 7 май 2018 г. до 24.00 часа на 1 октомври 2018 г. се закрива движението на трамвайни линии № 10, 12 и 18 в участъка по ул. \"Граф Игнатиев\" в участъка от бул. \"Витоша\" до пл. \"Журналист\" за № 12 и 18 и до метростанция \"Витоша\" (кв. \"Хладилника\") за №10. Временно се закриват двупосочни трамвайни спирки - \"пл. Гарибалди\", \"пл. Славейков\", \"бул. Васил Левски\", \"УАСГ\", \"пл. Журналист\" и \"ул. Вишнева\". Маршрутите на трамвайна линия №10 и трамвайна линия №12 се обединяват като временна трамвайна линия № 10 – от жк \"Западен парк\" по маршрута си до бул. \"Витоша\", наляво по булеварда, по бул. \"Княгиня Мария Луиза\", през подлез \"Надежда\", бул. \"Рожен\", надясно по ул. \"Илиянско шосе\", по маршрута на трамвайна линия №12 до кв. \"Илиянци\" - двупосочно. Трамвайна линия №18 се закрива. Разкрива се временна автобусна линия № А-ТМ 10 с маршрут - Зоопарка, ул. \"Сребърна\", надясно по бул. \"Черни връх\", надясно по бул. \"Джеймс Баучър\", наляво по ул. \"Свети Наум\", надясно по бул. \"Черни връх\", надясно по бул. \"Евлоги и Христо Георгиеви\", наляво по ул. \"Ген. Гурко\", по ул. \"Алабин\", надясно по бул. \"Христо Ботев\", надясно по бул. \"Ал. Стамболийски\", наляво през площад \"Св. Неделя\", надясно през пл. \"Независимост\", по бул. \"Цар Освободител\", надясно по бул. \"Евлоги и Христо Георгиеви\" и по маршрута си до Зоопарка. Автобусите от линия № А-ТМ10 ще спират на всички съществуващи трамвайни и автобусни спирки по маршрута. Ще има четири временни спирки: - Спирка с код: 6466 – \"Сатиричен театър\" се организира на ул. \"Ген. Гурко\" на 25 м след ул. \"Г. С. Раковски\" в посока Съдебна палата; - Спирка с код: 6467 – \"Съдебна палата\" се организира на ул. \"Алабин\" на 50 м след бул. \"Витоша\" в посока пл. \"Македония\"; - Спирка с код: 6401 – \"пл. Възраждане\" се организира на бул. \"Ал. Стамболийски\" на 55 м след бул. \"Христо Ботев\" в посока пл. \"Св. Неделя\"; - Спирка с код: 6402 – \"пл. Св. Неделя\" се организира на бул. \"Ал. Стамболийски\" на 5 м преди бул. \"Витоша\" в посока площад \"Св. Неделя\"; Спирка с код: 2601 – \"ул. Ген. Гурко\" за автобусни линии № 84 и 184 и от маршрута на № А-ТМ10, да се организира като двойна спирка с втори спирков знак. След ремонта на столичната улица \"Граф Игнатиев\" зеленчуковият пазар няма да остане, а книжният ще се върне с нова визия. Фонтанът ще бъде възстановен. Това обяви на пресконференция днес кметът на София Йорданка Фандъкова. Така ще се запази духът на София, защото при реконструкцията и се предвиждат драстични промени, отбеляза тя. Проектът е разделен на два етапа, а стойността му е 24 млн. лева е стойността на целия проект за реконструкция, безвъзмездната помощ е 18 млн. лв.", "date": "2018.05.07", "title": "Започва ремонтът на \"Графа\", трафикът се прекроява - ВИЖТЕ КАК"}
{"url": "http://standartnews.com/balgariya/sedmichen_horoskop_5__11_may-371252.html", "text": "Овен Духовен и физически подем Не се огъвайте. Не се отказвайте от мнението си. Дръжте се на положение и не се подвеждайте по чуждото мнение. Вашият духовен и физически потенциал е завиден. Именно те ви позволяват да избирате сами пътищата, по които да преминат вашите усилия. В мнозинството случаи, вашата мъдрост ще бъде забелязана от колегите, шефовете. Настоятелността, с която отстоявате тезите си, ще предопредели успеха ви, ако се занимавате със собствен бизнес. Но също и ще ви позволи да отворите още по-широко към вас сърцето на партньора. За да привлечете нечие внимание или поне да разкриете идеите си, вие можете да си позволите дискусии, както и провокативно поведение. Към всичко това се прибавят доста сносни условия за справяне с належащите финансови въпроси. Не забравяйте на 8 и 9, донякъде и на 10 май да разгледате на спокойствие документи и фактури. Отговаряйте навреме на всички мейли. Телец Организирайте приоритетите Звездните енергии, които ръководят характера на месец май, са в синхрон с вашите и почти няма да променят или да объркат плановете ви за седмицата. Единствено родените около 15 май трябва да са внимателни. При тях всичко, което се случва или ще се случи, е важно за бъдещето. Все пак, тъй като се ръководите при вземането на решенията си най-вече от гласа на подсъзнателното, редно е много добре да обмисляте всеки детайл и всяка част от процесите, които следвате. Обикновено съумявате да се справите с активната си интуиция, но днес нещата не стоят еднозначно: ще има моменти, в които разумът ще настоява за повече простор. Да сте интуитивно-логични в поведението си е правилният избор. Още повече, че мнозина от вас променят под въздействието на планетните трансформации своя светоглед. Нови ориентири за живота и организиране на приоритетите са сред вашите мисловни занимания през дните. Да се надяваме, че те няма да ви разсейват по време на шофиране. На 7, 8 и 9 май бъдете особено внимателни. Близнаци Спокойно обмислете делата си Настоящата седмица е част от подготвителния период за най-важните начинания през 2018 година. Той е различен и очаква от вас различен подход. Обмисляйте спокойно делата си без бързане и суматоха. Всеки случай, ще имате нужда и от осмисляне на необходимостта от компромиси. Към днешна дата те ви изглеждат като жертва от ваша страна. Сигурна съм, че много скоро нещата ще заблестят в друга светлина. Дори да се наложи сега да се откажете от някое свое намерение или афиширано виждане, ще си струва поради важността на дългосрочните планове, които сега кроите. Правете обаче нещата да изглеждат, че са по ваше желание, а не по принуда. Запазете мълчание по онези въпроси, по които все още не сте намерили точната гледна точка или не откривате поддръжници. До 13 май имате възможност да тупате топката и да оглеждате обстоятелствата. Не го забравяйте и докато натискате педала на газта / в преносен и пряк смисъл /. Днес по-бавно означава да действате по-сигурно и надеждно. Рак Нови импулси навлизат в живота ви Звездната енергия през седмицата не ви зарежда нито с ентусиазъм, нито с желание за действия. Гледате как да направите нещата по-лесни, по мързеливия начин. Околните схващат намеренията ви. Те ще намерят начин да ви кажат мнението си. До пререкания ще се стига на всяко число от дните между 5 и 8 май. Едва на 9 май обстановката се поуспокоява. Всеки трябва да преосмисли поведението и целите си, за да може да се възползва от новите импулси, които навлизат след тази дата в живота му. Звездите имат своето послание към вас в този момент и ви подтикват да действате изцяло отдадени на задълженията и обещанията си, но да намирате начин да сте еднакво ангажирани с професионално-служебни и лични дела. Няма как да угодите на всички, които усещат моментната ви сила и настояват да са най-близко до източника, но можете да направите така, че да няма недоволни. В същото време, ако на 10 и 11 май се държите неестествено или разсъждавате едностранно, егоистично, то поведението ви ще е причина за раздели или за разпад на партньорски отношения в бизнеса. Лъв Не правете сметки без кръчмар Мислите ви летят свободно, за тях няма граници. Далечни проекти, места и хората, които живеят далеч, са важните неща за вас. С подобна визия за света и с идеи, които са примамливи, но не са добре структурирани, е трудно да си помисля, че няма да имате проблеми там, където от вас очакват да сте точни и ясни до най-малката подробност. Съпротивата, която срещате, изтощава организма ви. Звездните аспекти предполагат да осъзнаете ненужността от прилагането на каквито и да било усилия към настоящия момент и да оставите делника ви да плува по течението, търсейки възможност за разтоварване и почивка. На 6, 7 и 8 май ще ви се наложи да обсъждате широк кръг проблеми, засягащи интересите на повече хора. Пробвайте да играете ролята на умиротворител. И не забравяйте за предупрежденията от общата част. Далеч не сте стабилни във финансово отношение, не си правите сметките, а както се казва ги пресмятате „без кръчмаря\". Отбелязвайте си всеки разход, не правете големи вложения в покупки. Дева Направете пролетно прочистване Зигзагообразно и хаотично на моменти се движи вашият делник. Започвате, отказвате се, тръгвате в друга посока. Вашите действия и поведение се ръководят изцяло от необходимост, за която човек се сеща едва, когато се сблъска в живота си. Не мислим, докато не ни дойде до главата. Често те стават скрити под повърхността на забързания делник, друг път, както се случва през седмицата, пренареждат мислите ни. В някои случаи, корените им водят към предходните години. Мнозина ще си припомнят за трудни или нерешени проблеми от миналото лято. Така или иначе, приемете реалността и не отказвайте да отстоявате решенията си. През втората половина от дните общуването с околните ще върви трудно. В този момент никой не се вълнува за чувствата ви. Онова, което е по силите ми, е да ви предложа за разсейване или за съсредоточаване, както повече ви харесва, да се заловите с прочистване на гардероба, шкафовете, бюрото.... . Везни Приземете очакванията си Вие твърдо вървите напред, искате да следвате своята предварителна програма, да изпълнявате ангажиментите си задача по задача. И в един момент, неочаквано и нежелано мислите ви се втурват в миналото, изваждат събития и лица, които му принадлежат, поставяйки ги в нова роля или осветлявайте ги по различен начин. Днес всичко е във вашите ръце. Подреждането на делника, отношенията на работното място, взаимоотношенията с партньора и близките хора зависят от вашите усилия за постигане на разбирателство и хармония. Вярно е, че звучи  отговорно и задължаващо. Някои ще видят в тези предписания напълно неприемлива картина, тъй като определят в мислите си приоритети и намерения, които нямат нищо общо с тежненията за спокойни и балансирани отношения. Любовни терзания извън дома или на работното място са отговорни за безсънните ви нощи и за надпреварата с времето през делниците. Звездните аспекти призовават да приземите очакванията си, като си дадете сметка за последиците.  Насочете енергията си към ангажиментите, поети преди време. Скорпион Бъдете търпеливи и разумни Нищо не е точно такова, каквото ви изглежда на пръв поглед. Най-вероятно, основната тема, която ще ви вълнува през периода, са финансите, състоянието на приходите и нарастващите разходи. Много неподходящ момент сте избрали да разрешавате генерален въпрос. Ще си позволя да ви посъветвам да отложите вземането на важни решения поне до средата на месец май, а при онези, които не могат да чакат до тогава, да се съобразят с реалните параметри на своите възможности. Защо ви инициирам да постъпите така ли? Защото смятам, че не сте в състояние от днешната си позиция да видите как ще се променят обстоятелствата и на какви източници на доходи ще можете да разчитате в близко бъдеще. Надявам се да сте търпеливи и разумни. И още нещо. Дните са повече подходящи за почивка и релаксиране, отколкото за активности и физическа дейност. Непрепоръчителни са далечните пътувания, ако ще ви се наложи да шофирате. Освен, че се чувствате уморени, вие сте и много разконцентрирани. Невниманието може да ви струва скъпо. Стрелец Посветете се на професионални дела Желаете или не, попадате в епицентъра на събитията. С ръка на сърцето си признайте, че ви харесва да си чувате името и да ви свързват с успехи – лични или колективни. Забързаният характер на дните ще се прояви по неочакван начин след 9 май. Тогава ще излезете от залесията по една интимна връзка или от уюта на дома си, за да се посветите изцяло на професионално-служебните дела. Там се очаква от вас компромис по отношение на едно споразумение или поведение, търсещо допирни точки за постигането на съгласие по важен въпрос. Тези стъпки имат пряко отношение към бъдещето на изявата ви на това поприще, така че не си позволявайте честолюбието и амбициите да вземат решения вместо вас. Всичко това ще донесе успех, единствено при условие, че сте се постарали на 5, 6 и 7 май да разберете защо някои от близките ви хора е неискрен и какво може да последва за вас от неговите егоистични намерения? Козирог Предстоят ви нововъведения При положение, че вие притежавате чист „козирошки\" характер и природа, никакви обстоятелства не могат да ви повлияят при вземане на решение, което е добре. През тази седмица от май ще се чувствате уютно точно поради факта, че знаете какво правите и какво искате. Всички звездни вибрации трептят в синхрон с енергиите на вашето Слънце от знака на Козирог. Ще ви е повече от лесно да се придържате към намеренията си и със сигурност няма да разочаровате нито себе си, нито някой от близките, заобикалящите ви, с когото в момента сте в лично или професионално сътрудничество. Както сами разбирате, очакват ви успешни дни. Специално 9, 10 и 11 май са ви подготвили много изненади. Те ще никнат навсякъде в делника и ще променят нагласата ви, подтиквайки ви към нововъведения, към промените, които замисляте от известно време насам. До средата на май реагирайте според променливата крива на обстоятелствата. Не се страхувайте да експериментирате в сферата на взаимоотношенията. Нищо чудно, вашата реакция да извади на светло нечии чувства. Периодът е подходящ за прилагане на терапии за отпускане или за стимулиране на кондицията. Водолей Бъдете по-уверени Вие трябва да сте наясно с чувствата си, за да преминете през дните уверено и спокойно. Няма как да отрека, че периодът е труден и специален, но вие умеете да плувате в различни води и ще го докажете с поведението си на 5 и 6 май. Преди всичко се стремете вътрешно да сте спокойни и не показвайте нито чувствата си, нито колебанията си. Ако трябва да водите важен разговор на 9 и 10 май, то тогава наричайте нещата с точните им имена, не позволявайте да ви налагат мнение и да ви карат да говорите или да признавате неща, които не мислите. Колкото по-уверени сте в собствените желания, толкова по-лесно ще ви е да го постигнете. След кратката пауза за размисъл и пренастройване на мислите на 11 май, онези, които са в тесен контакт с вас, ще ви видят в отлична кондиция за работа. Каквито и задачи да ви се поставят, вие сте в състояние да ги приключите с един замах. Мнозина ще разчистят дългове или ще си потърсят дължимото. И в тези си занимания трябва да сте настоятелни, но да оставате спокойни. Риби Преоткрийте предизвикателства Мислите ви хвърчат в различни посоки. Не се стремете да ги фиксирате, така само ще загубите част от очарованието на периода. Предизвикателството на дните е в преоткриването на неща, познания, възможности, до които не сте се докосвали. Изисква се и сила, и доза риск, но вашият натюрел не отрича нито едно от двете. Нещо повече, те присъстват в поведението ви, когато сте целенасочени. Ако сте си мислили, че няма нещо, което да ви изненада, то тогава ще преживеете истински специални моменти между 9 и 11 май. Някои ще открият обожател, други ще се окажат пред професионален избор, на трети ще се наложи да променят стратегията си по отношение на семейни дела, както и поведението си към партньора. С други думи, заставате пред необходимостта да се промените преди обстоятелствата да ви го наложат. В това отношение най-натоварени ще са дните 6 и 7 май. Тогава ще се налага и да се ограничавате откъм контакти и дейности, които принципно ви натоварват или ви стресират.", "date": "2018.05.07", "title": "СЕДМИЧЕН ХОРОСКОП /5 - 11 май/"}
{"url": "http://standartnews.com/balgariya/180_balgari_blokirani_na_letishte_v_rim-371253.html", "text": "Около 180 българи са блокирани на летище \"Чампино\" в Рим. Полетът им е бил отменен и следващата възможност да се приберат е след 4 дни, информира Нова телевизия. Сред пътниците има и хора с малки деца. По този повод от МВнР пуснаха информация. Във връзка с постъпилата информация за блокирани български граждани на летището в Рим, на място са изпратени двама души от българското дипломатическо представителство, които да окажат съдействие на нашите сънародници, изпаднали в затруднение, се казва в нея. - Българските граждани са блокирани на летището в Рим, след като авиопревозвачът \"Райън еър\" е отражил полета си поради гъста мъгла. Посолството съдейства за осигуряване на алтернативен транспорт на българските граждани до България. Консулът на Република България в Рим е при сънародниците ни на летището и оказва съдействие. Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на българското посолство в Рим: За контакт: Телефон: 06 322 4640 и 06 322 4643 Факс: : 06 322 61 22 и 06 3224656 Дежурен телефон в извънработно време: 06 322 4640 и 06 322 4643", "date": "2018.05.07", "title": "180 българи блокирани на летище в Рим"}
{"url": "http://standartnews.com/balgariya/nim_tragva_ot_staichka_v_biblioteka_-371255.html", "text": "Малка стаичка на емблематичната софийска улица \"Гурко\" 1 е първият дом на най-голямата музейна институция в България. Националния исторически музей (НИМ) е създаден с Разпореждане №90 на Министерския съвет от 5 май 1973 г. Задачата му е „да издирва, събира, съхранява, проучва, обнародва и показва веществени и документални паметници, свързани с цялостната история на българския народ от основаването на Българската държава до наши дни...\" НИМ е на бюджетна издръжка към Министерството на културата. За пръв директор на НИМ, през юни 1974 г., е назначен проф. Страшимир Димитров. Малко след това започват назначенията и на първите служители на музея. За да могат да работят, Градската библиотека, която по това време се помещава на ул. „Гурко\" №1, им предоставя малка стая. С ентусиазма на първите, наред с организационната работа, тези служители на музея полагат началото на неговите фондове, уреждат временни изложби, популяризират българското културно-историческо наследство. Първата изложба е фурор. „Праисторическо изкуство в българските земи\", открита на 5 май 1975 г., е заявка за бъдещото надхвърляне на хронологичните граници, заложени в Разпореждането за създаването на НИМ. Тя е последвана скоро от други, не по-малко впечатляващи изложби: „Български женски накити през вековете\" (9 октомври 1975 г.), „1000 години българска икона\" (16 януари 1976 г.), „Тракийско изкуство и култура\" (5 април 1976 г.), „100 години от Априлското въстание\" (май 1976 г.), „Култура и изкуство на средновековната българска държава\" (17 май 1977 г.) . През 1978 година \"порасналият\" музей се мести в нова сграда - на бившето руско посолство  - на ул. „Московска\", където остава до 1983 г. Тук той разполага с малка експозиционна площ, в която представя редица изложби. Основната задача, на която през първите десет години от съществуването му отдава сили музейният колектив, обаче е създаването на представителна музейна експозиция. Тя е открита тържествено на 2 март 1984 г., в чест на 1300-годишнината от основаването на българската държава. Дело е на цялата българска музейна колегия, на видни учени и специалисти от много области на науката. По това време музейната експозиция заема част от първите два етажа на монументалната сграда на Съдебната палата, намираща се в исторически обособилия се център на древна София. При адаптирането на сградата за нуждите на експозицията, са запазени всички нейни особености, за да може посетителят да почувства цялата й импозантност на голям архитектурен паметник. Площта, върху която експозицията е разположена, е 6000 кв. м2, а хронологичният й обхват е разширен от 7000 г. пр. Хр. до 1878 г. На 15 април 1998 г., с Решение №161 на Министерския съвет, е предоставена нова сграда на НИМ – „Дом №1, със застроена площ 3300 кв. м2, намиращ се в комплекса „Бояна\". Последвалите две години до окончателното преместване на музея в днешния му дом, подлагат на изпитание състава на музея, с което той се справя с чест. Новата постоянна експозиция е открита тържествено на 29 юни 2000 г. Драстично намалената експозиционна площ, смущаваща в началото създателите на новата експозиция, оказва неочаквано благотворно въздействие – на преден план са изнесени нови акценти, а историческият разказ става по-концентриран. Това дава възможност на посетителите да се запознават много по-добре с миналото на страната ни. Достойнствата на новата експозиция са оценени и в чужбина. След редица посещения за опознаване на представители на европейски музейни институции, на 25-ата официална церемония по връчване на годишните награди на Европейския музеен форум, проведена от 8 до 11 май 2002 г. в Люксембург, белгийската кралица Фабиола, патрон на форума, връчва първата специална награда на НИМ. Тласък в развитието на музея дава създаването на неговите 4 филиала. От началото на 90-те години фондовете на НИМ са се обогатили с експонати от бившия „Музей на революционното движение\", както и от музея „България и славянския свят\" (до 14 юли 1991 „Национален музей на българо-съветската дружба\"). Днес фондът на НИМ разполага с близо един милион културни ценности, най-стойностните от които могат да бъдат видени в експозицията му. Коренна промяна в развитието на националния исторически музей настъпва с няколко постановления и решения на правителствени органи, които създават мрежа от филиали около него. Днес те са вече 5: 1.\tМузей „Боянска църква\" – създаден с ПМС №145 от 7 юли 2003 г. за преобразуване на държавни културни институти, недвижима културна ценност със световно значение, с уникални стенописи от 1259 г., под защитата на ЮНЕСКО; 2.\tМузей „Земенски манастир\", бивш филиал на „Боянска църква\" – създаден с Решение на МК, Протокол № 36/1 август 1991 г., недвижима културна ценност с национално значение, с уникални стенописи от XI-XII в. и от средата на XIV в.; 3.\tМузей „Параход Радецки\" – създаден с ПМС №83 от 26 април 2004 г. за преобразуване на държавен културен институт, построен като точно копие на легендарния за българската история параход; 4. Църква „Св. Св. Тодор Тирон и Теодор Стратилат\", с. Добърско – определена със заповед на министъра на културата от 11 декември 2007 г. за недвижима културна ценност с национално значение. Църквата е построена през 1614 г. и зографисана от майстори на Дебърската школа. 5. Църквата „Свети 40 мъченици\" във Велико Търново. Тя е обявена за народна старина (ДВ, бр. 69/1927), архитектурно-строителен паметник на културата с национално значение (ДВ, бр. 102/1964) и художествен паметник на културата с национално значение (декл. писмо № 2586/05.07.1979. Дадена е за стопанисване на община Велико Търново, но срокът изтича скоро. 1. Проф. д-р Страшимир Димитров юни 1974 – 31 декември 1975 г. 2. Емил Цанов 1 януари – 31 август 1976 г. 3. Акад. Васил Гюзелев 1 септември 1976 – 31 декември 1977 г. 4. Анчо Анчев януари 1978 – август 1983 г. 5. Проф. д-р Симеон Дамянов август 1983 – октомври 1985 г. 6. Ст.н.с. д-р Румен Катинчаров ноември 1985 – декември 1994 г. 7. Проф. Божидар Димитров декември 1994 – 1 август 1998 г. 8. Ст.н.с. д-р Иля Прокопов август 1998 – февруари 2001 г. 9. Ст.н.с. д-р Теофана Матакиева-Лилкова февруари – декември 2001 г. 10. Проф. Божидар Димитров декември 2001 г. – август 2009 г. 11. Ст.н.с. д-р Цветана Кьосева и. д. директор – август 2009 г. – февруари 2011г. 12. Проф. Божидар Димитров февруари 2011 г. –ноември 2017 г. 13. Доц.д-р Бони Петрунова Ноември 2017 г.", "date": "2018.05.07", "title": "НИМ тръгва от стаичка в библиотека"}
{"url": "http://standartnews.com/balgariya/vpisvame_daritelite_v_kolona_na_muzeya-371248.html", "text": "---------- - Преди всичко, този музей е изпълнил със съдържание името си. Това е наистина институция, която събира в себе си знакови артефакти, които представят историческото развитие на България и българските земи през всичките епохи на тяхното обитаване. Макар и трудно, НИМ се е сдобил със собствен характерен облик и е разпознаваем не само в страната, но и в чужбина. Може би, най-силните му страни са, че музеят разказва историята на България политически безпристрастно и етнически коректно. Това прави експозицията му не само интересна, но и научно достоверна. - Още през първото тримесечие на 2018 г. бяха организирани шест изложби, три, от които ще гостуват във Варшава, Братислава и Москва. Участваме с материали и в новата изложба посветена на Първото българско царство, която ще се открие през юни в Лувъра. През май предстои да се открие експозицията „Спасени за поколенията\", която представя приноса на България в световното културно наследство. Разбира се, ще отбележим всички национални празници през годината. Предстоят и някои любопитни изненади за нашите посетители, които ще запазя в тайна за сега. Само ще ги насоча, като припомня, че преди Коледа на гостите на НИМ се подаряваха сурвачки, а на първи март – мартеници... - Вероятно много неща. Това е музей с богати фондове и сега, във Фейсбук започнахме да припомняме на сънародниците си интересни факти от българската история, илюстрирани с веществени доказателства, които могат да се видят тук. Като пример, не знам колко е известен факта, че само в НИМ може да се разгледа оригинално представената история на костюма, изработена от известната българска художничка Вера Мачева, както и че всяка година експозицията се обогатява с нови артефакти открити и идентифицирани от археолозите на НИМ. - Много ми се иска да започна с една богата експозиционна и научна програма, но за съжаление, първо трябва да се погрижа за някои по-прагматични неща като отопление, осветление и по-добри условия за работа на музейните работници. Разбира се, не се отказвам от обявените три посоки, а именно: въвеждане на нови технологии, промяна на музейната структура и пълна инвентаризация на фондовете. Както разбирате, някои от нещата ще продължат през целия ми мандат. - Църквата в с. Добърско е един от филиалите на НИМ. За съжаление, Българската православна църква води дело срещу Министерство на културата и иска да придобие този великолепен паметник на християнското изкуство. Не знаем как ще завърши съдебната процедура, много се надяваме да е в полза на културното ни наследство. За всеки случай, а и не само, решихме да проведем една етноложка експедиция, която да завърши с публикация. Надяваме се да докажем, че има ценности, които са много повече от първоначалното си предназначение и трябва да бъдат част от културната памет на нацията. - За мое щастие, заварих една силна и добре работеща научна група. Ще се опитаме да подобрим нивото на Известията на НИМ и да го реферираме. Темите, по които работят колегите са достатъчно атрактивни и пряко свързани с основните дейности на музея. - Благодаря. Опитът определено ми помага, но всяка структура си има своята специфика. Промените, всъщност, се налагат още преди моето идване и те са свързани с въвеждането на делегираните бюджети за музеите през 2016 година. Всеки служител трябва да осъзнае, че лично е отговорен за успехите и неуспехите на НИМ, а от там и за неговото финансовото състояние. Разбира се, една от основните цели е да направим музея любимо място за всички българи. - Дом 1 в Бояна и паркът около него са много красиви, но сградата не е била предвидена за музей. В този смисъл тя е огромно предизвикателство както за поддръжка, така и като експозиционна площ. В момента не се обсъжда друг вариант. Моето мнение е, че при възможност, най-доброто решение ще бъде построяване на нова сграда, специално за нуждите на НИМ. - Необходимо е да се извърши профилактика и ремонт на отоплителната система и, разбира се, да се потърсят начини за икономия на енергия. Вече са направени първите стъпки в тази посока. - Не искам да плаша посетителите, но наистина в рамките на тази година трябва да се направи ремонт. И ще се направи. - Смятам, че работим добре с Министерство на културата и то не само като финансиране, но и като експертна подкрепа. Сега ще получим логистична помощ при изработване на новата структура на НИМ. Най-важното е, че има диалог, дори когато не сме на едно мнение. - През първото тримесечие на 2018 г. има увеличение с над 2000 посетители сравнено с 2017 г. Сега, когато времето се оправи, потокът се увеличи. Много допринесе и новата автобусна линия 304, която Столична община осигури до НИМ. Много се надяваме линията да се запази и след изтичане на тестовия период. - Изключително интересни експонати постъпиха в музея от нашите археологически експедиции през 2017 г. Заслужава да се споменат: червенофигурен кратер от V в. пр. Хр., открит в Созопол; колективна находка от бронзови контролни тежести от крепостта Хрисосотира при Черноморец; две колективни находки от медни късноантични монети от крепостта Кокалянски Урвич при Панчарево; рядка билонова монета на цар Иван Асен II, намерена в крепостта Лютица при Ивайловград. - От моето назначаване не сме имали дарения, но все пак аз приемам като акт на дарителство и изложбата за старото златарство, която колекционерът Антонио Василев със собствени средства представи в музея. Не мога да пренебрегна факта, че голяма част от тази сфера се обезпечаваше благодарение на личните контакти на проф. Божидар Димитров. НИМ загуби и двама активни дарители -  Цоцорков и Шарлопов, които се преселиха в по-добрия свят. Дарителството не въпрос на сделка, това трябва да бъде осъзнато патриотично чувство, нещо повече, трябва да бъде интелигентна необходимост. Всъщност, НИМ издава специални грамоти на своите дарители и вписва имената им на една от колоните на музея. - Българинът обича да посещава музеи. По въпроса за отношението му към културното наследство има какво да се желае. Но всички сме наясно, че това се възпитава от най-ранна детска възраст. Ето защо, възлагам големи надежди за развитието на нашия Детски център, както и на по-активните контакти с детски градини, училища и университети. - Имам такива планове. Смятам да продължа проучванията на крепостта Калиакра и на крепостта Лютица до Ивайловград. Имам и подкрепата на местните музеи и общини. - Нямам желание да отговарям на този въпрос. Ние с Филип взехме заедно това решение, съобразявайки се с обществените нагласи. Но аз, лично, съм противник на този съвременен „лов на вещици\". - Всяка позиция си има своите предизвикателства. Важното е, че, поне до сега, не се провалих. Но, безспорно, най-тежкото предизвикателство е работата с хората, умението да ги организираш и да не ги разочароваш. С две неща не успях да се справя – с времето и със завистта... - Много ми допада неговият невероятен нюх за историчност и дарба за културен PR. Наскоро ми се обади във връзка със сериал по Канал 1, посветен на императрица Мария Терезия и ме подсети, че в НИМ се съхранява оригинална нейна грамота от средата на XVIII век, издадена на българската общност в Банат. Той продължава да се вълнува от дейността на НИМ и винаги има нови идеи. Но това е талант и характер. Надявам се да продължа всичко положително, което е постигнал.", "date": "2018.05.07", "title": "Вписваме дарителите в колона на музея"}
{"url": "http://standartnews.com/balgariya/37_migranti_zadarzhani_na_turskobalgarskata_granitsa-371257.html", "text": "Tурската жандармерия е заловила в неделя 37 мигранти без документи, които се готвели да преминат нелегално в Европа. Мигрантите възнамерявали да прекосят турско-българската граница в района на Демиркьой и Кофчаз, съобщи Анадолската агенция, като се позова на източник от силите за сигурност. Те са били отведени в дирекцията по миграция на окръг Къркларели. Същевременно гръцкият в. „Катимерини\" съобщи, че общо 351 мигранти без документи са пристигнали в неделя на островите Лесбос и Хиос. 271 мигранти са пристигнали на Лесбос от съседна Турция с пет отделни лодки, а други 80 са достигнали бреговете на о. Хиос, сочат официалните данни на фона на нарастваща тревога от увеличение на миграционния поток. От 1 май общо над 1000 мигранти са пристигнали на островите в източната част на Егейско море и са били изпратени във вече препълнените бежански центрове.", "date": "2018.05.07", "title": "37 мигранти задържани на турско-българската граница"}
{"url": "http://standartnews.com/balgariya/sobstvenikat_na_bgnes_zadarzhan_v_gartsiya-371264.html", "text": "На 4 май журналистът Любчо Нешков е бил задържан при пътуването си до мястото, където загива Гоце Делчев – несъществуващото вече село Баница, на около 20 км от гръцкия град Серес. Той е бил придружен от свещеник и 86-годишния журналист Иван Николов. По никакъв начин аз и двамата ми спътници не сме нарушавали нито закона, нито реда или каквото и да било, каза Нешков пред Би Ти Ви. Той разказа, че тримата са отишли на мястото, на което е било селото, а днес е останала само камбанария и остатъци от олтара на църквата „Св. Димитър\". Именно край нея през май 1903 г. загива Гоце Делчев. „В момента, в който решихме да запалим свещ, чухме как тряскат врати и се говори на висок глас\", разказа журналистът. Били двама мъже. Единият категорично е разбирал български, твърди Нешков. „Поискаха ни личните документи, взеха ги и се започна едно безумно... може би час и половина на това място да ни питат едни и същи въпроси – защо сме тук, защо на това място, какво е значението на тази църква...\", разказа той. След като решиха да ни отведат в полицейското управление, се обадих на консула ни в Солун. Той първо не можа да повярва, че наистина се е случило. Минути, след като бяхме в полицейското управление, бяхме изпратени от шефа на полицията до тротоара с добри пожелания, доразказа гостът. Всичко продължило два и половина часа.", "date": "2018.05.07", "title": "Собственикът на БГНЕС задържан в Гърция"}
{"url": "http://standartnews.com/balgariya/ruskoto_posolstvo_otkri_izlozhba_za_vtorata_svetovna-371270.html", "text": "Изложба „Градовете-герои на СССР\" беше открита пред посолството на Русия в България с участие на посланика на Руската Федерация Анатолий Макаров. Тя е посветена на предстоящия Ден на победата на 9 май и представя подвизите на дванадесетте града на бившия Съветски съюз, получили най-висшата степен на отличие „Град-герой\" в резултата на Великата Отечествена война от 1941-1945 г., а също така на Брестката крепост, станала „Крепост-герой\". Сред градовете е Ленинград, днес Санкт Петербург. Близо цели 900 денонощия в условията на пълна блокада жителите на града не само удържат отбраната на града, но и оказват огромна помощ на фронта. Цената на този подвиг е животът на повече от 650 хиляди ленинградчани. „Великата Отечествена война 1941-1945 години причини огромни загуби и нечовешки страдания на народите на Съветския съюз. Но наред с това тя пробуди невиждана всеотдайност и смелост не само на отделни граждани, но и на цели градове, изправили се в защита на Родината\", се посочва на паната на изложбата в руското посолство.", "date": "2018.05.07", "title": "Руското посолство откри изложба за Втората световна"}
{"url": "http://standartnews.com/balgariya/smarten_sluchay_ot_uhapvane_na_karlezh_v_burgas-371276.html", "text": "Жена на 65 г. от Камено е издъхнала в болницата, където е била приета с марсилска треска след ухапване от кърлеж. Това е първата жертва на кръвосмучещите в Бургас за тази година. Жената починала въпреки лечението, които лекарите предприели, потвърдиха от РЗИ. Два случая на марсилска треска са регистрирани в Бургаска област от началото на годината досега, трима са развили лаймска болест след ухапване от кърлежи.", "date": "2018.05.07", "title": "Смъртен случай от ухапване на кърлеж в Бургас"}
