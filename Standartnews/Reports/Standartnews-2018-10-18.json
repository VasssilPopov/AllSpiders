{"url": "http://standartnews.com/svyat/bomben_atentat_v_krim_ubi_18_dushi_drugi_desetki_sa_raneni-376790.html", "text": "18 човека загинаха и десетки бяха ранени при взрив в техникум в град Керч на Кримския полуостров, предаде Ройтерс, като се позова на руски осведомителни агенции, цитирани от БТА. Експлозията в техникума в Керч е причинена от самоделно взривно устройство, съобщи заместник-началникът на руската Национална гвардия, цитиран от ТАСС. Руски медии съобщават, че според очевидци в учебното заведение е имало и стрелба. Националният антитерористичен комитет, цитиран от \"Интерфакс\", съобщи, че е намерено непознато взривно устройство и се вземат мерки, за да се предотвратят \"повторни взривове\". ТАСС цитира заместник-председателя на \"Росгвардия\" Сергей Меликов, според когото става дума за самоделно взривно устройство, съдържало \"метални късове\". Множество издания говорят и за стрелба в района, като се позовават на очевидци. Следствието не потвърждава тази информация, но директорът на колежа Олга Гребенникова каза пред местни медии, цитирана от \"Ройтерс\", че въоръжени мъже са влезли в сградата и са започнали да стрелят по намиращите се вътре. По думите ѝ сред жертвите са както ученици, така и служители. Непосредствено след инцидента РИА \"Новости\" написа, че става дума за газова експлозия в столовата на техникум. В Крим е обявен ден на траур. Радио \"Говорит Москва\" съобщи в канала си в \"Телеграм\", като се позова на очевидци, че на първия етаж на сградата е имало взрив, а на втория - стрелба. Минути след взрива сайтът \"Керчь Инфо\" цитира очевидци, според които в района са се разхождали \"хора с автомати\". Подобни са показанията на ученик, който в момента на взрива е бил в съседна сграда. Пред телевизия RT служител на колежа говори за два взрива.", "date": "2018.10.17", "title": "Бомбен атентат в Крим уби 18 души, други десетки са ранени"}
{"url": "http://standartnews.com/svyat/balgariya_na_51_pozitsiya_v_doklad_na_svetovniya_ikonochicheski_forum-376773.html", "text": "България заема 51-ва позиция от общо 140 страни в Доклада за глобалната конкурентоспособност на Световния икономически форум за 2018 година. Първите три страни в тазгодишната класация на Форума са Съединените щати, Сингапур и Германия. Най-доброто класиране на България е за фактора „Внедряване на информационни и комуникационни технологии\" - 30-то място. Следват „Способността за иновации\" - където страната ни се нарежда на 48-мо място. Добри са оценките и за „Пазар на труда\", където България е на 50-то място. Като цяло обаче страната ни е в дъното на Европа с останалите балкански страни, които се определят като изоставащи. Румъния, Гърция, Турция, Сърбия и Македония са след нас в класацията.", "date": "2018.10.17", "title": "България на 51 позиция в доклад на Световния иконочически форум"}
{"url": "http://standartnews.com/lyubopitno/huawei_i_porsche_design_predstaviha_limitiranata_seriya_mate_20_rs-376779.html", "text": "Huawei Consumer Business Group и Porsche Design днес показаха за пръв път новата лимитирана серия Porsche Design Huawei Mate 20 RS - луксозен клас смартфони, създадени след активно партньорство между двата бранда. Новата серия продължава традицията, изградена от предшествениците ѝ, а именно – невероятно съчетание между изкуство и технологии. Смартфоните работят с новата едночипова система Kirin 980, като използват пълния капацитет на иновативния изкуствен интелект, с който тя разполага. Дизайнът е вдъхновен от някои от най-култовите модели на автомобилния гигант от Щутгарт, като задния капак е облицован с естествена кожа, правеща Mate 20 RS изящен не само на вид, но и на допир. Иновативният дизайн на Mate 20 RS е проектиран съвместно от Huawei и Porsche Design. Заоблен по краищата по дързък, но и естетичен начин, външния вид на смартфона е отражение на неговата вътрешна мощ. Фактът, че Mate 20 RS е вдъхновен от дизайна на състезателните автомобили на Porsche си проличава на задния капак на смартфона, където ясно се вижда брандът „RS\", обозначаващ известните „Rennsport\". Уникалният корпус на Porsche Design Huawei Mate 20 RS е изграден от стъкло и естествена кожа. Дизайнът придава на Mate 20 RS забележителен и разпознаваем вид, а поръбеният с естествена кожа корпус придава на смартфоните от серията луксозен и привлекателен вид, който отразява стремежа на Huawei и Porsche Design да създадат продукт, който да грабне вниманието на потребителите и да ги накара да се почувстват специални. Ръчно обработената кожа е мека, но въпреки това много издръжлива и способна да устои на интензивна всекидневна употреба. Mate 20 RS е нещо много повече от луксозен смартфон – той е съчетания между майсторство и иновация. Porsche Design Huawei Mate 20 RS работи с новата 7-нанометрова система Kirin 980. Двойният NPU процесор позволява на Mate 20 RS да поддържа висока оперативна скорост дори при много продължително интензиво използване. Новият Kirin разполага с ядра Cortex-A76, които работят съвместно с още няколко ядра Cortex-A55, докато междувременно графичния процесор Mali-G76 осигурява изображения от най-високо качество. Mate 20 RS има иновативна тройна камера Leica, съставена от 40 МР RGB камера, 20 МР камера със специални широкоъгълни лещи на Leica и 8 МР телефото камера, като и трите са разположени под стъкления корпус на смартфона. Камерите са поставени в матрица по двойки и имат нова функция за макро фотография, позволяваща ясното заснемане на обекти, стоящи на до 2,5 см от обектива. Porsche Design Huawei Mate 20 RS функционира с EMUI 9 – операционната система на Huawei, базирана на Android P. Нейната нова функция HiVision ви позволява да имате истинска енциклопедия в джоба си – когато насочите смартфона към известна картина или обект функцията ще ви разкрие всичко най-любопитно, свързано с тях. Екранните сензори на Mate 20 RS са с по-висока чувствителност, което позволява бързата и лесна работа със смартфона. На дисплея се появява известие всеки път, когато пръстът ви се задържи върху сензора. Щом процесът по автентификация бъде завършен, известието ще се минимизира на заден план. Смартфоните от тази серия притежават и функция за 3D лицево отключване, при която специални сензори сканират лицето на потребителя за части от секундата и му позволяват да отключва Mate 20 RS по този начин. Усъвършенстваните сензори на подкрепяния от двойния NPU процесор изкуствен интелект извършват тази операция за около 600 ms, като могат да функционират качествено не само при слабо осветление, но и в пълен мрак. Грешните разпознавания от страна на системата са едно на милион. Porsche Design Huawei Mate 20 RS има мощна 4200 mAh батерия, която може да се зарежда със сертифицираната от TÜV нова технология на Huawei \"SuperCharge\", която зарежда батерията със заряд от до 40W. Тестваната по най-високи критерии от инженерите на Huawei батерия може да издържи повече от един ден интензивна употреба, след което да бъде заредена с невиждана досега скорост с помощта на традиционно зарядно устройства или на безжично зареждане. С помощта на тази технология батерията може да бъде заредена от 0 до 25 процента за 10 минути, както и от 0 до 75 процента за около 30 минути. С помощта на 15-ватовото безжично зареждане можете да заредите батерията си до 30 % за половин час. За Mate 20 RS е налична и технологията Wireless Reverse Charging, която позволява на смартфона да отдава енергия на други устройства. По дизайна на предната част на Mate 20 RS също има иновации. Логото на Porsche Design е премахнато с цел разширяване на екрана и повече удобство както за деловите задачи, така и за активния гейминг. С цел запазване на визуалната идентичност инженерите на Huawei са преместили логото на екрана за заключване, използвайки always-on функцията на дисплея. Любителите на модата също ще останат доволни, тъй като Porsche Design Huawei Mate 20 RS се предлага в два цвята – червен и черен. Докато черното олицетворява обществено положение, професионализъм и авторитет, то червеното е знак за страст, харизма и авантюризъм – чудесен вариант за хората, които искат да покажат своята по-освободена страна. Смартфоните от серията вървят в комплекта с кожен „Smart View Flip\" кейс, изработен от същия тип кожа като тази на корпуса. Кейсът предлага допълнителна защита и едновременно с това не пречи на FullView дисплея да показва информация и известия, както и елегантното лого на Porsche Design, когато не изпозлвате смартфона. Ричард Ю, изпълнителен директор на Huawei Consumer Business Group, сподели „Porsche Design Huawei Mate 20 RS е уникален по рода си смартфон, предназначено за истинските ценители на луксозните устройства. Съчетавайки иновативни технологии и артистичен дизайн, това е най-висшата проява на мобилен изкуствен интелект, която сме вжидали до момента\". Ян Бекер, изпълнителен директор на Porsche Design Group, сподели „Функционалният дизайн е в ДНК-то на нашата компания и при сериите Porsche Design Huawei Mate можете да видите истинска еволюция на нашите идеи. Най-видно е това чрез решението ни да използваме кожа, тъй като това е колкото традиционен, толкова и новаторски ход. Смартфоните от тази серия са олицетворение на чудесното партньорство, което изградихме с Huawei през последните години\". Porsche Design Huawei Mate 20 RS символизира страстта към технологиите и дизайна, демонстрирана от Huawei и Porsche Design. Със своя вдъхновяващ дизайн, висококачествено функциониране, иновативни технологии за сигурност и най-мощната батерия в своя клас, смартфоните от тази серия ще запленят потребителите с елегантността на Porsche Design и иновативността на Huawei.", "date": "2018.10.17", "title": "Huawei и Porsche Design представиха лимитираната серия Mate 20 RS"}
{"url": "http://standartnews.com/mneniya/shouto_na_volen_tozi_pat_mozhe_da_raztsepi_patriotite-376799.html", "text": "  - Не съм много сигурен, че Волен Сидеров би искал да стане евродепутат. Може би пък е решил, че е по-добре малкото му дете да ходи на училище в Брюксел. В общите нагласи Сидеров живее от това, че вдига шум около себе си. В крайна сметка стилът му на поведение се оказва печеливш, Нямам представа как успява накрая да прецени така нещата, че да не губи. Като започнете от глупостите около джамията пред банята, където се биха с някакви вярващи, после свадата пред клекшопа на НАТФИЗ с един актьор, който попадна в листата на ГЕРБ по тази причина. И двамата сега са депутати и подкрепят мнозинството, солидарно гласуват промени в законодателство. Така че от Сидеров може всичко да се очаква. Цялата му биография е като холивудска драма. Там има несъвместими неща. Но скандалът между Сидеров и Симеонов крие известен риск за разпад на патриотичната коалиция. - Това ще бъде вече падението.  Най-после се събраха. Мисля, че няма нужда от повече коментар. ? - Вотът на недоверие се е превърнал в изпразнена от съдържание, рутинна процедура. Особено пък в здравеопазването, когато трябва да се обсъжда голямата тема за някакъв вид реформа. Ако могат да допринесат нещо за здравни закон и здравна раформа, добре е в БСП да мислят върху собствена версия на закона за здравето, а не да обясняват кой и какво е виновен. Този закон е създаден 1999 -2000 г. по Костово време и тогава условията са били абсолютно различни. Просто бюджетът нямаше пари да плати. Сега вече има много повече пари, но и толкова много интереси. Като пример мога да дам градчето Елин Пелин, което познавам, където имаше две аптеки, а сега са 13. Бюджетът за здравеопазване сега е 10 пъти по-голям от тогава, когато реформата е била замислена. И това е големият проблем, че всички, които имат интерес да контролират  финансовия поток, срещат страхотна съпротива. Неслучайно имаме толкова много болници. И когато те стигнат броя на аптеките, може би някои  ще се успокоят. Всеки, който иска да направи нещо хубаво в здравеопазването, трябва да се справи с финансовите интереси. -На г-жа Нинова явно й се стори, че правителството купува благоразположението на Гергов, за да може той да сее раздори в БСП. Иначе цената от 43 млн. за въпросната дупка наистина изглежда безумна и се приближава до лондонски парцел. И преди съм казвал, че в социалистическата партия има значими фигури, които са свикнали да участват в разпределението на паричните потоци, независимо дали става въпрос за европари или средства от бюджета. И когато тези потоци пресъхнат, засегнатите хора ще направят всичко възможно да продължат да участват в схемите за разпределение. Затова очаквам още по-драматични сблъсъци между Нинова и нейни съпартийци от типа на Гергов. - Искам да напомня, че освен убийството на Виктория Маринова, почти по същото време имаше още едно също толкова хладнокръвно убийство, само че на него бяха отделени 30 секунди в новините. Става въпрос за застреляния 17-годишен ром Гошко в Монтана. Това, че има настроения срещу ромите, е вярно. Но на тези, които спекулират, ще кажа, че си играят с въглените. Проблемът с ромите има много измерения. И няма по-важно от това да сме наясно, че няма как да се реши за 8 или 18 месеца. На местните избори със сигурност без компактните гласове на ромски общности не може да се възпроизведе местната власт. Имам позната, която се върна преди 5 години от Франция и  остана в едно видинско село. Майка й държи местното дюкянче, а около 70 % от останалите жители в селото са роми. Два дни преди изборите, тя им казва: \"Днес ми трябват дребни, всички идват с нови петдесетолевки да купуват бира\". Пристигат с по 50 лева, защото току-що купувачите на гласове са ги раздали. Само че тези особени порядки няма как да ги пренесем върху общността, примерно, в Каварна, която се смята за интегрирана. Имаме едно компактно възприятие по темата роми, с което много лесно може да се спекулира. Ако питате голяма част от българите, те смятат, че ромите си продават булките, а това се случва само в една общност- калайджиите край Стара Загора го имат този древен обичай. Никъде другаде. Няма как да говорим общо за роми, защото едно е да говорим за ромите във Варна, друго е когато става въпрос за техните събратя в Монтана, трето - в Петрич. Това са съвсем различни светове. - В много случаи те играят огромна роля в местните общности. Скоро имаше телевизонен репортаж за един предприемач, който има завод в индустриална зона край Пловдив. Обясни, че 50% от работниците му са роми. После се оплака, че много често вземат болнични. Разказа също, че им давал пари на заем, които после те му ги връщали на заплата. На практика този бизнесмен изпълнява ролята на тартор в махалата. И думата му ще тежи при изборите, а и не само. Факт е, че като изолираме ромите, ние просто скъсваме възможности, каквото и да направим, за позитивното развитие. Сами затрудняваме процеса. А усилието на  Министерство на образованието за тяхната интеграция е едно от най-смислените. Всички искат да се случи нещо веднага. Има проблем, но спекулирането може да се окаже най-голям проблем. Интересна е ситуацията в Румъния, където бедността също е голяма, има барони, но някак си няма силно фокусиран натиск върху ромите. - Те могат да се самоорганизират. Много вероятно след години ще има и такъв тип консолидация на общността. Сега тя е фрагментирана, разпарчетосана по културни традиции и прочие. Но след време може би ще се появи и важна ромска партия. Досега всички опити са били да се създаде нещо, което е филиал на СДС едно време, след това -на НДСВ, най-вече заради езика -на ДПС. Но ДПС направиха усилия и са представени и в  Монтанско и във Врачанско, където турскоговорящи няма. Там има особена психологическа даденост- ние сме малцинство и вие сте малцинство. Солидарността се основава на това, че ние сме подтиснати и вие сте подтиснати. Няма по - потенциално застрашителна стратегия от това групата на ромите още повече да се маргинализира и отчуждава. В ЕС пребивават огромно количество роми. Ще дам пример. Община Пловдив отпуска т.нар. помощи за нискодоходните групи за отопление. За да се получат обаче, трябва да се подадат заявления. А в махалата само двама или трима души могат да попълнят нужните документи. Затова те са тарторите. Според шефа на социалната служба в община Пловдив, тази година тези заявления са с 1/3 по-малко от миналогодишните. И причината не е, че ромите са станали по-заможни, а просто ги няма. Заминали са в Германия, Белгия, някъде навън. В Русенско има огромни празни махали - през къща има по една баба. Всички останали са на гурбет, защото тук колкото и да правят никога няма да си докарат доход от 500 евро, който осигурява всичко. Димитрина ТОНЕВА", "date": "2018.10.17", "title": "Шоуто на Волен този път може да разцепи Патриотите"}
{"url": "http://standartnews.com/sport/zlato_za_balgariya_aleksandra_nacheva_stana_mladezhki_olimpiyski_shampion_na_troen_skok-376775.html", "text": "Ново злато за България на младежката олимпиада в Буенос Айрес. Александра Начева спечели пети златен медал за страната от младежките олимпийски игри. 17-годишната ни състезателка триумфира в тройния скок на турнира по лека атлетика в аржентинската столица. Това е десети медал за България от младежката олимпиада. Страната ни вече има 5 златни, 3 сребърни и два бронзови отличия от Буенос Айрес.", "date": "2018.10.17", "title": "ЗЛАТО ЗА БЪЛГАРИЯ: Александра Начева стана младежки олимпийски шампион на троен скок"}
{"url": "http://standartnews.com/sport/hubchevbiha_ni_zasluzheno-376788.html", "text": "Треньорът на футболните ни национали Петър Хубчев призна, че Норвегия заслужено е победила България в Лигата на нациите. \"Ако трябва да сме максимално коректни мисля, че заслужено загубихме. Ако знам, нямаше да ги правя промените. След като сме загубили значи не сме направили всичко както трябва\", коментира националният селекционер след поражението с 0:1 от Норвегия в Осло. „Бяхме надиграни, особено физически. Съвсем заслужено загубихме. Умората беше много голяма. Знам какво е състоянието на футболистите. Това е най-общо казано, но има доста дребни неща. Да, такъв футбол се изповядва тук, с много единоборства. Няма как да няма картони\", заяви още Хубчев пред БНТ. „Не помага по никакъв начин на нас резултатът от другия мач. Ние сами трябва да си помогнем. Не знам какво е състоянието на Пламен Илиев. След като сме загубили, значи е станало. Няма как тук да направя разбор\", отсече  Хубчев. Длаче по-голям оптимист беше националът Симеон Славчев. \"Няма да позволим тези 90 минути да заличат всички мачове досега. Всички сме много задружни и ще се върнем много по-силни. Ние сме задружен и стойностен отбор и занапред ще го показваме. Отборът има голям потенциал, ние сме в началото на неговото преоткриване\", коментира  Славчев . „Няма да позволя да се говори негативно за отбора, защото досега показахме едно лице. Ние не сме машини, хора сме\", каза още играчът. Колкото до резултата в другия мач от групата – Словения – Кипър 1:1, Симеон Славчев коментира: „Отразява се така, че ще се постараем да покажем онова лице, както досега. Забравяме тези 90 минути и единни като юмрук ще ударим пак. Никой не е навел глава и нищо фатално не е станало. Ние сме единен отбор и наистина сме като семейство.\"", "date": "2018.10.17", "title": "Хубчев:Биха ни заслужено"}
{"url": "http://standartnews.com/svyat/brekzit__osnoven_aktsent_na_sreshtata_na_varha_na_es-376763.html", "text": "Брекзит ще бъде основният акцент на срещата на върха на Европейския съюз, която започва тази вечер в Брюксел. Постигането на споразумение за раздялата с Великобритания остава под въпрос до последния момент. Усилията на преговарящите през последните седмици не дадоха желания резултат. Лидерите на ЕС се събират в 20ч. българско време. Британският премиер Тереза Мей е поканена, за да представи развитието в позицията на ръководеното от нея правителство. След това тя ще напусне заседанието и останалите 27 държавни и правителствени ръководители ще обсъдят възможните решения оттук нататък. Проблемът е в т.нар. „предпазна мрежа\" между Република Ирландия и британската провинция Северна Ирландия. Това може да върне границата между тях, е основното опасение на Обединеното кралство. Но ЕС категорично настоява за защита на вътрешния му пазар.", "date": "2018.10.17", "title": "Брекзит - основен акцент на срещата на върха на ЕС"}
{"url": "http://standartnews.com/svyat/prezidentat_vav_velikobritaniya_za_chay_s_elizabet__-376767.html", "text": "Президентът Румен Радев ще бъде на работно посещение във Великобритания от 17 до 19 октомври по покана на Нейно Величество кралица Елизабет II. Държавният глава ще бъде придружаван от съпругата си Десислава Радева. Днес президентът и върховен главнокомандващ на Въоръжените сили ще посети щаба на Съюзното военноморско командване на НАТО-MARCOM в Нортууд, в което се планират и контролират всички морски дейности на Алианса. Румен Радев ще проведе среща с командира на MARCOM вицеадмирал Клайв Джонстън. Очаква се двамата да обсъдят съвместните операции и учения, в които България участва, както и сътрудничеството на Военноморските сили на България в рамките на НАТО. По-късно президентът Румен Радев ще се срещне с наши сънародници, живеещи във Великобритания. На 18 октомври българският държавен глава ще има аудиенция при Нейно Величествокралица Елизабет II. По-късно през деня президентът Румен Радев ще изнесе лекция на тема \"Предизвикателства за сигурността пред Европа\" в \"Оксфорд Юниън\" - най-голямата общност за дебати на Университета в Оксфорд, основана през 1823 година. Държавният глава ще разговаря и с български студенти, които следват във Великобритания, и с членове на Комитета на \"Оксфорд Юниън\". В рамките на визитата си във Великобритания на 19 октомври президентът и българската делегация ще посетят Уестминстърското абатство в Лондон. По време на посещението във Великобритания съпругата на държавния глава Десислава Радева ще се срещне с учители, преподаващи в българските училища във Великобритания.", "date": "2018.10.17", "title": "Президентът във Великобритания за чай с Елизабет ІІ"}
{"url": "http://standartnews.com/sport/38_dvoyki_vzeha_uchastie_v_parviya_obb_tenis_turnir-376786.html", "text": "На кортовете на национален ОББ тенис център се проведе първият тенис турнир за двойки-мъже, организиран от Обединена българска банка. В него участие взеха 38 двойки – клиенти, партньори и служители на банката. В рамките на първия ден от турнира се състояха елиминации, а през втория – четвърт финали, полуфинали и финал. Всички участници демонстрираха класна и завидно спортсменска игра. На финала триумфираха Петър Котев и Радослав Владимиров, които победиха Борислав Константинов и Орлин Стойнев с 6-1. Резултати от 1/4-финалите: Стоянов/Чакъров – Кирлашев/Абаджиев 6-1 Константинов/Стойнев – Ставрев/Цветков 6-2 Котев/Владимиров – Радев/Минков 6-1 Божков/Йорданов – Георгиев/Цветков W.O Наградите на победителите връчи Кристоф де Мил, изпълнителен директор „Финанси\" и „Иновации\" в ОББ. По време на тенис турнира участниците не само показаха своите отлични спортни умения, но и допринесоха с допълнителни километри за каузата на КВС Груп „Да изминем разстоянието до Луната\". Служителите на групата от всички 6 държави, в които тя присъства, изминават 384 400 километра чрез спортни активности, като в замяна КВС Груп превръща разстоянието в средства за местни каузи. За два дни участниците в ОББ тенис турнир натрупаха общо 329,18  км, като всички дариха резултатите си за благотворителните каузи, зад които КВС Груп застава. В България те са „ДЗИ: История с бъдеще - висше образование за повече български деца\", Българската Коледа, уроци по финансова грамотност за деца в неравностойно положение на фондация because, курсове за предприемачи и сдружение „Деца с онкохематологични заболявания\"", "date": "2018.10.17", "title": "38 двойки взеха участие в първия ОББ тенис турнир"}
{"url": "http://standartnews.com/biznes/virtualna_realnost_i_novi_tehnologii_predlagat_pri_madarskiya_konnik-376795.html", "text": "Националният историко-археологически резерват „Мадара\", където се намира Мадарският конник, вече е с модернизиран информационен център, оборудван с редица нови придобивки. Виртуална реалност, образователни игри, съвременна техника и оборудване са само малка част от подобренията, които бяха направени в комплекса със средства от националната кампания „Ние обичаме България\" 2017. Проектът, иницииран от BILLA България и подкрепен от Министерство на културата и Министерство на туризма, цели подпомагането на паметници на културата, които се нуждаят от реставрация или поддръжка. През 2017 г. във фокуса на инициативата беше Мадарският конник, за който бяха дарени 96 287,61 лв. Средствата бяха събрани от продажба на билети за благотворителен концерт в зала „Арена Армеец\" с участието на някои от най-обичаните български изпълнители, както и от допълнителни активности в рамките на кампанията. Обновеният информационен център и останалите подобрения в „Мадара\" бяха официално представени на церемония, в която участваха Стоян Тачев, координатор корпоративна отговорност в BILLA България, Даниел Руменов, директор на Регионален исторически музей – Шумен, Любомир Христов, кмет на Шумен и Стефан Желев, областен управител на Шумен. На събитието присъстваха редица представители на местната власт, както и десетки жители на Шумен и с. Мадара. „Целият екип на BILLA се гордее изключително много, че днес виждаме резултата от едно прекрасно начинание, което обединява енергията на хиляди българи. За нашата компания е важно не само да инвестира в икономиката, но и да прави положителни промени за обществото и за България. Кампанията „Ние обичаме България\" е един добър пример за това. Тя не просто подкрепя значими обекти, а ни припомня, че имаме много поводи да се гордеем с родината си. Един от тях е уникалният Мадарски конник. Вярваме, че благодарение на нововъведенията, които бяха направени тук, целият резерват ще се превърне в още по-атрактивна туристическа дестинация\", коментира Бойко Сачански, управител на BILLA България. „Точно преди 10 г. Мадарският конник беше обявен за глобален символ на България. Щастливи сме, че можем да отпразнуваме този юбилей с модернизиран информационен център и редица нови придобивки, които направиха „Мадара\" едно по-приятно и атрактивно място. Благодарим за подкрепата на BILLA и на всички българи, които се включиха в кампанията „Ние обичаме България\", заяви Даниел Руменов, директор на Регионален исторически музей – Шумен. Най-атрактивното и иновативно нововъведение в Националния историко-археологически резерват „Мадара\" е кът за виртуална реалност, разположен в информационния център. До 20 души едновременно имат възможност да се отправят на виртуална разходка из резервата и да научат любопитна информация за всеки обект. Целта е по този начин да се популяризират и останалите обекти в „Мадара\", които също имат висока културна и историческа стойност, но не са толкова популярни като Мадарския конник. Информацията за обектите e поднесена чрез атрактивни анимации, така че да бъде интересна и лесна за запомняне. Това ще е едва вторият подобен кът в културна институция или исторически обект в България. Друга атракция в информационния център на „Мадара\" е интерактивна образователна игра за деца. Тя е под формата на touch screen маса, а целта й е да се стигне до Мадарския конник. За да изпълнят това, участниците преминават през няколко обекта в „Мадара\", като при всеки се появява интересна информация или снимки и клипове. Целта е най-малките посетители да се запознаят със забележителностите в резервата и у тях да се породи интерес към историята. С част от средствата от кампанията „Ние обичаме България\" бяха закупени и допълнителни съоръжения и техника за нуждите на информационния център. Той вече разполага с информационен киоск – тъчскрийн устройство, чрез което посетителите получават бърз и лесен достъп до полезна информация, снимки и видеа, свързани с обектите в „Мадара\". Инсталирани са и два големи екрана, като единият се използва за прожектиране на тематични филми, а другият – за излъчване на рекламни клипове за комплекса. Монтирани са и нови витрини, които се използват за временни експозиции. Посетителите на „Мадара\" имат възможност да се възползват и от още една атракция – да се снимат напълно безплатно с костюми от различни епохи, закупени със средства от „Ние обичаме България\". Важна придобивка за Националния историко-археологически резерват „Мадара\" са изцяло новите, 65 на брой, информационни и указателни табели. Преди да се монтират много от обектите в комплекса не са били обозначени, но сега всеки от посетителите може да преоткрие историческите и природни забележителности и да научи любопитна информация за тях. Поставянето на табелите допринася значително за облагородяването на района. Друго съоръжение, закупено със средства от кампанията „Ние обичаме България\", е далекоглед, чрез който гостите на „Мадара\" могат да се насладят на многото красиви природни гледки в околността. Устройството е особено полезно за хората с ограничени двигателни способности, които вече ще могат да разгледат дори и по-трудно достъпните места.", "date": "2018.10.17", "title": "Виртуална реалност и нови технологии предлагат при Мадарския конник"}
{"url": "http://standartnews.com/sport/adrian_iska_titla_ot_golemiya_shlem_-376787.html", "text": "Голямата ни надежда в тениса Адриан Андреев се прибра в България след големия успех, който записа на младежките Олимпийски игри. В Буенос Айрес, където спечели сребро на двойки и завърши четвърти на сингъл. На летище София талантът сподели своите впечатления от случилото се и разкри амбициите си, които включват титла от Големия шлем при юношите, а след това и влизане в топ 100 при мъжете, съобщи Гонг. Относно избора на неговия партньор на двойки, Адриан уточни: \"Те автоматично се избират. Трябваше да играя с Рудолф Молекер от Германия, но тъй като той не дойде заради контузия, трябваше да играя с австралиец. По принцип трябва да играеш с някой, който е близо до твоята държава, но нямаше с кой.\" А на въпрос, дали на сингъл се е пазил за предстоящия сблъсък на двойки, коментира: \"Има нещо такова, защото все пак играеш за медал. Виждах, че с тези проблеми няма как да победя в този мач.\" \"Травмата ще се възстанови, това не е проблем. Ще съм готов за Китай, имам няколко дни да се оправя.\" \"Най-важното е да се развиваш игрово и тактически и да не мислиш много за успехите. Каквоти и да са успехите, трябва да продъжаваш и да си мотивиран да постигнеш нещо голямо.\" \"Със сигурност на сингъл не се чувствах на 100%, ако се бях чувствал по-добре, можеше и да е по-добре резултатът. Важното е, че се развивам.\" \"Доста са преживяванията, с които се развиваш като играч. Това е един опит за мен. Ще съм с IMG и майка ми в Китай.\" А какви са целите? \"Аз мисля, че топ 100 АТР със сигурност е огромна цел за в бъдеще, иначе се надявам да спечеля Шлем от Джуниър и да започна да играя добре на Фючърсите.\"", "date": "2018.10.17", "title": "Адриан иска титла от Големия шлем"}
{"url": "http://standartnews.com/balgariya/valeri_simeonov_ne_e_izklyucheno_i_da_napusnem_koalitsiyata_obedineni_patrioti-376798.html", "text": "Не е изключено и да напуснем коалицията \"Обединени патриоти\", заяви в Пловдив вицепремиерът и лидер на НФСБ Валери Симеонов часове след като партията му свали доверието от Волен Сидеров като председател на парламентарната група. Причина са недопустимите, според него нападки на лидера на \"Атака\", отправяни от ефира на партийната телевизия. По думите му на практика каквото и да е решението на коалиционния съвет за неговата партия, Сидеров вече не е председател на групата. Не сме водили разговори с ВМРО по темата, все пак решението на ПГ е взето снощи и обявено днес, добави Валери Симеонов. Като най-вероятна причина за поведението на Сидеров лидерът на НФСБ посочи факта, че няма да се изпълни желанието му да води листата на \"Обединение патриоти\" на изборите за ЕП. В тази връзка Валери Симеонов обяви, че що се отнася за НФСБ, на предстоящите избори за Европейския парламент ще участва самостоятелно. Симеонов е официален гост на тържествата на 68-ма бригада \"Специални сили\" - Пловдив посветени на 74-та годишнина от битката на Парашутната дружина на височината Стражин по време на Втората световна война и Празника на военния парашутист. След тържествения строй бе отслужен благодарствен молебен, а пред паметника на загиналите през всички години парашутистите бяха поставени цветя. Програмата продължава с тържествено събрание, награждаване на военнослужещи, граждани и журналисти.", "date": "2018.10.17", "title": "Валери Симеонов: Не е изключено и да напуснем коалицията Обединени патриоти"}
{"url": "http://standartnews.com/balgariya/vadyat_163_mln_lv_za_razvitieto_na_speshnata_pomosht_u_nas-376784.html", "text": "С над 163 млн. лв. ще се финансира развитието на спешната медицинска помощ в България по Оперативна програма „Региони в растеж\" 2014-2020 г., съобщиха от правителствената пресслужба. За целта Министерският съвет даде съгласието си ръководителят на Управляващия орган на програмата да подпише договор за безвъзмездна финансова помощ с Министерството на здравеопазването за изпълнението на проект „Подкрепа за развитие на системата за спешна медицинска помощ\". 237 обекта от системата на спешната медицинска помощ в цялата страна ще бъдат обхванати от предвидените по проекта дейности, които включват ново строителство, реконструкция, ремонт, преустройство, подобряване на достъпа за лица с увреждания до сградите и на прилежащото околно пространство. Така ще се обновят сградният фонд и оборудването в спешните отделения на лечебни заведения с над 50% държавно участие в капитала, 27 центъра за спешна медицинска помощ и разкритите към тях 170 филиала и 6 изнесени екипа. Ще бъдат купени 400 съвременни линейки с оборудване и апаратура, отговарящи на Медицинския стандарт „Спешна медицина\" и на най-добрите европейски практики и изисквания за своевременност, достатъчност, качество и безопасност. Проектът „Подкрепа за развитие на системата за спешна медицинска помощ\" е с голяма обществена значимост и е един от най-мащабните и важни по оперативната програма. Изпълнението му ще осигури подходяща и ефективна здравна инфраструктура, допринасяща за подобряване на качеството и безопасността на медицинската помощ и за осигуряването на равнопоставен достъп до качествена медицинска помощ.", "date": "2018.10.17", "title": "Вадят 163 млн. лв. за развитието на спешната помощ у нас"}
{"url": "http://standartnews.com/balgariya/premierat_napalno_podkrepya_promenite_v_zakona_za_horata_s_uvrezhdaniya-376789.html", "text": "На днешното правителствено заседание е бил одобрен и проектът на Закон за хората с увреждания, съобщиха от правителствената пресслужба. По време на обсъждането министърът на финансите Владислав Горанов и вицепремиерът Валери Симеонов са изразили резерви към текстовете на чл. 40 от проекта. Министър-председателят Бойко Борисов е заявил категоричната си подкрепа за Закона за хората с увреждания. \"Ние водихме многократен диалог, поехме ангажимента и държа да си го приемем, така както Бисер Петков го предлага. Ние сме парламентарна република и Парламентът да преценява, в края на краищата те са нашите работодатели. Така че ние сме сложили подписите си, гарантирали сме си, че този текст ще приеме Министерският съвет\", е допълнил премиерът Бойко Борисов. Министърът на труда и социалната политика Бисер Петков отиде при протестиращите майки пред парламента, за да им съобщи лично, че законопроектът за хората с увреждания е одобрен от министерския съвет. „Изпълняваме ангажимента, който поехме по Плана за действие, обсъждан на 9 октомври. Датите, които бяха разписани, се спазват. В петък законопроектът ще бъде в парламента и неговото разглеждане ще продължи\", обяви той. „Одобреният законопроект от Министерски съвет е във вида, в който беше подкрепен на Националния съвет, на който вие присъствахте\", обърна се министърът към протестиращите майки. „Вчера законопроектът за социалните услуги, който също познавате като съдържание и бяхте включени в работната група, е качен за обществено обсъждане на сайта на министерството\", припомни Бисер Петков. Според него до края на годината законопроектът ще бъде в Народното събрание. „След Министерския съвет се обадих лично на омбудсмана Мая Манолова, за да я уведомя. Дойдох и при вас, за да ви съобщя, че това, за което сме се разбрали - се спазва\", обяви социалният министър. „Надявам се това да възвърне доверието между нас. А в Народното събрание, както беше заявено, законопроектите да се гледат и заедно, което е част от споразумението\", коментира Петков. Една от протестиращите майки посочи: „Министерството спази обещанието си. И вчера, и днес бяхме пред Министерски съвет, за да сме наблизо и да можем да реагираме при евентуален проблем. Както разбирам, оттук нататък „топката\" е в Народното събрание\". „Готови сме за протест по всяко едно време на денонощието. Краят на палатковия лагер ще бъде, когато се гласуват законите на второ четене\", обяви тя. „Палатките не се махат, местим се пред Министерството на здравеопазването. Имаме много неща да вършим\", каза още протестиращата майка. На днешното си заседание правителството одобри допълнителни разходи по бюджета на Министерския съвет за 2018 г. в размер на 1 300 000 лв. От тях 200 000 лв. са за довършителните дейности по новостроящия се катедрален храм „Св. Св. Кирил и Методий\" в Ловеч, а 500 000 лв. - за довършителни дейности по новостроящия се храм „Св. Николай Чудотворец\" в Бургас. С 600 000 лв. ще бъде направен основен ремонт на Пловдивската духовна семинария „Св. Св. Кирил и Методий\", в която учат 170 деца.", "date": "2018.10.17", "title": "Премиерът напълно подкрепя промените в Закона за хората с увреждания"}
{"url": "http://standartnews.com/balgariya/lokalen_vzriv_v_zavod_3_predizvikal_intsidenta_dnes_vav_voenniya_zavod_arsenal-376793.html", "text": "Тази сутрин, преди 9 часа, е установено запалване на барутна маса в цех на завод 3 на \"Арсенал\", вследствие на което е възникнало възпламеняване и локален взрив. Това е установила комисията, която е сформирана по повод инцидента, информират от пресцентъра на частното дружество. Взривът не се е разпространил извън помещението или в други цехове, се посочва в съобщението до медиите. Шестима работници пострадаха при взрива в цеха. Най-тежко раненият е приет за лечение в Университетската болница в Стара Загора. На другите двама в казанлъшката болница е направена операция. Останалите трима са освободени за домашно лечение след преглед и обработване на раните. За нито един от оставащите в болниците няма опасност за живота. По повод инцидента Окръжната прокуратура в Стара Загора започна разследване по чл. 134 от Наказателния Кодекс за трудова злополука с причинени средни телесни повреди на повече от едно лице поради незнание или немарливо изпълнение на занятие или на друга правно-регламентирана дейност, представляваща източник на повишена опасност.", "date": "2018.10.17", "title": "Локален взрив в завод 3 предизвикал инцидента днес във военния завод \"Арсенал\""}
{"url": "http://standartnews.com/balgariya/bsp_shte_predlozhi_nov_tavan_na_pensiite_chrez_udvoyavane_na_maksimalniya_osiguritelen_dohod-376794.html", "text": "БСП ще внесе като предложения, в рамките на бюджетната процедура, исканията на протестиращите възрастни хора за вдигане на тавана на пенсиите и за преизчисление. Това съобщи заместник-председателят на ПГ на \"БСП за България\" и председател на парламентарната комисия за жалбите на гражданите Антон Кутев на брифинг в парламента. Той посочи, че могат да поемат ангажимент най-малко по три от исканията на възрастните хора. Едното е удвояването на максималния осигурителен доход, което автоматично води до удвояване на максималната пенсия, коментира Кутев. По думите му хубавото при този механизъм е, че ще останат повече пари, които могат да се пренасочат и към ниските пенсии. Удвояването означава 5200 лева максимален осигурителен доход, посочи Кутев. Той обясни, че според сегашния закон максималната пенсия е 40 процента от максималния осигурителен доход, което означава 2080 лева максимална пенсия. Антон Кутев коментира, че ако предложението им за удвояване на максималния осигурителен доход бъде прието, според данните на министерството на труда, ще останат не повече от 500 души в България, които няма да си получават максималната пенсия. Т.е. 60 хиляди души ще стигнат до нивото си на максимална пенсия, изчисли той. Кутев посочи, че второто искане, по което могат да поемат ангажимент, е за преизчисляване на всички пенсии на база 2016 г. Сега ще помислим дали не може да стане на база 2017 г., добави той. Кутев отбеляза, че третото искане е свързано с внасянето отново в парламента на законопроекта за възрастните хора. Кутев съобщи, че е поканил представители на протестиращите на заседанието на парламентарната комисия по взаимодействието с неправителствени организации и жалбите на гражданите следобед, за да представят своите искания.", "date": "2018.10.17", "title": "БСП ще предложи нов таван на пенсиите чрез удвояване на максималния осигурителен доход"}
{"url": "http://standartnews.com/balgariya/useshtame_povishenite_tseni_u_nas_i_iskame_da_ima_samo_edno_chasovo_vreme-376791.html", "text": "Мнозинство от 70 на сто от пълнолетните български граждани твърдят, че в последните седмици са усетили увеличение на цените на стоките и услугите, които ползват. От интервюираните 74 на сто очакват, че повишението на цените на основните стоки ще продължи. Мнозинството от българските граждани не одобряват смяната на часовото време през пролетта и есента. Данните са от независимото във финансирането си национално представително изследване, осъществявано всеки месец, известно като Политически и икономически индекс на \"Галъп интернешънъл\", съобщават от социологическата агенция. Проучването от 5 до 12 октомври е сред представителна за пълнолетното население на страната извадка от 820 души. От тях 18 на сто отговарят, че  в последните седмици не са усетили увеличение на цените на стоките и услугите, които ползват, а 3 на сто - че са усетили намаление. Останалите или нямат мнение, или не са отговорили. Демографските показатели сочат, че най-осезаема промяна е усетила по-възрастната част от населението, хората с по-ниски доходи и живеещите в селата. Привържениците на БСП са усетили най-силно повишението на цените, но и мнозинството от привържениците на ГЕРБ също твърдят това, макар и не в същата степен. Увеличението на цените са усетили и мнозинството от хората с по-високи доходи, отбелязват от \"Галъп\". На въпроса за цените, задаван всеки месец или на тримесечие, 14 на сто отговарят, че няма да има промяна, а едва 2 на сто вярват, че ще намаляват. Останалите се затрудняват да отговорят. Според изследователите, това е осезаемо увеличаване на очакванията за повишение на цените спрямо предишните месеци. Предишният подобен скок е бил през пролетта на 2017 г., когато отново е анонсирана възможност за повишаване на цените на енергоносителите. В последните няколко години очакванията за ръст на цените се движат в диапазони около и над 60 на сто от българите, а около и под 20 на сто очакват цените да остават същите. По традиция минимални са дяловете на онези, които очакват цените да се понижават. По актуалната напоследък тема за смяната на часовото време 59 на сто от интервюираните по-скоро не одобряват смяната по принцип, 20 на сто по-скоро нямат мнение, а 13 на сто по-скоро одобряват сезонната промяна на времето. Останалите са се затруднили да отговорят. По-възрастните и работещите по-чувствително не одобряват практиката за смяната на часовото време, а младите и неработещите нямат толкова ясно изградено мнение, макар че и сред тях противниците на смяната на часовото време са мнозинство, коментират от \"Галъп интернешънъл\".", "date": "2018.10.17", "title": "Усещаме повишените цени у нас и искаме да има само едно часово време"}
{"url": "http://standartnews.com/balgariya/lekarskiyat_sayuz_s_treto_predlozhenie_za_za_optimizatsiya_na_zdravnata_sistema-376792.html", "text": "Трети модел за оптимизация на здравноосигурителната система не изключват от Българския лекарски съюз (БЛС). По предложение на съсловната организация днес се състоя среща в Народното събрание с ПГ на ГЕРБ. Такива покани имало и до всички парламентарно представени политически сили. Би могъл да изкристализира и трети модел, който да заеме положителните неща от единия и другия. При всички положения трябва да има солидарност, защото у нас не може без солидарен модел, който да бъде надграден с една или друга форма на задължително или доброволно осигуряване. Това обясни пред репортери председателят на БЛС Иван Маджаров. Той подчерта, че е важно предложенията за оптимизация да не водят до сътресения в системата. По думите му БЛС разглежда вариантите на министъра на здравеопазването като работен процес, в който участва активно. Имаме обаче и задължение като действащ партньор в системата на здравеопазването за това какво се случва сега, до края на годината и през следващата, отбеляза Маджаров. Здравната система функционира, но трябва да се оптимизира, подчерта той. От БЛС се надяват идната седмица да започнат преговори по НРД за следващата година. На срещата страните са били единодушни, че по темата не трябва да има политизиране, а да се търсят добрите решения в интерес на българските граждани, стана ясно от думите на Даниела Дариткова, депутат от ГЕРБ и председател на здравната комисия. Тя очаква опозицията да участва активно, да говори, при дебатите по вота в петък, защото миналия път е останала, по думите й, безмълвна. Ние сме готови за дебат и с аргументи ще се опитам да оборя подробните мотиви на БСП, увери Дариткова. Разбира се, ако целта е благородна, разчитам, че може да има разумни предложения, които да се използват, допълни тя. Аз съм за надпартийния консенсус, увери председателят на здравната комисия. Донорството също било тема на срещата с БЛС. В рамките на законодателните промени Дариткова очаквала мнението на Агенцията по трансплантациите. Ние имаме едно законодателство, което позволява да не се посочва изрично съгласието за донорство, а се посочва изрично несъгласие, което смятаме, че е облекчена процедура, обясни тя. Проблемите, по думите й, възникват тогава, когато трябва близките на починалия да вземат решение в труден за тях момент. Затова и промените в законодателството е необходимо да се обмислят внимателно. Дори амбицията ни да станем член на Евротрансплант минава през това да имаме достатъчно донори, ето защо е важно въпросът да бъде широко обсъждан в обществото, необходимо е да се възстановят и добрите отношения с клиники, посочи още Даниела Дариткова.", "date": "2018.10.17", "title": "Лекарският съюз с трето предложение за за оптимизация на здравната система"}
{"url": "http://standartnews.com/balgariya/tsacheva_nyama_informatsiya_za_opasnost_ot_spirane_na_targovskiya_registar-376797.html", "text": "Нямам информация за опасност от спиране на Търговския регистър. Това каза правосъдният министър Цецка Цачева по време на регулярното изслушване в правната комисия на парламента. Министърът обясни, че обявената наскоро обществена поръчка от Агенцията по вписванията за допълнително място за съхраняване на данни е за нуждите на разследването, което проверява причините за срива в регистъра през месец август. В това място ще бъдат запазени данните непосредствено преди спирането на работа на регистъра и стъпките взети след това. По думите на Цачева все още не е завършила проверката от прокуратурата и ДАНС по случая. Правосъдният министър коментира още, че Агенцията по вписванията е обезпечена финансово и технически с необходимите средства, за да може да изпълнява задълженията си за безпроблемно функциониране на Търговския регистър. По случая с екстрадирането от Германия на Северин Красимиров, заподозрян за убийството на журналистката Виктория Маринова, министър Цачева коментира пред медиите, че е поет ангажимент пред германските съдебни органи лицето да бъде задържано в условия, които отговарят на европейските критерии. Цецка Цачева обясни, че Главна дирекция \"Охрана\" отговаря за конвоирането на Северин. Той трябва да пристигне днес в България и да бъде отведен в Русе, където да му бъдат повдигнати обвинения и постановена мярка за задържане. До края на седмицата правилата за конвоиране на лишените от свобода ще бъдат официално обявени, коментира още правосъдният министър. Относно идеите за промени в Наказателния кодекс по отношение на съкратеното производство министърът отбеляза, че има хипотези, които може би налагат да се помисли върху възможността съдията, въпреки признаването на вина от страна на подсъдимия, да може да налага по-тежко наказание. По думите й един анализ би показал ползата от прилагането на съкратеното производство. Тя уточни, че целта на процедурата е бързина на процеса. Цачева обясни, че искане за становище по законопроекта, който предвижда промяна в процедурата не е постъпвало още в министерството. Пред депутатите правосъдният министър заяви още, че в началото на октомври мисия на ЕК е била в България заради бъдещия доклад по Механизма за сътрудничество и проверка. Като допълни, че според срещналите се с мисията зам.-министри на правосъдието от страна на представителите на комисията е изразена удовлетвореност от постигнатите резултати.", "date": "2018.10.17", "title": "Цачева няма информация за опасност от спиране на Търговския регистър"}
{"url": "http://standartnews.com/balgariya/petima_sa_obvineni_v_uchastie_v_prestapna_grupa_za_danachni_prestapleniya-376796.html", "text": "Специализираната прокуратура повдигна обвинения на 5 лица за участие в организирана престъпна група за данъчни престъпления на територията на областите Пловдив и Бургас, съобщиха от ведомството. Участниците в групата са задържани на 16 октомври 2018 г. при специализирана операция на ГДБОП и Специализираната прокуратура. За разкриването на престъпната им дейност съдействие оказва екип от експерти на НАП. Според събраните доказателства групата е сформирана през май 2015 г. с цел избягване установяването и плащането на задължения по ДДС при търговия с мобилни телефони. По време на операцията по неутрализиране на групата са претърсени 18 адреса, иззети са документи, над 150 000 лева, придобити от инкриминираната дейност, изсушена тревиста маса, наподобяваща марихуана (това установява назначена експертиза). Извършени са и инвентаризации на търговски обекти за установяване на наличностите в тях и облагането им с данък. С постановление на наблюдаващия прокурор от днес на един от обвинените е наложено задържане до 72 часа. В Специализирания наказателен съд ще бъде внесено искане за налагане на мярка за неотклонение „Задържане под стража\" за него. Той има двегодишна условна присъда също за данъчни престъпления, чийто 4-годишен изпитателен срок не е изтекъл.", "date": "2018.10.17", "title": "Петима са обвинени в участие в престъпна група за данъчни престъпления"}
{"url": "http://standartnews.com/balgariya/55_ot_balgarite_otsenyavat_prinadlezhnostta_kam_evrosayuza_kato_neshto_dobro-376783.html", "text": "Над половината българи (55 на сто) са на мнение, че принадлежността към ЕС е \"нещо добро\", показва проучване, разпространено от Европейския парламент. За сравнение - същото мнение споделят 62 на сто от останалите европейци. Според 11 на сто от хората в ЕС и 10 на сто от българските участници в допитването членството в ЕС е \"нещо лошо\". Всеки четвърти гражданин на ЕС и всеки трети българин оценява членството в ЕС като \"нещо нито добро, нито лошо\". Общо 60 на сто от българите и 68 на сто от останалите в ЕС намират, че държавата им е спечелила от принадлежността си към ЕС. На обратното мнение са 24 на сто от отговорилите. Онези, които нямат мнение, са 8 на сто в ЕС и 16 процента у нас. Със седем на сто, до 59 процента, нараства за година броят на българите, според които ЕС дава нови възможности за работа и това е най-силно изтъкваното предимство. На следващите места се отбелязват възможностите за международно сътрудничество, за растеж на икономиката, стандартът на живот. Данните показват, че 48 на сто от хората в ЕС и 42 на сто от българските граждани намират, че гласът им се зачита. С около 1-2 процента повече са гласовете на обратното мнение. Близо половината от българите (48 на сто) и останалите европейци (49 на сто) са удовлетворени от европейската демокрация. Неудовлетворените в България са 29 на сто, а в ЕС - 40 на сто. Общо 58 на сто от хората в ЕС са удовлетворени от демокрацията в собствената им страна, докато в България такъв отговор дават 36 на сто от участниците в допитването. Общо 27 на сто в ЕС и 29 на сто от хората в България изразяват склонност да проявят доверие към партиите. Недоверие изразяват 68 на сто от гласовете в ЕС и 59 на сто от българските граждани. Близо половината от българските участници (46 на сто) са изразили очакване ЕП да защитава повече съпричастността в ЕС, докато сред останалите отговорили това мнение споделят 30 процента. В ЕС най-често (46 на сто) на въпроса какво очакват от евродепутатите хората са посочили защитата на човешките права по света. На второ място те поставят равенството между жените и мъжете (40 на сто в ЕС и 25 на сто в България), на трето е свободата на словото с 38 на сто в ЕС и 23 на сто у нас. Над половината български участници (57 на сто) и 47 на сто от останалите в ЕС заявяват, че не се чувстват заинтересовани от следващите избори за ЕП догодина. Според мнозинството българи (59 на сто) предизборната кампания трябва да засегне въпросите за икономиката и нейния растеж, на второ място - миграцията, а на трето - социалната защита на гражданите.", "date": "2018.10.17", "title": "55% от българите оценяват принадлежността към Евросъюза като \"нещо добро\""}
{"url": "http://standartnews.com/balgariya/iliyana_yotova_ima_prehvarchane_na_iskri_mezhdu_prezidenta_i_ms_zashtoto_ekipite_vizhdat_badeshteto_na_balgariya_po_razlichen_nachin-376766.html", "text": "Посещението в Украйна беше дългоочакано. Посетихме десетки села, срещнахме се с българската общност в страната. Проведохме разговори по всички проблеми. Най-голямата тревога на хората е свързана със запазването на българския език. Това заяви вицепрезидентът Илияна Йотова по БНТ. \"Имаме уверение от властите, че езикът ще се запази. Но това е само на хартия. Вероятно обаче, ако села с различни етноси се слеят, българският език няма да се запаси. Обещанието, което българите в Украйна искат да получат е, че има сериозни институции в България, които мислят за тях\", каза още тя. \"Няма как да върнем младите хора в страната, нямаме какво да им предложим. Трябва да помислим как да задържим хората, а не да връщаме тези, които сме изгубили\", категорична бе Йотова. \"Има прехвърчане на искри между президента Румен Радев и Министерски съвет, защото екипите виждат бъдещето на България по различен начин. България беше свикнала, когато премиерът се обади президентът да прави каквото му се каже. За над година ние доказахме, че вече не е така\", разкри вицепрезидентът. Нека се замислим за това дали здравеопазването е достъпно за всеки и навсякъде. Има населени места с 5-60 километра радиус, в който няма достъп до никаква медицинска помощ\", завърши Илияна Йотова.", "date": "2018.10.17", "title": "Илияна Йотова: Има прехвърчане на искри между президента и МС, защото екипите виждат бъдещето на България по различен начин"}
{"url": "http://standartnews.com/balgariya/deputatite_na_valeri_simeonov_sneha_doverieto_si_ot_volen_siderov-376765.html", "text": "Народните представители от НФСБ снеха доверието от Волен Сидеров като председател на парламентарната група на „Обединени патриоти\". Това става ясно от позиция на Народните представители от НФСБ, изпратена до медиите. По повод поредното нарушение от Волен Сидеров на решението на Политическият съвет на Коалиция „Обединени патриоти\" от 11 септември 2018 г., с което „се одобрява и подкрепя дейността на представителите на Коалицията – членове на Министерския съвет\", подписано от тримата председатели на партиите от Коалицията, народните представители от НФСБ заявяват, ще се представляват от заместник-председателите на партията Валентин Касабов и Борис Ячев. От партията посочват, че публичните изявления и поведението на Волен Сидеров в страната и чужбина (вкл. в Русия) по никакъв начин не следва да се обвързват с ПП НФСБ.", "date": "2018.10.17", "title": "Депутатите на Валери Симеонов снеха доверието си от Волен Сидеров"}
{"url": "http://standartnews.com/balgariya/advokat_bashtata_na_severin_se_obesil_v_zatvora_sinat_e_nasledil_negovite_prestapni_geni-376769.html", "text": "Поведението на Северин Красимиров, който е главният заподозрян за убийството на журналистката Виктория Маринова в Русе, е свързано и с гените му. Баща му бе осъден за кражба на цветни метали в района на Дунав мост и влезе в затвора, където се обеси. Тези хора са изключително първосигнални – те са на дъното на социалната прослойка, техният начин на живот определя и тяхното съзнание. Това заяви адвокатът на семейството на Виктория Маринова – Андрей Желязков, който е бивш полицай. Според Желязков заподозреният за убийството на Виктория Северин Красимиров бил обременен генетично до някаква степен. Причината – баща му Северин Зоров Ангелов, който се е самоубил през 2008 година и цял живот се занимавал с кражби, основно на цветни метали. Желязков и колегите му се занимавали често с него преди години. Единственото, което вълнуваше Северин Ангелов, е какво да открадне, да си напие и да набие жена си. Той не призна сина си – затова Северин носи имената на майката си, Надеждов Красимиров, добави Желязков и обяви, че няма данни друг да е извършител. Адвокатът е сигурен, че няма никакъв шанс Северин Красимиров да бъде изкаран невменяем. Докато не видя конкретните, бетонни факти, не вярвам на нищо. По това, което видях, като ме викаха на разпит, съдя, че полицията работеше, разказа пред предаването \"Ничия земя\" на Нова телевизия Свилен Максимов, бившият съпруг на Виктория Маринова. Той изрази подозрение, че много адвокати ще се редят да защитават \"това нещо\", за да добият някаква известност. Максимов е категоричен – първата задача на правосъдието е да накаже така Северин, че всички \"изроди\", които обикалят България, да видят, че няма да им се размине. Максимов се обърна и към рокерите, които влязоха в ромските махали в Русе. Нека обърнем гнева в нещо позитивно, призова той. За Виктория това би означавало много, убеден е бившият ѝ съпруг. ЕК почете журналистите, убити заради работата си Бившият съдия Ивета Анадолска обясни, че съкратената процедура всъщност представлява по-бързо признаване на факти. Тя призна, че повечето юристи съветват обвинените си клиенти да правят така. На въпрос дали това е справедливо, Анадолска отвърна: \"Принципно, когато се спазва законът, трябва да е справедливо\". Тя обаче добави и, че не знае защо през 2010 година отпада текстът (чл. 369 от НПК), при който процедурата не беше приложима при тежко престъпление и такова, извършено в пияно състояние. Проф. Петя Шопова, която е специалист по криминология, беше категорично – в правосъдието трябва да се мисли какви са преживяванията и на жертвата, на близките ѝ. Глава 27 от Наказателно-процесуалния кодекс, която предвижда съкратената процедура, трябва да се допълни прецизира, смята тя. И посъветва Народното събрание да поиска данни от главния прокурор за особено жестоки убийства и да се види реално какво се е случило след въвеждането на съкратената процедура. В случаите с Виола, Вероника във Велико Търново, Яна Кръстева наказанията се движат между 20 и 30 години, заяви Шопова. Тя попита защо тогава има доживотен затвор без право на обжалване. Има правна възможност, от която не се ползваме – оценка на риска от правонарушителите. Този сериозен анализ се прави чак когато някой отиде в затвор. Много отдавна предлагахме това да стане още по време на съдебния процес, да виждаме още тогава резултатът, обясни Шопова. Тя посочи, че Българският хелзинкски комитет (БХК) е направил анализ, според който при 30-40% от отишлите в затвора доживот има сериозен риск да повторят с тежко престъпление. Осъдените на доживотен затвор не могат да излязат просто защото са били усърдни при полагането на труд и с добро поведение, има експерти в затвора, които оценяват и други фактори, но такива с малко по-леки присъди - 20-30 години, могат, стана ясно от думите на Анадолска и Шопова. Рискът от рецидив е най-висок в първите от 6 месеца до 1 година при пробация, добави Шопова, която каза и, че наполовина са намалени пробационните служби в България. Анадолска обаче е категорична, че трябва законодателна промяна – определени престъпления да бъдат изключени от съкратената процедура. И добави - никой не се занимава с въпроса дали излезли от затвора всъщност са превъзпитани.", "date": "2018.10.17", "title": "Адвокат: Бащата на Северин се обесил в затвора, синът е наследил неговите престъпни гени"}
{"url": "http://standartnews.com/balgariya/dnes_mozhe_da_prevali_v_iztochnite_rayoni-376772.html", "text": "Днес от изток облачността ще се увеличава и по-късно следобед в източните райони са възможни слаби превалявания. Предимно слънчево ще се задържи в Западна България. Ще духа слаб до умерен вятър от изток-североизток. Преобладаващите максимални температури ще са между 20 и 25 градуса, в София - около 22 градуса. В планините ще преобладава слънчево време. По-значителна облачност ще има над масивите от източната половина на страната. Ще духа до умерен вятър от изток-югоизток. Максималната температура на височина 1200 метра ще е около 16 градуса, на 2000 метра – около 9 градуса. През втората половина от седмицата над Източна България и планините ще преобладава облачно време. В Западна България ще има повече слънчеви часове. До събота преваляванията ще са само на отделни места, главно в Източна България и планините, а от неделя ще се създадат условия за валежи на много места в страната. Повишава се и вероятността за по-съществени количества дъжд. Дневните температури ще се понижат и максималните ще са под 20 градуса.", "date": "2018.10.17", "title": "Днес може да превали в източните райони"}
{"url": "http://standartnews.com/balgariya/rumen_radev_nalozhi_veto_varhu_chast_ot_zakona_za_darzhavnata_sobstvenost-376774.html", "text": "Президентът Румен Радев наложи вето върху част от Закона за изменение на Закона за държавната собственост, приет от 44-то Народно събрание на 10 октомври 2018 г., съобщиха от прессекретариата на държавния глава. Справедливостта и честността на приватизационния процес обяснимо са във фокуса на обществото, защото чрез този процес в частни ръце преминават блага, създадени с труда на много поколения. Поради това законовите правила трябва ясно и точно да регулират разпореждането с държавната собственост. С приетия закон се създава възможност за скрита приватизация на дружества от забранителния списък по Закона за приватизация и следприватизационен контрол. Президентът налага вето с разбирането, че е недопустимо правната уредба да се превръща от средство за защита в законодателни решения, които увреждат обществения интерес.", "date": "2018.10.17", "title": "Румен Радев наложи вето върху част от Закона за държавната собственост"}
{"url": "http://standartnews.com/balgariya/shestima_postradaha_pri_intsident_v_orazheyniya_zavod_arsenal-376770.html", "text": "Шестима работници са в болница след авария в оръжейния завод „Арсенал\". Инцидентът е станал тази сутрин, няколко минути след 9.00 часа, в цех 120 на завод 3 в „Арсенал\". Всички пострадали са откарани в Спешния център на Казанлък. Единият от тях е в по-тежко състояние, но няма опасност за живота му, останалите са с различни повърхностни наранявания. Пострадалите са на възраст от 23 до 60 години. От ръководството на завода заявиха, че пострадалите са: Димитър Д., Михаил Б., Десислав И., Георги Г., Румен П., Митко С. Най-тежко е пострадал 23-годишният Димитър Д. Причините за локалното запалване се изясняват. Няма опасност от разрастване на аварията. Това не е първият инцидент в оръжейницата в Казанлък. През годините такива се случват често и то с трагичен край. В средата на март месец тази година 27-годишен служител на „Арсенал\" загина, а друг - с десетгодишен стаж, беше ранен. Тогава стана запалване на смесител в помещение на цех 130 на завод 3. В средата на март месец тази година 27-годишен служител на „Арсенал\" загина, а друг с десет годишен стаж бе ранен. Тогава стана запалване на смесител в помещение на цех 130 на завод 3. Няколко дни след инцидента пострадалият издъхна в болница от тежките рани. Две жертви имаше при взрив на пресоваща машина отново в завод 3 на „Арсенал\" април 2016 г. В края на май също 2016 г. загина 52-годишен работник след взрив в обект на завод 4 на \"Арсенал \"АД, който е разположен в Мъглиж. В края на февруари 2014 г. при взрив загина 63-годишен работник. На 11 и 12 септември 2012 г. имаше серия от взривове в оръжейницата. На 21 юни 2011 г. при друг инцидент пострада тежко една жена, която почина по-късно от раните си в казанлъшката болница. „Арсенал\" АД – Казанлък е в списъка на стратегическите обекти и дейности от значение за националната сигурност.", "date": "2018.10.17", "title": "Шестима пострадаха при инцидент в оръжейния завод „Арсенал“"}
{"url": "http://standartnews.com/balgariya/izvanredno_valeri_simeonov_svali_doverieto_si_ot_volen_siderov-376768.html", "text": "Трусът в управляващата коалиция и скандалите между сидеров и Симеонов са на път да сринат устоите на парламентарното мнозинство. След като Сидеров обвини Симеонов за човек на Сорос, днес дойде ответният удар на лидера на НФСБ. Петима народни представители от ПП НФСБ В 44-то НС: Валентин Касабов, Борис Ячев, Христиан Митев, Петър Петров, Славчо Атанасов, Георги Колев и Йордан Апостолов в специално обръщение заявяват, че снемат доверието си от лидера на \"Атака\" Волен Сидеров. \"Народните представители от НФСБ снеха доверието от Волен Сидеров като председател на парламентарната група на „Обединени патриоти\". По повод поредното нарушение от Волен Сидеров на решението на Политическият съвет на Коалиция „Обединени патриоти\" от 11 септември 2018 г., с което „се одобрява и подкрепя дейността на представителите на Коалицията – членове на Министерския съвет\", подписано от тримата председатели на партиите от Коалицията, народните представители от НФСБ заявяват, ще се представляват от заместник-председателите на партията Валентин Касабов и Борис Ячев. От партията посочват, че публичните изявления и поведението на Волен Сидеров в страната и чужбина (вкл. в Русия) по никакъв начин не следва да се обвързват с ПП НФСБ. Депутатите на Сидеров пък бойкотираха парламента днес и не дойдоха на работа. Няма ги и журналистите на \"Атака\", телевиизия \"Алфа\" също не излъчва. Ето пълният текст на позицията на НФСБ без редакторска намеса: ПОЗИЦИЯ НА НАРОДНИТЕ ПРЕДСТАВИТЕЛИ НА ПП НАЦИОНАЛЕН ФРОНТ ЗА СПАСЕНИЕ НА БЪЛГАРИЯ По повод поредното нарушение от Волен Сидеров на решението на Политическият съвет на Коалиция „Обединени патриоти\" от 11.09.2018 г., с което „се одобрява и подкрепя дейността на представителите на Коалицията – членове на Министерския съвет\", подписано от тримата председатели на партиите от Коалицията, НФСБ заява, че: 1. Считано от 17.10.2018 г. народните представители на НФСБ снемат доверието от Волен Сидеров като изпълняващ длъжността Председател на парламентарната група „Обединени патриоти\"; 2. Считано от 17.10.2018 г. народните представители от НФСБ ще се представляват от заместник-председателите на партията Валентин Касабов и Борис Ячев; 3. Публичните изявления и поведението на Волен Сидеров в страната и чужбина (вкл. в Русия) по никакъв начин не следва да се обвързват с ПП НФСБ. 17.10.2018 г. НАРОДНИ ПРЕДСТАВИТЕЛИ ОТ ПП НФСБ В 44-то НС: ВАЛЕНТИН КАСАБОВ БОРИС ЯЧЕВ ХРИСТИАН МИТЕВ ПЕТЪР ПЕТРОВ СЛАВЧО АТАНАСОВ ГЕОРГИ КОЛЕВ ЙОРДАН АПОСТОЛОВ РОСЕН ЖИВКОВ", "date": "2018.10.17", "title": "Извънредно! Валери Симеонов свали доверието си от Волен Сидеров"}
{"url": "http://standartnews.com/balgariya/prezidentat_radev_nalozhi_veto_varhu_promeni_v_zakona_za_darzhavnata_sobstvenost-376771.html", "text": "Президентът Румен Радев наложи вето върху част от Закона за изменение на Закона за държавната собственост, приет от 44-ото Народно събрание на 10 октомври 2018 г., съобщава прессекретариатът на държавния глава. Справедливостта и честността на приватизационния процес обяснимо са във фокуса на обществото, защото чрез този процес в частни ръце преминават блага, създадени с труда на много поколения. Поради това законовите правила трябва ясно и точно да регулират разпореждането с държавната собственост, мотивира решението си президентът Радев. Според него, с приетия закон се създава възможност за скрита приватизация на дружества от забранителния списък по Закона за приватизация и следприватизационен контрол. Президентът налага вето с разбирането, че е недопустимо правната уредба да се превръща от средство за защита в законодателни решения, които увреждат обществения интерес, се посочва в съобщението.", "date": "2018.10.17", "title": "Президентът Радев наложи вето върху промени в Закона за държавната собственост"}
{"url": "http://standartnews.com/balgariya/dps_ima_razlichni_ot_tezi_na_bsp_argumenti_za_vota_na_nedoverie-376777.html", "text": "Имаме нашите аргументи, които са различни от мотивите и от аргументите на БСП. Това каза пред репортери в парламента председателят на ПГ на ДПС Мустафа Карадайъ за вота на недоверие към правителството на тема „Здравеопазване\", внесен от БСП, който депутатите ще гледат в петък. „За вота на недоверие имаме наши аргументи. Още за първия вот бяхме предложили да бъде на тема „Здравеопазване\", за тази секторна политика\", посочи той. „В сектора картината не е добра. Всяка година проблемите се задълбочават вместо да се решават\", заяви Мустафа Карадайъ. „Ще изложим мотивите си в зала\", каза още той.", "date": "2018.10.17", "title": "ДПС има различни от тези на БСП аргументи за вота на недоверие"}
{"url": "http://standartnews.com/balgariya/razsledvat_smartta_na_adrian_petkov_nedochakal_transplantatsiya_na_byal_drob-376778.html", "text": "Възложил съм проверка по случая с починалия Адриан Петков, за да разберем кой е сгрешил и да си поеме отговорността, обяви министърът на здравеопазването Кирил Ананиев на брифинг в министерския съвет след среща с роднини на 29-годишния Адриан Петков, който почина, докато чакаше за белодробна трансплантация. Ананиев обясни, че е разпоредил със заповед Инспекторатът на Министерството на здравеопазването да направи пълна проверка на Министерството, на Изпълнителната агенция по трансплантации и на Комисията за лечение в чужбина за това, какви разговори са водили с австрийската клиника и с „Евротрансплант\" и къде в този период от време не е свършена работата, за да се стигне до тук. „За да разберем кой е сгрешил и да си понесе отговорността, така че да не се повтарят грешките\", обясни здравният министър. Той обясни, че разговорът на премиера Бойко Борисов с родителите на Адриан е бил изключително полезен. „Трябва да се проведе донорска кампания, защото без да имаме донори няма как да спасяваме хората. И ще направим всичко възможно да изградим необходимия капацитет донорството и трансплантациите да се извършват в България. Свързал съм се с мои приятели от други страни, които да ни помогнат това да се случи в България\", каза още Ананиев. Здравният министър посочи, че за да стане редовен член на „Евротрансплант\", България трябва годишно да имаме 70 донора, а в момента има под 10. „Ако съберем необходимото донорство, можем да ползваме клиниките в Европа, които са на много високо равнище. Започнали сме работа по този въпрос и по изграждането на капацитет у нас, но той отнема продължително време. Разпоредил съм да направим регистър на всички хора, които имат нужда от белодробни трансплантации, така че те да бъдат наблюдавани през цялото време, за да имаме пълна информация за състоянието им по всяко време\", каза още той. Комисията по здравеопазване ще се ангажира със спешни законодателни промени, които да облекчат процедурите по донорство в България, съобщи народният представител от ГЕРБ и председател на парламентарната здравна комисия д-р Даниела Дариткова. „Решението на Комисията по здравеопазване е в спешен порядък да се ангажира със законодателни промени, които да облекчат процедурите по донорство в България. Смятаме, че всичко това ще даде добра нормативна основа, за да се развие системата за донорство и това да стане мисията, която да продължи семейството на Адриан, въпреки преживяната загуба\", каза още д-р Дариткова. От своя страна, братът на Адриан – Алберт Петков, посочи, че има концепция за реформа в цялата здравна система. „Хората трябва да разберат колко е важно да не погребваме шансовете на другите. Съгласни сме да работим за хората, чакащи трансплантации. Но първо трябва да обърнем внимание на българското, а след това и на другите решения. Трябва да взимаме пример от братчето ми и от хората, които бутат нещата, за да стават. Не трябва нещата да са „болен здрав носи\". С г-н Борисов и Министерството на здравеопазването ще направим всичко възможно хората да станат по-информирани относно донорството. Вярвам, че те ще разберат същността. Всичко зависи от нас\", каза още той.", "date": "2018.10.17", "title": "Разследват смъртта на Адриан Петков, недочакал трансплантация на бял дроб"}
{"url": "http://standartnews.com/balgariya/tsvetan_tsvetanov_nyama_partiya_otkazala_se_ot_chetirigodishniya_upravlenski_mandat-376780.html", "text": "Към настоящия момент няма партия, която да е заявила, че се отказва от ангажимента за четиригодишен управленски мандат. Това заяви пред репортери в парламента председателят на ПГ на ГЕРБ Цветан Цветанов в отговор на въпрос за проблемите в коалиционния партньор - Обединени патриоти. Той посочи, че има теми, по които има различни тези, но различното мнение не означава по никакъв начин, че това е разпад на коалицията. Убеден съм, че всяка една от партиите, които участват в коалиционното споразумение, има своя ангажимент към споразумението и управленската програма, каза Цветанов. По думите му процесите в Обединените патриоти ги притесняват, но не иска да коментира това през медиите, а в разговор с коалиционния си партньор. Трябва да говорим по между си, а не чрез медиите, това е по-добрият тон, допълни Цветанов. Той уточни, че последно е разговарял с Волен Сидеров в неделя. Към момента няма конкретно име, което да се смята, че е фаворит за поста главен секретар на МВР, каза Цветанов. По думите му няма развитие на този въпрос. На въпрос дали има нови доказателства по случая \"Скрипал\" Цветанов заяви, че доказателствата вече са много по-ясни. Може да се каже, че трябва да се съобразим с това, което направиха всички развити европейски държави, каза той. Попитан дали и България трябва да изгони руски дипломати, той отбеляза, че не иска да изземва функциите на изпълнителната власт. На въпрос дали има данни за шпионски и хакерски действия у нас Цветанов посочи, че една от потенциалните заплахи за региона и за държавите, членки в ЕС, са хибридните атаки. По думите му Русия е една от държавите, които са потенциална заплаха с хибридни атаки, които прилагат в Западните Балкани, в държавите членки на ЕС и държави извън съюза.", "date": "2018.10.17", "title": "Цветан Цветанов: Няма партия, отказала се от четиригодишния управленски мандат"}
{"url": "http://standartnews.com/balgariya/pensioneri_protestiraha_s_iskane_za_preizchislyavane_na_vsichki_pensii-376781.html", "text": "Пенсионери от 40 пенсионерски организации от цялата страната се събраха на протест пред Министерския съвет. Основното искане на възрастните хора е за преизчисляване от 1 януари 2019 година на всички пенсии със среден осигурителен доход за 2017 година и с отчитане на средногодишната инфлация за 2016 и 2017 година. Това не е правено вече 10 години, каза Венелин Новаков , представител на Национална инициатива \"Социална солидарност\". Според пенсионерите все по-голяма става разликата между старите и новите пенсии, което е абсолютно несправедливо. За преизчисляване на всички пенсии са необходими милиард и седемстотин милиона лева, са изчислили пенсионерите. Според тях пари за това има, достатъчно е да се решат проблемите със злоупотребите в ТЕЛК комисиите и със социалните пенсии, но очевидно политическа воля няма. Възрастните хора искат още максималният осигурителен доход да стане поне 10-12 минимални работни заплати, което според тях ще доведе до повишаване както на минималните, така и на максималните пенсии. Според пенсионерите така минималната пенсия може да стигне до 338 лева, като това е 80 процента от номиналната минимална работна заплата. Те смятат, че вдигането на много шум около повишаването на максималния осигурителен доход от догодина и аргументите, че ще пострадат IT специалистите са фалшиви, истинският аргумент е, че самите управляващи не искат да бъдат ощетени заради високите си заплати. Дори и да се направи исканото от нас преизчисляване, пак ще сме с пенсии по-ниски от средното равнище в Европа, затова първата крачка е неотложна, заяви Новаков. Проблемът със стандарта на живот на възрастния човек в България е политическо решение, даваме срок до изборите през май, каза главният секретар на Асоциацията на пенсионерите Димитър Кисимов. По думите му управляващите грешно са решили, че с вдигането на тавана на пенсиите на 1200 лева пенсионерите ще се успокоят. Нас таванът на този етап не ни интересува, толкова много са хората с минимални и малко над минималните пенсии, които даже не могат да дойдат тук, защото са болни и нямат сили, отбеляза Кисимов. Ние сме 30 процента от българите и можем да свалим всяко правителство, допълни той. Пенсионерите смятат, че всички управляващи през последните години са ги забавили, злоупотребили са с тяхното достойнство, с възрастта им и с това, че са болни и не могат да излязат навън и да протестират. Те заявиха, че системата, която убива хората с увреждания, както казват протестиращите майки на деца с увреждания, отдавна убива и пенсионерите и подобно на майките, възрастните хора вече ще излязат на площадите, които самите те са изградили тухла по тухла и ще отстояват правото си на достоен живот. Пенсионерите носят плакати \"Таван и за заплатите на депутатите\", \"Българските пенсии - геноцид\", \" Искаме доходи, които ни осигуряват достоен живот\" , \"370 лева средна пенсия - 6 евро да ден през 2018 г. в ЕС\". Преди по-малко от една година минималният размер на пенсията за стаж и възраст беше 160 лева, вече е покачена на 207,60 лева, а се предвижда от 1 юли 2019 година да стигне 220 лева, каза пред репортери в министерския съвет министърът на труда и социалната политика Бисер Петков. Ако минималната пенсия се покачи до 55 процента от минималната работна заплата или 308 лева, както някои пенсионерски организации искат, това е свързано с дисбаланс в цялата пенсионна система, посочи Петков. Правителството изпълнява правилата в пенсионната система за ежегодно индексиране на всички пенсии. В проекта на ДОО за 2019 година пенсиите ще се вдигнат от 1 юли с 5,7 на сто и общо планираните разходи приближават сумата от десет милиарда лева с 500 млн. лева повече от тази година, каза министърът. От 1 юли максималната пенсия ще се повиши от 910 на 1200 лева, като промяната ще се отрази на около 40 000 души, допълни той. С действията си правителството изпълнява исканията и на протестиращите днес пенсионери, каза министърът. Водим разговори с пенсионерските организации и се опитваме да удовлетворяваме реалистичните искания, посочи Бисер Петков.", "date": "2018.10.17", "title": "Пенсионери протестираха с искане за преизчисляване на всички пенсии"}
{"url": "http://standartnews.com/balgariya/ninova_predstavi_viziya_za_balgariya_pred_ruskiya_poslanik-376782.html", "text": "Председателят на НС на БСП се срещна днес на \"Позитано\" 20 с посланика на Руската федерация Анатолий Макаров, съобщава пресцентърът на партията. В разговора са обсъдени двустранните отношения между България и Русия, както и възможностите за задълбочаване на икономическото сътрудничество между двете държави. Дискутирана е и възможността България да бъде мост в отношенията между Русия и Европейския съюз, се посочва в съобщението. Корнелия Нинова е представила на посланик Макаров проекта \"Визия за България\" като ключов документ в алтернативната управленска програма на БСП. Нинова е уточнила, че \"Визия за България\" поставя акцент върху формирането и въвеждането на ефективни политики, които са в интерес на българските граждани. Председателят на БСП е изтъкнала, че проектът внася нова перспектива в образованието, науката, здравеопазването и икономиката, като поставя и приоритети в областта на вътрешната сигурност, обществения ред и външната политика.", "date": "2018.10.17", "title": "Нинова представи „визия за България пред руския посланик"}
{"url": "http://standartnews.com/balgariya/vmro_nyama_da_vzima_strana_v_konflikta_mezhdu_nfsb_i_volen_siderov-376776.html", "text": "Нямаме желание да взимаме страна в конфликта между НФСБ и Волен Сидеров - за ВМРО винаги е било фундаментално важно единството на патриотичните сили. Това заяви заместник-председателят на ВМРО и зам.-председател на ПГ на „Обединени патриоти\" Искрен Веселинов пред репортери във връзка с позицията на НФСБ, с която те се разграничават от председателя на ПГ на „Обединени патриоти\" Волен Сидеров. Той уточни, че вярва в държавническото начало на обединението на патриотите и уточни, че целта е правителството да бъде стабилно. „Запознахме се с позицията на НФСБ и следим цялата ситуация. За нас от ВМРО винаги е било фундаментално важно единството на патриотичните сили. Това са наши послания от преди петилетка\", каза Веселинов. По думите му сега, когато е постигнато обединението, е незряло да се разрушава. „Нямаме желание да вземаме страна в този конфликт. Достатъчно неприятно е, че между двама наши партньори има такова напрежение, търсим разговор на коалиционен съвет и се надяваме събитията да са обратими\", допълни още Веселинов. На въпрос дали има основания да се иска оставката на Волен Сидеров, той уточни, че в рамките на коалиционния съвет ще се води разговор за всеки един от проблемите. Когато има Коалиционен съвет, ще поискаме оставката на Волен Сидеров като председател на ПГ на „Обединени патриоти\", категоричен бе зам.-председателят на НФСБ Борис Ячев. „След снемането на доверието, следващата стъпка е на Коалиционен съвет да се обсъди председателството на Волен Сидеров\", обяви той. „През последните месеци имаше атаки срещу представители на „Обединени патриоти\" в изпълнителната власт, не само към вицепремиера Валери Симеонов, а и срещу други членове на МС, от страна на Волен Сидеров. Затова се стигна до решението на НФСБ\", обясни Борис Ячев. „Телевизия „Алфа\" продължава да излъчва от вчера слайдове с клевети по отношение на вицепремиера Валери Симеонов и по отношение на други представители на управляващата коалиция, визирам Цветан Цветанов\", допълни той. „Не можем да приемем клеветата, че Валери Симеонов е вицепремиер на Сорос\", заяви Борис Ячев. Попитан каква е целта на действията на Волен Сидеров, той коментира: „Целта е провокация, разбиване на ПГ и на управляващата коалиция. За интереса попитайте този, който стои в дъното на атаката\". „Коалицията е стабилна що се отнася до народни представители от НФСБ и вицепремиера Валери Симеонов. Нямаме намерение да напускаме нито коалицията, нито ПГ. Ако някой не е съгласен с действията на ПГ и с позициите на „Обединени патриоти\" в изпълнителната власт, негово право е да си търси политическо поприще\", каза още Борис Ячев.", "date": "2018.10.17", "title": "ВМРО няма да взима страна в конфликта между НФСБ и Волен Сидеров"}
{"url": "http://standartnews.com/balgariya/pravitelstvoto_shte_razgleda_zakonoproekta_za_horata_s_uvrezhdaniya-376764.html", "text": "Законопроектът за хората с увреждания влиза за разглеждане в Министерския съвет.  След редица протести, скандали и отлагания, законопроектът е на финалната права. Страните подписаха споразумение, според което до края на годината трябва да се приемат в пакет законите за хората с увреждания и за личната помощ. Вчера Националният съвет за тристранно сътрудничество прие част от текстовете на законопроекта за хората с увреждания. Текстовете обаче все още имат редица пропуски, които ще се изчистват в Народното събрание, обясни вицепремиерът Валери Симеонов след проведеното заседание на социалните партньори. Твърдо против документа са работодателските организации. Критиките на бизнеса са основно срещу въвеждането на квоти за наемане на работници с увреждания и санкциите, които следват при неспазването на тази точка от закона. От КНСБ и КТ \"Подкрепа\" подчертаха, че основният проблем за хората с увреждания остава липсата на изградена социална среда. Социалният министър Бисер Петков отбеляза, че въпреки критиките, работната група продължава ударно и върви по изготвения график.", "date": "2018.10.17", "title": "Правителството ще разгледа законопроекта за хората с увреждания"}
{"url": "http://standartnews.com/balgariya/germaniya_vrashta_severin_krasimirov_u_nas-376761.html", "text": "Заподозреният за убийството на русенската журналистка Виктория Маринова – Северин Красимиров, се очаква да бъде върнат в България днес. След залавянето му в Германия, съдът в германският град Целе уважи искането на българската прокуратура 21-годишният мъж да бъде екстрадиран в родината ни. Самият Красимиров не е възразил на връщането си. Германските власти са влезли в комуникация с правосъдното министерство, за да бъде уредено физическото предаване на Красимиров. Очаква се той да пристигне в София с полет от Франкфурт, като през цялото време ще бъде конвоиран от служители на \"Съдебна охрана\". След това заподозреният ще бъде отведен в Русе, където веднага да му бъдат повдигнати обвинения за изнасилване и убийство, извършено с особена жестокост.", "date": "2018.10.17", "title": "Германия връща Северин Красимиров у нас"}
{"url": "http://standartnews.com/balgariya/bageri_sabaryat_nezakonni_romski_kashti_v_plovdiv-376762.html", "text": "Поредна акция по събаряне на незаконни обекти в Пловдив. Багери ще съборят 10 незаконни ромски къщи в район Северен. Преди броени дни при такава акция в ромския квартал Столипиново бяха отстранени редица незаконни търговски обекти. Къщите, които ще бъдат съборени днес са без никакви документи и са построени на общинска земя - направо върху северния обходен колектор на града. Част от къщите изгоряха миналата Коледа, но бяха възстановени от обитателите им. По време на акцията ще има засилено полицейско присъствие и служители на жандармерията.", "date": "2018.10.17", "title": "Багери събарят незаконни ромски къщи в Пловдив"}
