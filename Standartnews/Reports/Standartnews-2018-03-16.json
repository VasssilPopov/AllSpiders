{"url": "http://standartnews.com/sport/hettrik_na_balgarin_nosi_pobeda_na_shefild_uenzdi-369370.html", "text": "Тимът на \"Шефилд Уензди\" победи с 3:0 \"Крю Алекзандра\" с хеттрик на талантливия български нападател Преслав Боруков. Мачът бе от първенството на Англия до 19 г. За 17-годишният Преслав това е първи хеттрик от началото на сезона, а головете му за Шефилд вече са 9. Срещу \"Крю\" Боруков се разписа с глава два пъти през първото полувреме. Третият гол бе в края на мача и Преслав го врака с крак. Мачът бе изгледан и от мениджъра на мъжкия тим на \"Шефилд\" Йос Лухукай, който скоро може отново да покани българския таран да тренира в първия тим на \"Уензди\". В събота \"Шефилд\" гостуват на \"Бристол\". Идният понеделник Боруков ще играе и за тима на \"Шефилд Уензди\" до 24 г в мача с \"Уотфорд\".", "date": "2018.03.15", "title": "Хеттрик на българин носи победа на \"Шефилд Уензди\""}
{"url": "http://standartnews.com/lyubopitno/i_versache_kazaha_ne_na_estestvenite_kozhi-369361.html", "text": "Донатела Версаче обяви, че луксозният моден бранд на семейството й няма да използва повече естествени кожи в своите продукти. Централата на \"Версаче\" в Милано, Италия, не беше открита за коментар по темата. В интервю за британското списание \"1843\" (част от The Economist) италианската кралица на модата и творческият директор на \"Версаче\" съобщиха, че ще спрат практиката, без да дадат повече подробности относно промените. \"Кожа? Не, благодаря. Не искам да убивам животни в името на модата\", категорична бе дизайнерката през изданието. С решението си \"Версаче\" се присъединява към редицата други модни марки, включително \"Армани\", \"Калвин Клайн\", \"Хуго Бос\" и \"Ралф Лорен\", които също изхвърлиха кожите от колекциите си. Досега луксозният бранд се съпротивляваше срещу подобна промяна, тъй като кожените изделия винаги са били неизменна част от колекциите му. Според \"Хюмейн съсайъти интернешънъл\" историята си модната къща е използвала много и различни кожи в колекциите си - от визон до нотовидно куче. Същото доказва и последната колекция на \"Версаче\" есен/зима 2017 г., в която са включени лазерно изрязани кожени палта от норки и лисици. \"Версаче е изключително влиятелна луксозна марка, която символизира ексцесиите и блясъка, така че решението й да спре да използва кожа в дефилетата си доказва, че \"състрадателната мода\" е най-голямата тенденция в момента\", коментира събитията Клеър Бас - изпълнителен директор на \"Хюмейн съсайъти интернешънъл\".", "date": "2018.03.15", "title": "И „Версаче“ казаха „не“ на естествените кожи"}
{"url": "http://standartnews.com/biznes/nomer_edno_sme_v_es_po_pokupki_na_novi_koli-369396.html", "text": "България и Хърватия са номер 1 в ЕС по ръст на продажбите на нови автомобили през януари и февруари. Повишението на новите регистрации е от 39,5% на годишна база, а общият брой на новозакупените возила е 5024. През февруари сделките са с 42.2% повече в сравнения със същия месец на миналата година. Данните са на Асоциацията на автомобилните производители в Европа (ACEA). Регистрациите на нови леки автомобили в Европа през февруари са се увеличили с 4.3% - до 1 125 397 броя, което е рекорд за месеца от кризисната 2008 г. насам. Продажбите за първите два месеца на годината пък са 2 378 965 автомобила, което е 5.8% повече от същия период на миналата година. Спад на продажбите се отчита единствено във Великобритания - минус 2.8 на сто за февруари и минус 5.1% - за първите да месеца на годината. На всички останали основни европейски пазари се наблюдава увеличение на регистрациите на нови коли през втория месец на 2018-а, като за Испания той е 13%, за Германия - 7.4% и пр. От началото на годината голям ръст на продажбите на нови коли отчитат в Испания (16.4%), Германия (9.5%), Франция (3.4%) и пр.", "date": "2018.03.15", "title": "Номер едно сме в ЕС по покупки на нови коли"}
{"url": "http://standartnews.com/lyubopitno/ne_yazhte_sladko_i_mazno_pri_magnitni_buri-369336.html", "text": "Мощна слънчева буря достигна до Земята вчера и може да доведе до спиране на работата на спътниците и на тока, както и да предизвика ярко северно сияние. Учените смятат, че подобни явления се отразяват на физическото и психическото ни здраве. Започналата вчера слънчева буря съвпада с формирането на \"пролуки\" в магнитното поле на Земята, които се образуват около пролетното равноденствие на 20 март и есенното на 23 септември всяка година. Те отслабват естествената защита на планетата ни срещу космически частици и могат да оставят пътническите самолети и GPS-системите изложени на опасното явление, съобщи вестник \"Дейли мейл\". Ще бъдат засегнати части от Шотландия и Северна Англия, както и северните райони на САЩ, включително щатите Мичиган и Мейн. \"Геомагнитна буря се очаква на 14 и 15 март 2018 г. Северното сияние може да се наблюдава от високите географски ширини\", написа преди ден в свое изявление НАСА. Агенцията е забелязала слънчево изригване, придружено с изхвърляне на слънчева плазма в междупланетното пространство, в началото на миналата седмица. Частиците, които е изхвърлило Слънцето по време на изригванията на 6 и 7 март, могат да причинят \"слаби колебания в електричеството\" и \"незначително въздействие върху работата на спътниците, добавя Националното управление за океански и атмосферни изследвания. Според НАСА първото от двете изригвания е било най-голямото за годината досега. Все повече учени са убедени, че слънцето може да повлияе на психическото и физическото ни здраве. Магнитните бури могат да повлияят на настроенията, емоциите и поведенческите модели на човешкото поведение. Пиковете на геомагнитната активност се свързват с повишена тревожност и други психически проблеми. Магнитните бури  влияят негативно върху съня, апетита, концентрацията. Недоспиването, разсеяността, забавените реакции, умората и липсата на достатъчно енергия пък увеличават риска от ПТП-та (проучване от 50-те години на XX век, направено от Рейнхолд Рейтер и Карл Вернер, които взимат предвид 100 хил. автомобилни катастрофи и установяват, че има ръст на произшествията по време на магнитни бури). Магнитните бури нарушават не само кръвообръщенеито, но и мозъчното оросяване, тъй като концентрацията на кислород във въздуха рязко спада и настъпва т.нар. кислороден глад, откъдето възникват едни от най-често срещаните симптоми, резултат от слънчевите изригвания -   промяна на настроението, умора, главоболие, световъртеж, замаяност, загуба на равновесие, припадъци. Възможно е да изпаднете в стресово състояние, тревога, депресия, да ви се плаче без видима причина, самочувствието ви може драстично да спадне, да сте изнервени, агресивни и предразположени към конфликти с околните. Слънчевите изригвания влияят на биологичния ни часовник, тъй като епифизната жлеза в мозъка се влияе от електромагнитната дейност. Магнитните бури могат да предизвикат учестено сърцебиене, промени в кръвното налягане, хипертонични кризи, аритмия, тахикардия. Влиянието им се сравнява с ефекта от силно физическо натоварване, което се понася сравнително добре от здравите хора, но не толкова лесно на хората, страдащи от здравословни проблеми. Възрастните  хора са особено чувствителни към слънчевите изригвания. Младите хора усещат по-слабо влиянието на магнитните бури. По време на магнитни бури се потиска произвеждането на хормона мелатонин, важен за адаптацията на организма към външни влияния. Възможни са и болки в стомаха, гадене, повръщане, пресъхване на устата, изпотяване, втрисане.  По време на магнитни бури нивото на холестерол в кръвта се повишава и е добре да се избягват мазните и сладки храни. Консумирайте повече плодове, зеленчуци и приемайте достатъчно течности. Движете се повече и спортувайте, но избягвайте прекалена физическа активност.", "date": "2018.03.15", "title": "Не яжте сладко и мазно при магнитни бури"}
{"url": "http://standartnews.com/svyat/turska_agentsiya_erdogan_shte_uchastva_v_sreshtata_vav_varna-369397.html", "text": "Турският президент Реджеп Тайип Ердоган ще посети град Варна на 26 март т. г. Това съобщи турската информационна агенция Ихляс хабер ажансъ. Ердоган ще участва във Варна в среща с лидерите на ЕС, се посочва в съобщението.", "date": "2018.03.15", "title": "Турска агенция: Ердоган ще участва в срещата във Варна"}
{"url": "http://standartnews.com/svyat/i_rusiya_shte_goni_britanski_diplomati-369374.html", "text": "Русия смята за напълно безотговорна позицията на Великобритания в кризата с отравянето на бившия руски шпионин Сергей Скрипал и подготвя ответни мерки. Това заяви говорителят на руския президент Владимир Путин - Дмитрий Песков, след като вчера британският премиер Тереза Мей обвини Русия за отравянето на бившия двоен агент Сергей Скрипал и дъщеря му и нареди да бъдат експулсирани 23 руски дипломати. \"Ние подчертаваме, че Русия няма връзка с онова, което се случи във Великобритания\", каза той. Русия ще предприеме ответни мерки срещу Великобритания скоро, потвърди външният министър Сергей Лавров. Той заяви, че Русия ще изгони британски дипломати в отговор на експулсирането от Великобритания на 23 техни руски колеги. Лавров свърза британския отговор на отравянето на Скрипал и с вътрешните проблеми, предизвикани от Брекзита.", "date": "2018.03.15", "title": "И Русия ще гони британски дипломати"}
{"url": "http://standartnews.com/svyat/moshtna_slancheva_burya_udrya_zemyata_do_dni-369362.html", "text": "Мощна слънчева буря ще достигне до Земята до дни, което може да доведе до спиране на работата на спътниците, както и на електричеството, и да предизвика ярко северно сияние. Слънчевата буря съвпада с формирането на \"пролуки\" в магнитното поле на Земята, които се образуват около пролетното равноденствие на 20 март и есенното на 23 септември всяка година. Те отслабват естествената защита на планетата ни срещу космически частици и могат да оставят пътническите самолети и GPS-системите изложени на опасното явление. Ще бъдат засегнати части от Шотландия и Северна Англия, както и северните райони на САЩ, включително щатите Мичиган и Мейн. Северното сияние може да се наблюдава от високите географски ширини, обявиха от НАСА. Космическата агенция забеляза слънчево изригване, придружено с изхвърляне на слънчева плазма в междупланетното пространство, още в началото на миналата седмица. Частиците, които е изхвърлило Слънцето по време на изригванията на 6 и 7 март, могат да причинят \"слаби колебания в електричеството\" и \"незначително въздействие върху работата на спътниците\", добавя Националното управление за океански и атмосферни изследвания. Според НАСА, първото от двете изригвания е било най-голямото за годината досега.", "date": "2018.03.15", "title": "Мощна слънчева буря удря Земята до дни"}
{"url": "http://standartnews.com/svyat/pochinala_e_balgarska_styuardesa_sluzhitel_v_emirats-369375.html", "text": "Българската стюардеса Елена Василева Йончева, на 47 години от Русе, е починала на международното летище \"Ентебе\" в Уганда, пише сайтът . Тя изскочила през аварийния изход на самолета, малко преди излитането. По-късно МВнР публикува информация, в която уточнява, че все още не знае официално причината за смъртта й: \"На 14.03.2018 г. в генералното консулство на България в Дубай е постъпила информация за починала българска гражданка, която е работила за авиокомпанията „Емиратс\". Консулството ни в Дубай е реагирало своевременно и е уведомило близките на починалата. Генералният консул Иван Йорданов е в постоянна връзка с тях. До този момент не е получавано официално известие за причината за смъртта.\"", "date": "2018.03.15", "title": "Починала е българска стюардеса, служител в \"Емиратс\""}
{"url": "http://standartnews.com/svyat/ek_ni_hvali_za_energiynite_programi-369376.html", "text": "България се справя много добре с програмите, свързани с ВЕИ и енергийната ефективност. Това каза заместник-председателят на ЕК Марош Шефчович по време на срещата си с Комисията по енергетика и Комисията по европейските въпроси и контрол на европейските фондове. \"Всички знаем, че вие много добре се справяте с програмите, свързани с ВЕИ и енергийната ефективност\", заяви той. \"Енергийната ефективност е нещо, което е много важно не само за намаляване на търсенето, но и всъщност справяне с проблема, свързан с така наречената енергийна бедност. 10 % от европейските граждани не могат да си плащат сметките и не могат да си поддържат домакинствата. Живеят в домакинства, където покривите текат. Разбира се, в тази насока се извършват инвестиции и разбира се, правила за нови финаносви инструменти в тази връзка са разработени. Говорим за умно фиансиране във връзка с умни сгради. Вие сте похарчили 1 млрд. евро, за да може да подобрите и санирате сградите. Тук потенциалът е много голям\", каза Шефчович.", "date": "2018.03.15", "title": "ЕК ни хвали за енергийните програми"}
{"url": "http://standartnews.com/svyat/erdogan_gotvete_se_za_treta_svetovna_voyna-369367.html", "text": "Гответе се за Трета световната война. Такъв апел отправи към съгражданите си турският президент Реджеп Ердоган, цитиран от \"Канал 3\".  Държавният глава на страната на два континента направи изявление вчера пред форум в Анкара, посветен на здравеопазването. \"Ние видяхме как САЩ изградиха около 20 военни бази в Сирия и аз се чудя защо. Попитах по официалните канали държавния секретар на Америка Рекс Тилърсън, но не получих отговор нито от него, нито от неговия наследник на поста Майк Помпейо\", заяви Ердоган. \"Действията и мълчанието на Вашингтон са много опасни. Не изключвам вероятността от близкоизточната страна да започне мащабен въоръжен конфликт дори и Трета световна война. Ние трябва да бъдем подготвени и за такова развитие на събитията\", допълни Ердоган. Думите на Ердоган бяха произнесени часове след като той заяви, че турската армия ще превземе Африн до края на вчерашния ден. На този етап нито една медия не е обявила за падането на северния сирийски град.", "date": "2018.03.15", "title": "Ердоган: Гответе се за Трета световна война!"}
{"url": "http://standartnews.com/svyat/sasht_i_rusiya_zaedno_unishtozhavali_zapasite_ot_novichok-369384.html", "text": "Всички запаси от създаденото по съветско време нервопаралитично бойно отровно вещество, което според Великобритания е било използвано, за да бъде отровен бивш руски двоен агент, са били унищожени с американска помощ, каза руски експерт, цитиран от Асошиейтед прес. Според Игор Никулин САЩ са финансирали програмата за унищожаване в края на 90-те години на миналия век на запасите от веществото новичок в обект от съветско време в Узбекистан. Обектът в Нукус е бил използван от Съветския съюз при разработването на неговите химически оръжия. Никулин, който в миналото е бил и съветник на ООН, добави, че \"американците също така взеха част от техниката за производството на този газ на американска територия\". Русия обяви през септември, че е завършила унищожаването на своите останали от съветската ера запаси от химически оръжия - кампания, продължила няколко десетилетия, отбелязва АП.", "date": "2018.03.15", "title": "САЩ и Русия заедно унищожавали запасите от новичок"}
{"url": "http://standartnews.com/svyat/premierat_na_slovakiya_podade_ostavka_zaradi_ubiystvoto_na_kutsyak-369377.html", "text": "Словашкият президент прие оставката на премиера Роберт Фицо, който предложи да се оттегли поради публичното осъждане заради убийството на разследващия журналист Ян Куцяк. Партията на Фицо „Смер-СД\" ще предложи друг кандидат на мястото ву, съобщават от партията „Мост-Хид\", която е най-малкият партньор в управляващата тристранна коалиция. „Смер-СД като най-голяма партия ще предложи своя кандидат за премиерския пост. Една трета от министрите ще бъдат сменени. Фицо ще остане председател на партията си.", "date": "2018.03.15", "title": "Премиерът на Словакия подаде оставка заради убийството на Куцяк"}
{"url": "http://standartnews.com/biznes/vaucheri_za_roditeli_vmesto_evtini_zakuski_v_uchilishte-369369.html", "text": "Да се раздават ваучери на родители, за да се хранят с качествена храна децата в училище. Това предлага Марияна Кукушева, председател на Националния браншови съюз на хлебопроизводителите и сладкарите. В момента една закуска в училище струва около 50 ст., а реалната цена на баничка с истинско сирене и брашно по утвърден стандарт е около лев, посочи Кукушева. \"Ако се предоставят пет ваучера за седмицата на родителя, той ще прецени в кой ден детето с два ваучера ще яде истинска закуска\", каза тя. Пред БНТ Кукушева съобщи, че в момента във всичките 256 общини на България текат обществени поръчки за детско и ученическо хранене, които трябва да изпълняват Наредба 9 на Министерството на здравеопазването. Според изискването всички храни за децата от 3 до 10-годишна възраст трябва да бъдат по браншови или БДС стандарти. Стандартите обаче се използват единствено от фирми, които работят на светло, посочи Кукушева. Тя посочи още, че едва 200 от 1000 фурни са доброволно регистрирани в Агенцията по безопасност на храните. 8 от 10 фирми не ползват утвърден стандарт \"България\", а той е единственият, който доказва и третира качество и проследимост на хляба назад по веригата от нивата до трапезата, заяви председателят на  браншовия съюз. Според нея в големите общини масово се заобикаля Наредбата при обществените поръчки. Кукушева даде за пример детска градина \"Върбичка\" в Монтана, където хлапетата се хранят с хляб, който не е с утвърден стандарт. Изпратено е писмо и все още не е извършена проверка, каза още Кукушева. \"В момента се извършва проверка в детска градина \"Върбичка\", заяви Атанас Дробенов от отдел \"Контрол на обектите за търговия на дребно и заведенията за обществено хранене\" в Българската агенция по безопасност на храните (БАБХ). Експертът бе категоричен, че няма да се допусне в детските заведения хляб, който не отговаря на наредбата. По думите му, има установени случаи на неспазване на изискването и веднага се предприемат съответните административни мерки и санкции за отстраняване на  проблема. Дробенов посочи, че проверките на БАБХ в детските заведения са ежемесечни или по сигнал и при обществената поръчка този момент може да бъде изпуснат, но детските градини знаят правилата. Експертът от БАБХ коментира, че европейските нормативни изисквания и всички национални стандартни, включително и БДС, са доброволни. Предстои приемането на нов Закон за храните и фирмите, които имат производствен обект, ще подлежат на задължително регистриране.", "date": "2018.03.15", "title": "Ваучери за родители вместо евтини закуски в училище"}
{"url": "http://standartnews.com/biznes/podgotvyat_predproektnoto_prouchvane_na_gazoviya_hab-369385.html", "text": "Продължава изпълнението на един от основните приоритети на правителството в областта на енергетиката в рамките на българското председателство на Съвета на Европейския съюз - изграждане на европейския газоразпределителен център \"Балкан\", който ще спомогне за енергийната сигурност в Югоизточна Европа. В присъствието на министъра на енергетиката Теменужка Петкова \"Булгартрансгаз\" ЕАД и избраният консорциум подписаха договора за изготвяне на предпроектно проучване за газов хъб \"Балкан\", съобщиха от Министерството на енергетиката. Предпроектното проучване ще оцени в детайли търговската и техническата жизнеспособност на проекта, ще определи точния бизнес модел за неговото реализиране, ще даде възможност за приключване на регулаторната рамка и структура за неговото финансиране. В рамките на проучването ще бъдат анализирани целевите пазари, търсенето и доставката на природен газ. Ще бъде изготвена пътна карта за реализацията на проекта, уточниха от енергийното министерство. От Министерството на енергетиката припомниха, че миналата година Европейската комисия е одобрила финансирането на предпроектно проучване по проекта за газов хъб \"Балкан\" в рамките на 920 500 евро /половината от предвидената обща стойност/ по Механизма за свързване на Европа. Стойността на подписания днес договор е в общ размер на 2 327 437 лв. След проведена обществена поръчка за изпълнител е бил избран българо-швейцарският консорциум ДЗЗД \"АФ-ЕМГ Консулт\". В срок от 40 календарни дни след подписване на договора, консорциумът ще представи междинен доклад за проведените дейности, а всеобхватното проучване ще бъде изготвено в срок от 110 дни, допълниха от МЕ.", "date": "2018.03.15", "title": "Подготвят предпроектното проучване на газовия хъб"}
{"url": "http://standartnews.com/biznes/kitaytsite_ot_haynan_vzimat_letishte_plovdiv-369386.html", "text": "Консорциумът между китайската HNA Airport Group Co LTD и българската Пловдив Еърпорт инвест взима летище Пловдив на концесия за 35 г., научи „Марица\".  Според изданието, комисията към Министерството на транспорта вече е направила своя избор, а до дни се очаква официалното решение на Министерски съвет. Китайците от Хайнан и местните им партньори се състезаваха на финалната права срещу пловдивския консорциум между транспортния гигант ПИМК и \"Тракия икономическа зона\", който получи и официална подкрепа от общината. При разглеждане на документите и инвестиционните намерения обаче експертите в министерството са преценили, че офертата на Хайнан е по-добра и гарантира развитието на аеропорта. Представител на консорциума е Асен Василев,  който беше министър на икономиката, енергетиката и туризма в служебното правителство на Марин Райков. В Пловдив Еърпорт инвест пък участват няколко експерти с опит в летищната и авиационна дейност. Според офертата, китайците ще инвестират в Пловдивския аеропорт 79 млн. лева. Освен карго терминалите, концесионерите планират да развият и гражданските полети, като най-вероятно ще опитат да осигурят и директни връзки с някои летища в Поднебесната империя. Откриването на подобни линии ще повлияе сериозно върху развитието на туризма в целия регион. Туристите от Азия ще имат бърз достъп както до историческите забележителности, така и до СПА курортите и планинските центрове Пампорово и Чепеларе, коментира пред \"Марица\" Асен Василев. Той напомни, че HNA Group притежават шестия по големина туроператор, фокусиран върху промотиране на пътувания на китайски граждани в чужбина. HNA Group e една от най-големите корпорации в световен мащаб, като миналата година влезе  в топ 100 на Fortune Global Companies. HNA Group притежават общо активи на стойност 61 милиарда евро. Приходите им за 2016 г. са 13 млрд. евро. Групата притежава Hainan Airlines (четвъртата по големина аерокомпания в Китай с флот от 700 самолета и обслужваща над 120 дестинации). Нейна собственост е и летищният оператор Swissport, който държи над 1/3% от наземното обслужване на летище София. Тя е и един от големите собственици на хотели в Китай и държи 30% от веригата Hilton Hotels, както и 10% от Deutsche Bank. Оперира 16 летища с приходи от летищни операции на стойност 800 млн. евро.", "date": "2018.03.15", "title": "Китайците от Хайнан взимат летище Пловдив"}
{"url": "http://standartnews.com/biznes/obzor_inerkom_ne_mozhem_da_podkrepim_chez_sreshtu_balgariya-369394.html", "text": "Компании, регистрирани в България, не могат да бъдат част от арбитражно дело срещу страната. Това стана ясно от изявление на финансовия консултант на \"Инерком България\" Веселин Захариев. Не мога да коментирам клаузи от договора с ЧЕЗ Груп, но правилата на търговския арбитраж не дават право на местни компании да участват в дело срещу собствената си страна, обясни той. В момента компанията води преговори с банките за структуриране финансирането на сделката - определя се делът на заемния и собствения капитал, обясни още Веселин Захариев. Милена Стоева, председател на съвета на директорите на „Инерком България\", отказа да коментира дали дружеството ангажимент да сътрудничи на ЧЕЗ в арбитража срещу държавата. По отношение на участието на държавата в покупката на \"ЧЕЗ България\" в момента въпросът е от компетенцията на ЧЕЗ Груп, категорични бяха представителите на дружеството купувач. Ако чешката компания прецени, че ще приеме участието на държавата, тя ще реши и по какъв точно начин ще може да се осъществи това.", "date": "2018.03.15", "title": "ОБЗОР. \"Инерком\": Не можем да подкрепим ЧЕЗ срещу България"}
{"url": "http://standartnews.com/biznes/nashi_hoteli_s_istoricheski_otlichiya_vav_frantsiya-369389.html", "text": "Хотел \"Магнолиите\", част от ваканционно селище \"Приморско клуб\" и хотел \"Лагуна бийч\" в Албена, се завърнаха от Страсбург, Франция с исторически отличия. Хотел \"Магнолиите\" бе абсолютен фаворит сред 40 клуба на TUI Франция от веригата Lookéa в света и спечели първа награда в категория \"Ресторанти\". Качеството на храната и обслужването бе оценено положително от над 99% от гостите на френския клубен хотел през лято 2017-а, като този резултат е един от най - високите в историята на отличията. Хотел \"Лагуна бийч\" спечели трета награда в категория Net promoter score - за висока обща задоволеност от услугите в хотела и лоялност на гостите.", "date": "2018.03.15", "title": "Наши хотели с исторически отличия във Франция"}
{"url": "http://standartnews.com/mneniya/nyama_kak_chastnite_ohraniteli_da_stanat_otdel_na_mvr-369380.html", "text": "- С така направените промени на частните охранители се вменяват дейности, които по Конституция са приоритет на МВР. Извън мотивите на главния прокурор и президента в тяхното искане към Конституционния съд за обявяването на противоконституционността на текстове от ЗЧОД, най-големият риск в този закон е възможността за изкривяване на пазара. Не мога да говоря за монопол, защото за това си има компетентни органи. Какво имам предвид ? Една урбанизирана територия може да обхваща 4-5 населени места. Кметът на общината, както е записано в закона, сключва договор за охрана. В тази територия, когато влезе фирмата X да охранява и \"осигурява защита на противоправни посегателства на имуществото и населението\", никоя друга компания няма да може да достави СОТ, да осигури охрана на имот или физическо лице. Ситуацията ще се превърне в стил \"подкрепете местния шериф\". - Големият въпрос е защо МВР трябва да прави закон за частните охранителна дейност. Факт е, че ние предоставяме бизнес услуги, ние сме търговски дружества, регистрирани сме по Търговския закон. Европейската комисия и Европейският съд в решенията си казват, че сме в сектора \"бизнес услуги\". Затова не е ясно защо МВР трябва да изработи закон с множество рестрикции. А и това е проект, направен на тъмно. Няколко пъти казахме това на т. нар. \"обществено обсъждане\", което се проведе в парламентарната Комисия за вътрешна сигурност. До него се стигна след като надигнахме глас, че всъщност този законопроект, внесен на 2 август в Народното събрание, е обсъждан на Консултативния съвет към ДНСП в много тесен кръг фирми, които представляват по-малко от 1 процент от бизнеса. Обсъждането на практика беше едно литературно четене, защото МВР си прави някакви предложения, а на нас така и не се предоставиха текстовете. Нито от едно от предложенията на бизнеса не влезе в този закон. Например, да отпаднат звената за самоохрана в различните предприятия и заводи. Уж подлежат на лицензионен режим, но тези хора отговарят само за имуществото на територията на завода. Но такива звена за самоохрана има в много стратегически обекти, които се охраняват и от МВР. Другото е, че заложиха в двете наредби минимални изисквания за сигурност и безопасност, които са безумни. Защо трябва министърът да казва какви да са минималните изисквания и как да си организирам дейността на фирмата? Защо полицаи ще идват да правят оценка на минималните изисквания, след като ние не сме отдел на МВР, а сме търговци. - Реалността е такава - има административно регулиране и контрол, има лиценз и контрол от Главна дирекция \"Национална полиция\", има минимални изисквания да сигурност и безопасност, които се контролират от полицаи, изпълнението на закона се възлага от министъра на вътрешните работи, отделно има контрол по Търговския закон. Ние от сектора не отричаме необходимостта от лицензи, но като икономическа дейност трябва да сме към икономическото министерство, а там могат спокойно да създаден секторен съвет, какъвто има за търговия с оръжие и изделията и технологиите с двойната употреба. Но не да сме изцяло под контрола на МВР. И като бизнес, и като специализирана дейност. - Ами това е бизнес и всяка фирма е подчинена на своите бизнес интереси. Не може МВР да впрегне ресурса на частните охранителни фирми при доставка на публична услуга, както пледират от министерството. Ние работим в частен интерес, ние даваме публичния дан като плащаме данъци и осигуровки и формираме бюджета, с който МВР трябва да достави публичната услуга до населението. Ние сме създадени, за да правим бизнес. - И сега в стария закон охранителите на територията на охраняваните обекти имат право да задържат нарушител до идването на полицията. Това са права, които има и всеки гражданин -ако някой влезе в имота му, да го задържи до идването на МВР. - За такова взаимодействие в закона сега няма нищо. Вменено ни е като задължение, но не срещаме подкрепата на МВР. Когато наши колеги отидат в министерството и представят план за взаимодействие, от МВР дори отказват да го четат, камо ли да го подпишат двустранно. Всичко е въпрос на доверие и на партньорство. Ние сме партньори, не можем да си взаимодействаме. Взаимодействат си две структури на МВР, например. - Три пъти са правени опити между вътрешен министър и охранителния бизнес да се постигне нещо подобно. На места се получава, но най-вече заради разбирането на шефовете на местните РДВР-та и РПУ-та. На места има прекрасни партньорства. На централно ниво е трудно да се създаде модел, защото примерно има 9 асоциации на охранителните фирми. В бранша много отдавна искаме да се въведе стандарт, защото всички страдаме от липсата му. Разминаването между власт и бизнес е много странно, защото не се търси разрешаването на проблема. Бизнесът иска правила, с които да работи по-лесно, но не и МВР да му ги налага като шапка отгоре. Трябва да се намери онази златна среда, в която бизнесът да работи спокойно и да отделя необходимото внимание да съдейства на МВР. И сега във форумите чета - като стане нещо на охранявания обект, да се оправят сами, те за това им плащат. Но в закона е казано, че  след задържането на нарушител, частните охранители трябва да се обадят на МВР. И те, ако не дойдат, какво се случва? Затова трябва да се намери баланс, а не да се нагнетява напрежение. - Философията МВР да прави закон за бизнеса като налага норми. В проекта за наредба за минималните изисквания е предвидено, че всеки договор трябва да бъде нотариално заверен и да бъде предаден на МВР. Т.е., ако сключиш договор с министерство, ще се иска нотариална заверка на министъра. Вътре има посочена цена, нотариусът формира такса като процент от цената, която може да стигне до 7200 лв. - Точно преди седмица излезе директива на Европейския парламент за частните охранителни дружества. Там България успя да пробие и да раздели частните военни охранителни компании, това са военните наемници в горещите точки на света, и частните охранителни фирми. Последните работят в Европа, подчиняват се на вътрешното бизнес законодателство на ЕС и във всяка държава. Там е записано, че всяка една държава много ревниво пази националното си законодателство за частната охранителна дейност. Поради това Европейския парламент препоръчва създаването на т. нар. \"Зелена книга\". Става дума за публично-частни партньорства за обсъждането на регулациите, добрите практики и инициативи, което да стане основа за единна регулация-директива по отношение на частната охранителна дейност. Конкретно за ситуацията у нас на първо място предлагаме да се спре новия закон за частната охранителна дейност, защото дисбалансът и хаосът, който той ще създаде, ще е огромен. След това предлагаме на депутатите и  изпълнителната власт да чуят професионалистите в охранителния бизнес.", "date": "2018.03.15", "title": "Няма как частните охранители да станат отдел на МВР"}
{"url": "http://standartnews.com/balgariya/uslovna_prisada_za_shofyor_ubil_2_momicheta-369388.html", "text": "Три години условна присъда с 5-годишен изпитателен срок получи от Хасковския окръжен съд Делян Делчев, който с автомобила си блъсна 16-годишните Никол и Даяна. Двете момичета загинаха на място. Инцидентът стана край Хасково през юли 2016 година. Книжката на Делчев се отнема за срок от 5 години. Присъдата може да бъде обжалвана пред Пловдивския апелативен съд.", "date": "2018.03.15", "title": "Условна присъда за шофьор, убил 2 момичета"}
{"url": "http://standartnews.com/balgariya/otkriha_telata_na_sapruzi_v_plovdiv_obnovena-369390.html", "text": "Жестоко убийство с два трупа потресе вчера Пловдив. Жертвите са двама съпрузи, а в апартамента в \"Кючук Париж\" било и детето им, което е на около годинка. Телата на Ради и Илияна Еневи били открити,  след като съседка повикала полиция. Тя в продължение на няколко часа чувала писъците на бебето и след като позвънила няколко пъти и никой не отворил, се обадила на 112, съобщи Трафикнюз. По телата и на двамата има прорезни и прободни рани. Разследващите ще установят кой пръв е вдигнал ножа и е нанесъл фаталния удар. Според запознати обаче жената първа е намушкала съпруга си с нож с дървена дръжка, а след това е сложила край на живота си. По тялото й са открити множество порезни рани. Като мотив, разследващите предполагат ревност. Съседите описват мъжа като спокоен, неконфликтен. Познавам го от малък, имаше добре платена работа, разказва съседка. Според комшиите младото семейство били \"мили и възпитани\", досега не са били свидетели на конфликти между тях. Съдебен лекар е направил оглед на местопрестъплението, предстои да бъде направена и аутопсия на телата. Детето е дадено на бабата и дядото, които са се погрижили да него. Трагедията се е разиграла на метри от друго кърваво местопрестъпление в Кючук Париж. През януари 2016 г. пловдивчанинът Благой  Сапунджиев уби жена си и детето си в дома им и след това отне собствения си живот - с нерегистриран стар армейски пистолет \"Валтер П38\". Преди 5 години пък Георги Тепавичаров по същия начин, пак в \"Кючук Париж\" застреля съпругата си Николина и двете си деца Илия и Ангел и накрая се самоуби. Причината бе дългове към банка.", "date": "2018.03.15", "title": "Откриха телата на съпрузи в Пловдив /ОБНОВЕНА/"}
{"url": "http://standartnews.com/kultura/tema_orfey_ozhivyava_v_dvoretsa-369395.html", "text": "Орфей и аргонавтите оживяват в Двореца. Националната галерия и Фондация „Тракия\" представят официално днес първата по рода си  изложба „Златното руно. Пътят на аргонавтите\". Хитът в нея са 62 експоната от личната колекция на един от най-богатите хора в Източна Европа - бизнесменът Васил Божков. 16 от тях никога досега не са били излагани пред публика. Великолепните произведения на древните майстори ще преведат софиянци и гостите на града по стъпките на приказното приключение на аргонавтите и ще ги отведат в свещени места – Делфи и Самотраки, в тракийските царства, в земите на легендарните амазонки, в страната на слънцето – Колхида, на свещения остров Крит. Два съда с изображения на тракийския цар и певец Орфей върху позлатени кантарос и ритон, ще бъдат акцент в изложбата. Те са единствените, открити досега. Изложението включва златни и сребърни източни съдове, ритони, червенофигурни вази с изображения на светилището в Делфи, ритуални сребърни позлатени съдове, погребални дарове, обредни сервизи и др. Златното руно е оставило трайни следи в колективната историческа памет като символ на новия живот, плодородието, царската власт и връзката с боговете. Жертвоприношението на свещения златен овен, пренесъл Хела и Фрикс в Колхида, е представено в сцена върху сребърния кантарос с позлата, поставен в центъра на изложбата, казват организаторите. Сред непоказваните досега предмети от колекцията на Божков е и сребърен ритон със скулптирана фигура на стар Силен, възлегнал върху винен мях от кожата на пантера. Върху два сребърни съда пък се появява образът на Тезей - най-известният герой на Атика в Античността. Посетителите ще могат да видят масивен златен кантарос от ХІІ-Х в. Пр. Хр., сребърна амфора-ритон със зооморфни дръжки, произведение на Западноанатолийско ателие от края на VI в. пр. Хр.,  сребърен позлатен  кантарос с изображения на Херакъл Куратори на изложбата са д-р Любава Конова – специалист по тракийска и антична история и археология и Елка Пенкова. Те са подготвили и реализирали над 30 временни изложби в България и чужбина, както и раздели от постоянните експозиции в Националния исторически музей. Артефакти от Колекция Васил Божков се представят пред публика за седми път. Негови съкровища са участвали в изложенията „Спасените богатства на Древна Тракия от Колекция Васил Божков\" през 2009 г. в Москва, „Тракия и Древният свят\" в НИМ – София през 2011 г., „Тракийско злато от България. Легендите оживяват\" в Държавния исторически музей в Москва през 2013 г. и др. Уникален експонат изпрати пред септември 2013 г. колекционерът Васил Божков за българската тракийска изложба в Москва. До този момент безценният артефакт не бе показван дори на снимка. Сребърният ритон с позлата с протоме на кентавър бе хит на изложението. Извивката на ритона завършва с глава на митичното животно, но тя силно наподобява образа на Александър Македонски. Находката е датирана от II-I пр. н.е. Фондация \"Тракия с музей Васил Божков\" шашна преди 5 години руските ценители на тракийската култура и със златна маска от началото на V век преди н.е. Тя е по-ранна като изработка от легендарната златна маска на Терес, намерена от археолога Георги Китов (1943-2008) в могилата Голямата Косматка през 2006 г. Всички чудеса от колекцията на Васил Божков ще могат да се видят до 2 години в нов музей. Крупният бизнесмен купи през 2016 г. Телефонната палата от БТК за 17 милиона евро и възнамерява да я превърне в малък Лувър. Наскоро главният архитект на София Здравко Здравков разреши изграждането на още един - 7 етаж. Той според проектите ще бъде панорамен и изцяло стъкмен. Покривът на палатата, който е в окаяно състояние, ще бъде основно ремонтиран. Идеята е от скатен да стане мансарден – като на Централна поща, чиято сграда е на отсрещния тротоар. Така двете сгради ще си кореспондират отлично. Фирмата \"НГ Пропърти\", която е собственик на сградата, и в чието управление е Васил Божков, оповести, че екип от експерти на знакови световни музеи и архитектурни студиа подготвят проекти за интериорното оформяне на сградата. Те ще бъдат официално представени до края на годината. В историческата сграда ще има и културен център. Експерти определят колекцията на Васил Божков като една от значимите световни. Телефонната палата е построена през 1949 г. по проект на арх. Станчо Белковски и арх. Борис Йолов. Тя е с разгъната застроена площ от 13 400 кв.м и още 3000 кв.м подземно ниво, а площта на прилежащия терен е 4100 кв.м. Първата телефонна палата в България е защитен паметник на културата. При ремонта фасадата й ще бъде запазена. В тази сграда ще се прави музей, голяма зала и административна част, ще се реши и проблемът с паркирането от към улица \"Гурко\". Това е  добър пример за запазване на тези сгради, коментира преди дни арх. Здравков. Сега в Телефонната палата се помещават няколко нощни заведения и ресторант, които скоро ще бъдат принудени да напуснат сградата. Колекция Васил Божков се състои от над 3 000 предмета на античното изкуство, постъпвали през годините от 2005 до днес. Съставена е от разнообразни групи паметници, изработени от различни материали, датирани от неолита до късната античност. Най-древните артефакти в колекцията са на повече от 7000 години. Предметите са откупувани от цял свят в продължение на десетилетия. Някои от тях са спечелени на търгове в най-големите аукциони \"Сотбис\" и \"Кристис\", но има и изкупени от частни колекционери и музеи.", "date": "2018.03.15", "title": "ТЕМА: Орфей оживява в Двореца"}
{"url": "http://standartnews.com/balgariya/korab_na_parahodstvo_bmf_spasi_meksikanski_moryatsi-369393.html", "text": "Моряци от кораба „Средна гора\" на \"Български морски флот\" (БМФ) спасиха бедстващия екипаж на мексикански плавателен съд, съобщиха от параходството ни. На 13 март по време на преход в Мексиканския залив екипажът „Средна гора\" е провел спасителна операция след получен сигнал за бедствие от страна на плаващия под мексикански флаг снабдителен кораб LEIGH RIVER. Сигналът е прихванат от нашия \"Средна гора\" в 9.00 ч. местно време. Отначало от бедстващия мексикански кораб искат само провлачване, тъй като след авария в главния двигател той няма ход. След като обаче машинното отделение на LEIGH RIVER започва да се пълни с вода, мексиканците подават сигнал за тревога и за спасяване на екипажа. По команда на капитан далечно плаване Деян Пасатов българският екипаж незабавно се подготвя за действие в тежките метеорологични условия на Мексиканския залив. В резултат на спасителната операция само след няколко минути 8-членният екипаж на LEIGH RIVER вече е в безопасност на борда на „Средна гора\" без ранени и нуждаещи се от медицинска помощ.", "date": "2018.03.15", "title": "Кораб на Параходство БМФ спаси мексикански моряци"}
{"url": "http://standartnews.com/balgariya/zapadat_zagarbi_brekzit_zaradi_shpionskiya_skandal-369391.html", "text": "Конфликтът между Русия и Великобритания заради отравянето на бившия руски шпионин Сергей Скрипал навява асоциации с времето на Студената война. Трябва обаче да се подчертае, че има и различия. Студената война е свързвана със сблъсък по-скоро на две системи, докато в случая сблъсъкът е много ярко свързан с едно авторитарно лидерство. Студената война продължи и след Сталин, независимо от другите съветски ръководители. Докато сега личната отговорност на настоящото ръководство на Русия е ключова. Приликите с времето на Студената война, от своя страна, са в добро и в лошо отношение. Ако говорим за отрицателния аспект, трябва да кажем, че изключително много нараства напрежението, засилват се дори невидими форми на заплахи. Наблюдаваме в момента кризата, която тече по линия на отравянето на Скрипал. Тук трябва да се подчертае, че много бързо дори западният дискурс се смени и вече се говори не за отравяне, а за химическа атака. Това е съвършено нова терминология и нова перспектива, в която се поставя проблемът. Всичко това се отнася до конфронтацията такава, каквото я познаваме от гледна точка на Студената война – свързана с милитаризация. Друга прилика с онзи период е, че колкото и парадоксално да изглежда, в тази конфликтна ситуация наблюдаваме изключително стратегическо сближаване на западните партньори, които се бяха поразделили заради Брекзит. Сега Създаде се тройката Макрон-Меркел-Мей, които излязоха със съвместна декларация и единна позиция. Те припомниха международните отговорности на Русия като член на Съвета на сигурност на ООН по отношение на мира и сигурността. Председателят на Европейския съвет Доналд Туск също изрази подкрепа за Лондон. Видяхме как Европа и Великобритания загърбиха темата за Брекзит и развода в името на по-важни, стратегически цели. От трансатлантическа перспектива видяхме абсолютно същото – обединяване, макар че и по тази  линия преди имаше напрежение между Доналд Тръмп и Тереза Мей. Това са „добрите новини\" - че пред една обща заплаха, бяха оставени на заден план разделенията, които има в Запада и той заговори с един глас – гласа на НАТО, на ЕС, чийто член все още е Великобритания. В настоящата ситуация мнозина се питат дали вървим отново към двуполюсен свят. Отговорът на този въпрос е и да, и не. Това също е стратегическа цел на Русия – да се намесва в пренаписването на новите полюси като много се сближава последните години икономико-политически с Китай. Така че не можем да говорим само за полюси Русия-Запад, а за по-сложни конфигурации. Между другото, икономиката продължава да бъде модериращ фактор в настоящия дипломатически и политически конфликт с бившия руски шпионин. Нека не забравяме, че 55% от експорта на Русия е към ЕС. Москва не може да си позволи да скъса  връзки с основния си икономически партньор. Не бива обаче да забравяме, че и ЕС е зависим все още доста от руските енергийни източници. С други думи, икономиката ще играе и играе една по-невидима, но по-модерираща роля.", "date": "2018.03.15", "title": "Западът загърби Брекзит заради шпионския скандал"}
{"url": "http://standartnews.com/balgariya/armiyata_galta_153_ot_byudzheta-369383.html", "text": "НАТО предвижда разноските за отбрана в България да достигнат за миналата година 1,5 милиарда лева, което е най-високата стойност в последните седем години. Това се посочва в годишния доклад за дейността на алианса. В посочената сума не са включени средствата за заплати и пенсии на военните. Нашата страна се очаква да направи отбранителни разходи за 1,53 на сто от брутния вътрешен продукт (БВП) при цел за достигане на два процента до 2020 г. Преизчислено през БВП, България е имала по-високи разходи само през 2010 г. (1,64 на сто). По брой на военните България отчита трайно намаление - от 30 000 през 2010 г. до 25 000 в последните три години. За 2017 г. се очаква нашата страна да осигури за въоръжение 29,54 на сто от общия си военен бюджет. За сравнение - през 2010 г. България е отделила за тази цел около 15 на сто, а през 2014 г. - едва около един процент. Трайно разходите за служителите в Българската армия се равняват на около 75-78 на сто от общия национален военен бюджет. За военна инфраструктура нашата страна харчи в последните години между половин и един процент от бюджета за отбрана. Общо военните бюджети на 29-те държави членки на НАТО за 2017 г. са били 957 млрд. долара. В сравнение с предишната година военните разходи на САЩ са се увеличили с 46 млрд. долара Четирите европейски държави от пакта, чиито разходи за отбрана съответстват на изискването да бъдат над 2% от БВП, през 2017 г. са намалили това перо в бюджета си. Разходите са изчислени по цени от 2010 г. Великобритания е съкратила военния си бюджет от 2,15% през 2016 г. на 2,12% за миналата година. Полша го е направила от 2% на 1,9%, Гърция – от 2,41% на 2,36%, Естония – от 2,13% на 2,08%. В същото време останалите европейски държави, които все още не са стигнали до целта от 2%, са продължили с увеличаване на военните си разходи.", "date": "2018.03.15", "title": "Армията гълта 1,53% от бюджета"}
{"url": "http://standartnews.com/balgariya/nyama_kak_chastnite_ohraniteli_da_stanat_otdel_na_mvr-369380.html", "text": "- С така направените промени на частните охранители се вменяват дейности, които по Конституция са приоритет на МВР. Извън мотивите на главния прокурор и президента в тяхното искане към Конституционния съд за обявяването на противоконституционността на текстове от ЗЧОД, най-големият риск в този закон е възможността за изкривяване на пазара. Не мога да говоря за монопол, защото за това си има компетентни органи. Какво имам предвид ? Една урбанизирана територия може да обхваща 4-5 населени места. Кметът на общината, както е записано в закона, сключва договор за охрана. В тази територия, когато влезе фирмата X да охранява и \"осигурява защита на противоправни посегателства на имуществото и населението\", никоя друга компания няма да може да достави СОТ, да осигури охрана на имот или физическо лице. Ситуацията ще се превърне в стил \"подкрепете местния шериф\". - Големият въпрос е защо МВР трябва да прави закон за частните охранителна дейност. Факт е, че ние предоставяме бизнес услуги, ние сме търговски дружества, регистрирани сме по Търговския закон. Европейската комисия и Европейският съд в решенията си казват, че сме в сектора \"бизнес услуги\". Затова не е ясно защо МВР трябва да изработи закон с множество рестрикции. А и това е проект, направен на тъмно. Няколко пъти казахме това на т. нар. \"обществено обсъждане\", което се проведе в парламентарната Комисия за вътрешна сигурност. До него се стигна след като надигнахме глас, че всъщност този законопроект, внесен на 2 август в Народното събрание, е обсъждан на Консултативния съвет към ДНСП в много тесен кръг фирми, които представляват по-малко от 1 процент от бизнеса. Обсъждането на практика беше едно литературно четене, защото МВР си прави някакви предложения, а на нас така и не се предоставиха текстовете. Нито от едно от предложенията на бизнеса не влезе в този закон. Например, да отпаднат звената за самоохрана в различните предприятия и заводи. Уж подлежат на лицензионен режим, но тези хора отговарят само за имуществото на територията на завода. Но такива звена за самоохрана има в много стратегически обекти, които се охраняват и от МВР. Другото е, че заложиха в двете наредби минимални изисквания за сигурност и безопасност, които са безумни. Защо трябва министърът да казва какви да са минималните изисквания и как да си организирам дейността на фирмата? Защо полицаи ще идват да правят оценка на минималните изисквания, след като ние не сме отдел на МВР, а сме търговци. - Реалността е такава - има административно регулиране и контрол, има лиценз и контрол от Главна дирекция \"Национална полиция\", има минимални изисквания да сигурност и безопасност, които се контролират от полицаи, изпълнението на закона се възлага от министъра на вътрешните работи, отделно има контрол по Търговския закон. Ние от сектора не отричаме необходимостта от лицензи, но като икономическа дейност трябва да сме към икономическото министерство, а там могат спокойно да създаден секторен съвет, какъвто има за търговия с оръжие и изделията и технологиите с двойната употреба. Но не да сме изцяло под контрола на МВР. И като бизнес, и като специализирана дейност. - Ами това е бизнес и всяка фирма е подчинена на своите бизнес интереси. Не може МВР да впрегне ресурса на частните охранителни фирми при доставка на публична услуга, както пледират от министерството. Ние работим в частен интерес, ние даваме публичния дан като плащаме данъци и осигуровки и формираме бюджета, с който МВР трябва да достави публичната услуга до населението. Ние сме създадени, за да правим бизнес. - И сега в стария закон охранителите на територията на охраняваните обекти имат право да задържат нарушител до идването на полицията. Това са права, които има и всеки гражданин -ако някой влезе в имота му, да го задържи до идването на МВР. - За такова взаимодействие в закона сега няма нищо. Вменено ни е като задължение, но не срещаме подкрепата на МВР. Когато наши колеги отидат в министерството и представят план за взаимодействие, от МВР дори отказват да го четат, камо ли да го подпишат двустранно. Всичко е въпрос на доверие и на партньорство. Ние сме партньори, не можем да си взаимодействаме. Взаимодействат си две структури на МВР, например. - Три пъти са правени опити между вътрешен министър и охранителния бизнес да се постигне нещо подобно. На места се получава, но най-вече заради разбирането на шефовете на местните РДВР-та и РПУ-та. На места има прекрасни партньорства. На централно ниво е трудно да се създаде модел, защото примерно има 9 асоциации на охранителните фирми. В бранша много отдавна искаме да се въведе стандарт, защото всички страдаме от липсата му. Разминаването между власт и бизнес е много странно, защото не се търси разрешаването на проблема. Бизнесът иска правила, с които да работи по-лесно, но не и МВР да му ги налага като шапка отгоре. Трябва да се намери онази златна среда, в която бизнесът да работи спокойно и да отделя необходимото внимание да съдейства на МВР. И сега във форумите чета - като стане нещо на охранявания обект, да се оправят сами, те за това им плащат. Но в закона е казано, че  след задържането на нарушител, частните охранители трябва да се обадят на МВР. И те, ако не дойдат, какво се случва? Затова трябва да се намери баланс, а не да се нагнетява напрежение. - Философията МВР да прави закон за бизнеса като налага норми. В проекта за наредба за минималните изисквания е предвидено, че всеки договор трябва да бъде нотариално заверен и да бъде предаден на МВР. Т.е., ако сключиш договор с министерство, ще се иска нотариална заверка на министъра. Вътре има посочена цена, нотариусът формира такса като процент от цената, която може да стигне до 7200 лв. - Точно преди седмица излезе директива на Европейския парламент за частните охранителни дружества. Там България успя да пробие и да раздели частните военни охранителни компании, това са военните наемници в горещите точки на света, и частните охранителни фирми. Последните работят в Европа, подчиняват се на вътрешното бизнес законодателство на ЕС и във всяка държава. Там е записано, че всяка една държава много ревниво пази националното си законодателство за частната охранителна дейност. Поради това Европейския парламент препоръчва създаването на т. нар. \"Зелена книга\". Става дума за публично-частни партньорства за обсъждането на регулациите, добрите практики и инициативи, което да стане основа за единна регулация-директива по отношение на частната охранителна дейност. Конкретно за ситуацията у нас на първо място предлагаме да се спре новия закон за частната охранителна дейност, защото дисбалансът и хаосът, който той ще създаде, ще е огромен. След това предлагаме на депутатите и  изпълнителната власт да чуят професионалистите в охранителния бизнес.", "date": "2018.03.15", "title": "Няма как частните охранители да станат отдел на МВР"}
{"url": "http://standartnews.com/mneniya/zapadat_zagarbi_brekzit_zaradi_shpionskiya_skandal-369391.html", "text": "Конфликтът между Русия и Великобритания заради отравянето на бившия руски шпионин Сергей Скрипал навява асоциации с времето на Студената война. Трябва обаче да се подчертае, че има и различия. Студената война е свързвана със сблъсък по-скоро на две системи, докато в случая сблъсъкът е много ярко свързан с едно авторитарно лидерство. Студената война продължи и след Сталин, независимо от другите съветски ръководители. Докато сега личната отговорност на настоящото ръководство на Русия е ключова. Приликите с времето на Студената война, от своя страна, са в добро и в лошо отношение. Ако говорим за отрицателния аспект, трябва да кажем, че изключително много нараства напрежението, засилват се дори невидими форми на заплахи. Наблюдаваме в момента кризата, която тече по линия на отравянето на Скрипал. Тук трябва да се подчертае, че много бързо дори западният дискурс се смени и вече се говори не за отравяне, а за химическа атака. Това е съвършено нова терминология и нова перспектива, в която се поставя проблемът. Всичко това се отнася до конфронтацията такава, каквото я познаваме от гледна точка на Студената война – свързана с милитаризация. Друга прилика с онзи период е, че колкото и парадоксално да изглежда, в тази конфликтна ситуация наблюдаваме изключително стратегическо сближаване на западните партньори, които се бяха поразделили заради Брекзит. Сега Създаде се тройката Макрон-Меркел-Мей, които излязоха със съвместна декларация и единна позиция. Те припомниха международните отговорности на Русия като член на Съвета на сигурност на ООН по отношение на мира и сигурността. Председателят на Европейския съвет Доналд Туск също изрази подкрепа за Лондон. Видяхме как Европа и Великобритания загърбиха темата за Брекзит и развода в името на по-важни, стратегически цели. От трансатлантическа перспектива видяхме абсолютно същото – обединяване, макар че и по тази  линия преди имаше напрежение между Доналд Тръмп и Тереза Мей. Това са „добрите новини\" - че пред една обща заплаха, бяха оставени на заден план разделенията, които има в Запада и той заговори с един глас – гласа на НАТО, на ЕС, чийто член все още е Великобритания. В настоящата ситуация мнозина се питат дали вървим отново към двуполюсен свят. Отговорът на този въпрос е и да, и не. Това също е стратегическа цел на Русия – да се намесва в пренаписването на новите полюси като много се сближава последните години икономико-политически с Китай. Така че не можем да говорим само за полюси Русия-Запад, а за по-сложни конфигурации. Между другото, икономиката продължава да бъде модериращ фактор в настоящия дипломатически и политически конфликт с бившия руски шпионин. Нека не забравяме, че 55% от експорта на Русия е към ЕС. Москва не може да си позволи да скъса  връзки с основния си икономически партньор. Не бива обаче да забравяме, че и ЕС е зависим все още доста от руските енергийни източници. С други думи, икономиката ще играе и играе една по-невидима, но по-модерираща роля.", "date": "2018.03.15", "title": "Западът загърби Брекзит заради шпионския скандал"}
{"url": "http://standartnews.com/kultura/lyuben_zidarov_parizh_e_tseliyat_svyat-369381.html", "text": "Любен Зидаров е изключително специалният гост в столичната галерия „Нюанс\" до 4 април. В престижното арт пространство публиката може да се наслади на истинския Париж, оживял в живописните платна на 94-годишния маестро.  В експозицията, наречена „Обратна хармония\", има и пет акварела. Предишната изложба на големия художник в „Нюанс\" беше през 2017-а: „Старецът и трите морета\". А през лятото Любен Зидаров отпътува за Париж  -   40 години, след като за първи път попада в града-мечта за всеки творец. Той неведнъж е разказвал, че първото му общуване с Париж е събудило живописеца в него, спотаен зад илюстратора. Верен на традиционната склонност към игри със словата и образите, Любен Зидаров отново се шегува с уж неизменния ход на времето: \"Обратната хармония\" е между патинирания Париж от преди четири десетилетия и художника, втурнал се към своите открития, и днешния мъдър създател на картини, неочаквано срещащ младостта в образа на познато-непознатия град, стар и нов  едновременно - като самото изкуство и необходимостта от него. Неслучайно двата автопортрета са сред най-емблематичните платна в „Обратна хармония\". „Създавайки тази изложба, Любен Зидаров осъзнава, че макар външният вид на града да е променен, усещането остава същото. Музиката, която се носи във въздуха, пиещите вино по всяко време на денонощието клошари, музикантите по улиците, групите младежи, насядали по тревата с багети в ръка, туристите китайци, чиито фотоапарати сякаш са залепени завинаги за ръцете им, превръщайки се в тяхно продължение – било у така и преди 40 години. И сред всичко това Любен Зидаров отново намира себе си\", пише Филипа-Андреа Зидарова, внучката на прочутия творец. А ето какво каза и самият той пред \"Стандарт\". „Познавах Париж от литературата – много преди да го видя на живо. Когато за първи път попаднах в него, той беше доста по-тъмен от днес, по-мрачен, потънал в патината на времето – все още не беше бял и освежен.  Докато сега Париж излъчва цвят. Можеш само да го съзерцаваш, да поглъщаш потресаващата му красота. Толкова бях погълнат от него при последното ми посещение там миналото лято, че дълго време дори не извадих скиците, нахвърлени в самия град. Дори мислех, че няма да мога да покрия изживяванията и впечатленията, които нося у мен. Но понеже нямаше как да откажа на „Нюанс\", в продължение на месец се отдадох на зверска работа. Дори изпреварих собственото си усещане. Щях да рисувам Париж – но след време. Щях да изчакам да се настани в мен. Най-важна е емоцията. Париж е целият свят – ти се сливаш с него, независимо от каква националност си. Независимо дали си артист или не. Нима Шагал от Витебск не стана световен художник, след като се установи в Париж?  Нима ако Христо Явашев беше започнал да прави тук, в България, проектите си, щеше да успее? Никога. Първо щяха да го обявят за луд, второ – да го обвинят в идеологическа диверсия, каквато беше модата, и трето – никога нямаше да се превърне в Кристо. Дори днес надали в България би бил възприет подобаващо – интелектуалците у нас  са твърде малко. Разбира се, той е невероятно модерен по света.  Няма съмнение, че е талантлив, но и умее да подлудява – зрителите и критиците. Да не мислите, че половината от хората, които минаха по оранжавите плаващи кейове в италианското езеро Изео са усетили дарованието на Кристо – самото изживяване им е интересно и  любопитно. В това е и талантът на Кристо – да провокира.  В една от галериите на Базел видях нещо невероятно – рисунки на Кристо с няколко от неговите проекти бяха с двойно по-високи цени от съседните картини на Шагал.  Изключително изкуство е да подлудяваш публиката\".", "date": "2018.03.15", "title": "Любен Зидаров: Париж е целият свят"}
{"url": "http://standartnews.com/svyat/george_ivanov_otkaza_albanskiyat_da_e_ofitsialen_v_makedoniya-369360.html", "text": "Македонският президент Георге Иванов отказа да подпише закона за употреба на езиците, с който албанският става втори официален език в Македония, с което може да доведе до нова политическа криза в малката балканска страна, предаде АП. Законът беше приет вчера за втори път на фона на протести в парламента и пред сградата. През януари президентът Иванов вече отказа да го подпише. Според македонската конституция президентът не може да наложи вето на закон, одобрен два пъти от парламента. Иванов обаче направи изявление, че парламентарната процедура не е била спазена и отказва да го подпише. \"Като президент на Република Македония не мога да позволя това. Конституцията и собствената ми съвест не ми позволяват да подпиша указ, одобряващ такъв закон\", заяви президентът.", "date": "2018.03.15", "title": "Георге Иванов отказа албанският да е официален в Македония"}
{"url": "http://standartnews.com/balgariya/arestuvaha_shefa_na_zdravnata_kasa_v_lovech-369382.html", "text": "Директорът на Районната здравна каса в Ловеч Антонио Маринов е арестуван при акция на ДАНС и полицията, съобщи БНР. Говорителят на Окръжна прокуратура в Ловеч Кирил  Петров съобщи, че Маринов е задържан за срок от 24 часа за длъжностно  престъпление по образувано досъдебно производство за злоупотреби със  средства на Здравната каса. С разрешение на Окръжния съд в Ловеч е  извършено претърсване в сградата на РЗОК в Ловеч, като са иззети документи.  Разпитани са и служители. Утре ще стане ясно дали Антонио Маринов ще остане  в ареста. По непотвърдена все още информация, задържането му е  свързано с издаването на разрешително за дейност на частна болница в града през  октомври миналата година и неправомерно превеждани суми по клинични пътеки, с  което е ощетен бюджетът на Касата.", "date": "2018.03.15", "title": "Арестуваха шефа на Здравната каса в Ловеч"}
{"url": "http://standartnews.com/balgariya/proletni_alergii_ni_atakuvat_sled_gripa-369359.html", "text": "След грипа и есенно-зимните вирусни инфекции идва ред на алергиите, които при много хора се отключват именно през пролетта. Всеки трети българин страда от някаква форма на алергия като честотата на този проблем се увеличава всяка година. През последните две десетилетия специалисти от всички държави, особено от индустриално развитите, отчитат, че все повече деца и възрастни развиват алергия. Очакванията са след 10-15 години 50% от населението да страда от този проблем, коментира пред \"Труд\" алергологът д-р Симеон Узунов от Клиниката по клинична алергология в Александровска болница. По думите му през пролетта алергиите най-често са към полени. Те започват още от средата и края на февруари до април, с цъфтежа на дърветата, дървесни полени - бреза, следвани от цъфтеж на треви, тревни полени - от май до юли. \"Най-често срещаните алергии са алергичен ринит, алергичен конюнктивит, често протичащ като риноконюнктивит (със симптоми от очите и носа) и изключително важно - бронхиалната астма\", посочва д-р Узунов. Има много фактори, свързани с алергиите, но основните са замърсяването на въздуха, храненето, и все по-голямото отдалечаване от природата, обяснява още специалистът.", "date": "2018.03.15", "title": "Пролетни алергии ни атакуват след грипа"}
{"url": "http://standartnews.com/balgariya/pochina_vtoriyat_postradal_pri_intsidenta_v_zavod_arsenal-369357.html", "text": "Тази нощ почина и вторият работник, който обгоря при инцидента в завод 3 на военния завод \"Арсенал\" в Казанлък, информираха от болницата. 45-годишният Красимир Желев беше настанен в отделението за реанимация на университетската болница в Стара Загора с 80% изгаряния и лекарите се бореха за живота му. В инцидента вчера на място почина и 26-годишният Цеко Василев. Областният управител на Стара Загора Гергана Микова поясни, че именно поради тежкото състояние на работника той не е бил транспортиран в Пловдив, каквито са били първоначалните намерения. \"Няма други ранени. Работниците, които са били в странични помещения на цеха, са били изведени\", каза още Микова. Сега предстои контролните органи да си свършат работата, потвърди тя. Вчера при инцидента в цех 3 на завода загина и 26-годишен мъж от мъглижкото село Шаново. От Инспекцията по труда уточниха, че двамата мъже са работили на машина за смесване на състави за стартови заряди за боеприпаси. Сместа, с която са работили, не е взривоопасна, но е силно пожароопасна в състоянието, в което се работи с нея. По предварителна информация по време на работата сместа се запалва, в резултат на което двамата получават изгаряния. Предстои да бъдат разгледани документи, свързани с технологичните изисквания за изделието, изискванията за безопасност при работа с машината, както и други документи, свързани с цялостната организация на безопасността на труда на работните места на пострадалите. Изпълнителният директор на завод „Арсенал\" Николай Ибушев поясни, че в случая се касае за нарушение на инструкциите за безопасна работа. Междувременно Окръжна прокуратура-Стара Загора и Инспекцията по труда извършват проверка във връзка с инцидента.", "date": "2018.03.15", "title": "Почина вторият пострадал при инцидента в завод „Арсенал“"}
{"url": "http://standartnews.com/balgariya/balgarite_harchat_naymnogo_za_hrana_sled_tova_za_zhilishte_i_transport-369358.html", "text": "Какъв е общият потребителски разход на българина? Националният статистически институт отговаря на този въпрос в деня, в който отбелязваме Световния ден на потребителите. Според данните, които са за 2016 г., българинът харчи най-много от доходите си за храна, на второ място за жилище и битови сметки, на трето място за транспорт. 37,3% от парите на българина отиват за храна, за жилища и битови разходи отиват 17,3%, транспортът взема 8,3%, здравеопазването - 6,7% от доходите. За свободно време, култура и почивка българинът отделя 5,8% от средствата си, за алкохол и цигари - 5,2%, за други стоки и услуги - 5,1%, за жилищно обзавеждане и поддържане на дома - 4,5%, а за дрехи и обувки - 4,4%. Средно на лице от домакинство българинът изяжда 88 кг хляб годишно, 45,6 кг месо, 27,5 кг кисело мляко, 70 кг зеленчуци и 49 кг плодове. За година българинът изяжда средно 140 яйца. 27,3 литра е консумираният алкохол средно на лице от домакинство за 2016 г. Бирата е най-предпочитана, следвана от виното и за изненада - ракията е на трето място. Историята на Световния ден на потребителите започва през 1962 г., когато тогавашният американския президент Джон Кенеди за първи път поставя въпроса за необходимостта от защита на потребителските права в реч пред Сената. Той формулира и четирите основни права на потребителя: правото на безопасност, правото на информация, правото на избор, правото да бъдеш чут. От 1991 г. Денят на потребителя се отбелязва и в България.", "date": "2018.03.15", "title": "Българите харчат най-много за храна, след това за жилище и транспорт"}
{"url": "http://standartnews.com/balgariya/gerb_vnasya_signal_v_prokuraturata_za_nerednosti_v_obshtina_na_bsp-369364.html", "text": "Подготвили сме сигнал до главния прокурор, който ще внесем днес. Това каза на брифинг в Народното събрание експертът от ГЕРБ Антон Тодоров. „Когато човек се запознае с доклада на Държавната агенция за финансова инспекция от 2016 година по отношение на меко казано безобразното управление на кмета от БСП Филчо Филев единственото, което го обхваща е ярост. Тя бива заменена от липса на справедливост, която в 34-те общини на БСП е видима\", изтъкна той. „Това е моделът, който БСП налага. Някои биха го нарекли феодализация на българските общини. Няма да възроптаем срещу тази формулировка\", посочи Антон Тодоров. „Във втория доклад на агенцията има изключително скандални заключения. 7 индикатори за измами са засечени от финансовите ревизори в общината. Използва се схема за източване на пари с документи с невярно съдържание. Това не го измисляме ние, не го генерират създатели на опорни точки в партийна централа- казано е от финансовите ревизори\", заяви експертът. „Забележете нахалството на модела „Филчогейт\" - наложени са административни наказания. И десетте, които кметът обжалва, са признати за валидни. Вторият доклад регистрира нарастваща степен на феодално поведение. Този човек от БСП буквално демонстративно зашлевява шамар на жителите на Провадия\", поясни Антон Тодоров. „Това не е последната такава пресконференция. 34 кмета-34 \"гейта\" от кметовете на БСП\", каза още той.", "date": "2018.03.15", "title": "ГЕРБ внася сигнал в прокуратурата за нередности в община на БСП"}
{"url": "http://standartnews.com/balgariya/bachvarova_po_vreme_na_sreshtata_s_erdogan_vav_varna_nyama_da_se_komentirat_dvustranni_otnosheniya-369355.html", "text": "Предстоящата среща с Ердоган има конкретни въпроси и те не засягат друстранните отношения. Така отговори началникът на кабинета на премиера Румяна Бъчварова пред БиТиВи на въпроса дали ще бъдат по време на разговорите с турския президент ще бъдат поставени темите за трайкийските бежанци и компенсации. Правителството работи добре, няма да коментирам отношенията сред патриотите.", "date": "2018.03.15", "title": "Бъчварова: По време на срещата с Ердоган във Варна няма да се коментират двустранни отношения"}
{"url": "http://standartnews.com/balgariya/tsvetanov_prezidentat_nyama_stenograma_ot_sreshtata_s_kiril_ne_radev_ne_e_zashtitil_balgariya-369356.html", "text": "Анкетната комисия ще обясни всички обстоятелства около сделката с ЧЕЗ, заяви в ефира на Нова телевизия зам.-председателят на ГЕРБ Цветан Цветанов. Лидерът на най-голямата група обясни как се е стигнало до решението. На председателски съвет БСП направи едно искане, ние го подкрепихме, за да спрат спекулациите, поясни Цветан Цветанов. И нападна президента, защото според него от \"Дондуков\" 2 идвали част от спекулациите. Скандалът е по-голям в Чехия, защото Чехия е страната, която прави тази сделка, каза още Цветанов. И се върна на опозицията, която не се интересувала от председателството и политиката ни по Западните Балкани. Опозицията от най-малките неща генерира скандал след скандал, твърди вторият човек в ГЕРБ. Цветанов обясни, че левицата се отклонява от европредседателството и кохезионната политика, която е много по-важна. „Опозицията не се интересува от дългосрочната визия на ЕС, на България, на Западните Балкани\", посочи Цветан Цветанов. Търсим подкрепа от опозицията за важните теми на България, но не получихме отговор на тази протегната ръка. Искат да ни отклонят от успехите и от важните теми, каза още Цветан Цветанов. КЕВР, КЗК и КФН са институциите, които могат да проверят дали всичко по сделката с ЧЕЗ е изрядно. Българското правителство няма отношение, бе категоричен Цветанов. И припомни, че договорът  подписан в Чехия по британското законодателство. „Ние сме най-заинтересовани да се спре със всякакви спекулации и да се разбере истината\", подчерта още веднъж Цветанов. „Анкетната комисия ще изясни абсолютно всички факти и обстоятелства\", посочи още той. Според Цветанов комисията ще разшири обхвата при проверката, като започне от самото приватизиране през 2004 година и проследи последващите действия, които са взети в последвалите години. Идеята е да се търси политически консенсус. „Да внимаваме с популистките изказвания\", заяви още председателят на ПГ на ГЕРБ. И заяви: „ЧЕЗ или Гинка не са в състояние да повишават цената на тока. КЕВР е органът, който взима окончателното решение.\" Дали държавата ще влезе в сделката с ЧЕЗ ще се изясни, след като анкетната комисия си свърши работата, казва Цветан Цветанов. И обърна внимание, че КЕВР не се избира от правителството, а от парламента. Водещата Аделина Радева зададе въпрос и за Консултативния съвет по национална сигурност по темата ЧЕЗ, който свика празидентът. Цветанов използва въпроса, за да припомни, че в сряда парламентът е променил закона за стратегията по национална сигурност. Водещата го попита защо в пленарната зала ГЕРБ не са приели предложението на БСП Черно море да бъде демилитаризирана зона, след като премиерът Бойко Борисов казва, че иска да види там \"лодки и пладноходки\". С анексирането на Крим и концентрацията на оръжия от страна на Русия, ние като страна член на НАТО трябва да участваме в ученията, отвърна Цветанов. И прехвърли темата върху срещата на Румен Радев с руския патриарх Кирил. От ГЕРБ настояват да се публикува стенограмата от разговора, но от \"Дондуков\" 2 казват, че няма такава. \"Вие вярвате ли, че няма такава стенограма?! Президентската институция не е обсъждане в кафене. На всяка среща винаги има стенограф и се прави протокол. Спомнете си срещата на Първанов с Дянков. Тогава се пусна стенограмата от този разговор. А това е среща с руския патриарх. Президентът би натрупал негативи от това, че не е защитил България. За да излезе от това положение, той коментира темата с ЧЕЗ\", смята Цветанов. И натърти, че Румен Радев никъде не говори за анексирането на Крим, нито за нарушаването на международното право от страна на Русия. Решетников си свърши работата, обобщи темата Цветан Цветанов. А за противоречията в коалиционния си партньор Обединени патриоти, Цветанов каза, че е убеден, че те ще изгладят противоречията помежду си. Очаквайте подробности!", "date": "2018.03.15", "title": "Цветанов: Президентът няма стенограма от срещата с Кирил?! Не! Радев не е защитил България!"}
{"url": "http://standartnews.com/balgariya/roditeli_izlizat_na_protest_sreshtu_nasilieto_v_detskite_gradini-369363.html", "text": "Пореден протест срещу насилието в детските градини ще се проведе в четвъртък в София. Организаторите подчертават, че демонстрациите не са насочени срещу учителите. Недоволните искат да покажат подкрепата си за идеи като видеонаблюдение във всички помещения на ясли, градини и училища. Протестиращите настояват и за увеличение на учителските заплати и намаление броя на децата в групите в детските градини.", "date": "2018.03.15", "title": "Родители излизат на протест срещу насилието в детските градини"}
{"url": "http://standartnews.com/balgariya/otdelyat_310_mln_lv_za_prevantivni_remonti_na_patishtata-369372.html", "text": "Над 310 млн. лв. ще бъдат вложени през 2018-та година за превантивни ремонти на 580 км от републиканската пътна мрежа. Това заяви заместник-министърът на регионалното развитие и благоустройството Малина Крумова. Тя участва в организирания от Българска браншова камара „Пътища\" семинар на тема: „Превантивно поддържане – проектиране и технологии\". \"Важно е този ресурс да бъде използван по ефективен начин и очаквам практическата дискусия да подпомогне правилното изпълнение на тези цели\", коментира още тя. Крумова посочи, че със заповед на председателя на Управителния съвет на Агенция „Пътна инфраструктура\" от днес се прекратява работата по зимното поддържане на републиканската пътна мрежа. В най-скоро време ще бъде ясно къде ще бъдат вложени спестените от зимната поддръжка средства. Предвидено е увеличаване на гаранционните срокове като един възможен стимул за отговорно отношение към изпълнението на обектите.", "date": "2018.03.15", "title": "Отделят 310 млн. лв. за превантивни ремонти на пътищата"}
{"url": "http://standartnews.com/balgariya/borisov_se_sreshtna_sas_zamestnikpredsedatelya_na_ek_marosh_shefchovich-369366.html", "text": "Министър-председателят Бойко Борисов се срещна със заместник-председателя на Европейската комисия Марош Шефчович. В контекста на ключовия приоритет на българското председателство, свързан с европерспективата на Западните Балканите, българският премиер очерта напредъка по инициативите за увеличаване на междусистемната свързаност на региона. Изразено беше общо мнение, че насърчаването на регионалното сътрудничество и енергийната интеграция на региона са важни за установяването на сигурна, добре функционираща и достъпна енергийна система. Борисов подчерта и значимостта на изграждането на газовия хъб „Балкан\", който е част от политиката за интегриране и развитие на свободен и конкурентен газов пазар в Югоизточна Европа. Премиерът посочи, че чрез този балкански проект ще бъде гарантирана либерализацията на енергийните пазари и ще има достъпна енергия за потребителите. По време на срещата си с Марош Шефчович министър-председателят посочи също, че като ротационен председател на Съвета на ЕС България ще продължи действията си за постигане на стабилен Европейския енергиен съюз и положителни резултати по приоритетните теми в областта на енергетиката.", "date": "2018.03.15", "title": "Борисов се срещна със заместник-председателя на ЕК Марош Шефчович"}
{"url": "http://standartnews.com/balgariya/fandakova_tova_lyato_sofiya_tryabva_da_ima_obshtestveni_velosipedi-369371.html", "text": "Кметът на София Йорданка Фандъкова изрази увереността си, че през това лято ще има обществени велосипеди в столицата. „Тази процедура беше много обжалвана, дълго време в съдебни дела. Дори вече хората забравиха, че имаме такава приключена процедура и очакваме час по-скоро София да се сдобие със система на градски колела. Продължаваме да изграждаме велоалеи, за да можем да осигурим по-безопасно пътуване на велосипедистите. Често пъти спорим с шофьорите. Така или иначе посоката, в която ние вървим е ясна – обявили сме, че София трябва да бъде все по-достъпна за пешеходците и велосипедистите наравно с възможности за повече обходни маршрути, така че да освобождаваме централни части от автомобили\", коментира Фандъкова. \"За мен няма значение кой ще изпълнява тази услуга, важното е да приключи всичко. Да се надяваме, че още това лято ще може да започне изграждането и да имаме вече градски велосипеди в София\", каза още Йорданка Фандъкова.", "date": "2018.03.15", "title": "Фандъкова: Това лято София трябва да има обществени велосипеди"}
{"url": "http://standartnews.com/balgariya/borisov_ochakvam_ot_avstriya_podkrepa_za_shengen_i_za_gazoviya_hab_obnovena-369378.html", "text": "Австрия стои зад приемането на България в Шенген. България е за пример как трябва да се справят. Това каза министър-председателят Бойко Борисов след срещата му с австрийския канцлер Себастиан Курц, предаде Агенция „Фокус\". „По Западните Балкани за коридорите имаме пълното разбиране. Разбрахме се с министрите как да работим, за да можем да подготвим хибридното финансиране и да можем да направим инфраструктурата на Западните Балкани необратима\", посочи Борисов. \"Разговаряхме по темата за газовия хъб и за доставките на газ от различните източниците. И в тази сфера очаквам да ми помогне с неговата експертиза и това, което има и Австрия като най-голям газов хъб\", допълни той. \"Темата Шенген е ясна. Всички виждат, че сме се справили, надявам се да има решение\", отбеляза още българският премиер. Със Себастиан Курц имаме и еднакво разбиране за опазването на външните граници и европейското население да е спокойно, допълни Борисов. - „При срещите ми с Ангела Меркел, Марк Рюте, Виктор Орбан, пред тях винаги съм казва, че 2018 г. трябва да се разглежда като българо-австрийско председателство по основните теми, защото нито можем да започнем и да завършим за 6 месеца процес като Западните Балкани, нито охраната на външните граници, нито всички общо теми и решения, които трябва да вземем по Дъблинско споразумение, кохезионна политика и всичко останало\", обясни Борисов. „Благодаря за оценката, подкрепата, желанието да помагаш по опазването на външната граница. С нашите коалиционни партньори положихме много усилия. Факт е, че всички в Европа оценяват това, което не ние, а държавата България, тук може и опозицията да се чувства горда, е направила така, че всички да оценяват усилията, които сме положили. Имаме към момента нулев мигрантски натиск\", каза още българският премиер. Бойко Борисов допълни, че е информирал Курц, че на срещата на 26 март във Варна между Ердоган, Туск, Юнкер и България има поставена една единствена цел. „Продължаване на действията по споразумението, за да може тези над 3 млн. мигранти да останат в Турция, за което да си платим, но да предпазим Европа от тази мигрантска вълна\", поясни той. „Темата, по която имаме еднакво разбиране е опазването на външните граници, за да можем да ги опазим така, че европейското население да е спокойно, но и да покажем своята хуманност към света. Сиреч тези, които бягат от войни могат да влизат през КПП-тата, да се грижим за определен период от време, след това да се върнат в населените си места откъдето са дошли за възстановяване на държавите си\", коментира Борисов и добави, че през това време дипломацията трябва да направи всичко възможно тези касапници да престанат. „Европа на практика се явява единственият поемащ пасивите континент от всичко това, което се случва на 1500 км от тук\".", "date": "2018.03.15", "title": "Борисов: Очаквам от Австрия подкрепа за Шенген и за газовия хъб /ОБНОВЕНА/"}
{"url": "http://standartnews.com/balgariya/zaharieva_izpolzvaneto_na_otrovni_himikali_e_nezakonno-369368.html", "text": "Външният министър Екатерина Захариева подкрепи мерките, които Великобритания предприе срещу Русия след отравянето на двойния агент Сергей Скрипал и дъщеря му Юлия. В Twitter Захариева написа: „България стои до своя съюзник Обединеното кралство. Използването на отровни химикали е незаконно и трябва да бъде осъдено по най-категоричния възможен начин\". Захариева адресира туита си до британския външен министър Борис Джонсън. В сряда Великобритания обяви, че гони 23 руски дипломати във връзка със случая „Скрипал\". Руските дипломати имат една седмица да напуснат Острова, заяви премиерът Тереза Мей. Тя нарече предполагаемите действия на Москва срещу бившия полковник от ГРУ Сергей Скрипал „незаконна употреба на сила срещу Великобритания\". Русия отрича да е замесена в отравянето. Сергей Скрипал и дъщеря му Юлия бяха открити в безпомощно състояние на пейка в град Солсбъри на 4 март. Скрипал е бивш руски агент, който през 2006 г. е осъден на 13 години затвор за шпионаж в полза на Великобритания. 4 години по-късно е един от четиримата затворници, освободени от Москва в замяна на 10 руски шпиони, задържани от ФБР. Скрипал се установява в град Солсбъри, Великобритания. Съпрагата на Скрипал, по-големият му брат и синът му починаха през последните 2 години. Според семейството част от тях са умрели при мистериозни обстоятелства. Британското разследване сочи, че Скрипал и дъщеря му са отровени с нервнопаралитичното вещество „Новичок\". То е разработено в бившия Съветски съюз през '70-те и '80-те години. „Новичок\" е силно токсично нервнопаралитично вещество. Той е четвърто поколение отровен газ, чиито съставни части са селскостопански химикали. „Новичок\" предизвиква забавяне на сърдечния ритъм и ограничаване на въздушните пътища, което води до смърт от задушаване. Една от основните причини да се произвеждат тези вещества е, че техните съставни части не са забранени.", "date": "2018.03.15", "title": "Захариева: Използването на отровни химикали е незаконно"}
{"url": "http://standartnews.com/balgariya/na_blagoveshtenie_minavame_kam_lyatnoto_chasovo_vreme-369365.html", "text": "Тази година ще местим стрелките на 24 срещу 25 март. Това се налага заради преминаването ни към лятно часово време. Така в неделя (25 март, Благовещение)  3 часа през нощта ще стане 4. Лятното часово време е система, въведена за спестяване на разходи за осветление чрез увеличаване на използването на дневна светлина. При нея официално прилаганото време се измества обикновено с 1 час по-напред от астрономическото време, като остава така за пролетните и летните месеци. С това се цели подсигуряване на по-добро съвпадане на часовете от светлата част на денонощието и активните часове за работа и училище. Лятното часово време е най-често използвано в районите с умерен климат поради значителните изменения в съотношението светла/тъмна част от денонощието в зависимост от сезона от годината. Лятното часово време е въведено в България на 1 април 1979 година. Специалистите съветват: за да влезете по-лесно в режим на работа и да се наспите на другия ден - Понеделник, на 26.03 е хубаво в неделя да станете 1-2 часа по-рано от обичайното. Така ще спите 2-3 часа по-малко. Това вероятно ще ви накара да заспите по-рано вечерта и така имате по-голям шанс за наспиване за следващия работен / учебен ден. Спортуването също ще помогне за по-бърза умора. Най-застрашени са сърдечно болните, но дори при хората, които не страдат от хипертония, не е изключено да се появят проблеми с кръвното налягане. Ако не сте достатъчно съсредоточени на работното място или сте прекалено раздразнителни – причината пък е в настройването на организма към смяната на ритъма. Лятното часово време е най-често използвано в районите с умерен климат, поради значителните изменения в съотношението светла/тъмна част на денонощието, в зависимост от сезона на годината. През последните години редица държави се отказват от използването на лятното часово време. Сред тях са Казахстан (2004), Киргизстан (2005), Ирак (2007), Пакистан (2009), Бангладеш и Грузия (2010), Армения (2011), Русия, части от Украйна (областите Донецк, Луганск и Крим) и Египет (2014), Азербайджан (2015). На 28 октомври ще стане връщането към астрономическото време в 4 часа през нощта. Тогава часовниците ще бъдат върнати един час назад.", "date": "2018.03.15", "title": "На Благовещение минаваме към лятното часово време"}
{"url": "http://standartnews.com/balgariya/avstriyskiyat_premier_bravo_na_balgariya_za_opazvaneto_na_vanshnata_granitsa-369373.html", "text": "Бойко Борисов и австрийският канцлер Себастиан Курц разговаряха в резиденция \"Бояна\". Те обсъдиха сътрудничеството между България и Австрия както в двустранен план, така и в рамките на Европейския съюз. Акцент в разговорите беше приемствеността в темите на Българското и Австрийското председателства на Съвета на ЕС. След срещата двамата премиери дадоха брифинг. \"Няма държава в Европа, която е инвестирала толкова усилия по опазването на външните граници\", заяви Себастиан Курц. „От години работим много добре с г-н Борисов. Радвам се, че имахме възможност да постигнем добри резултати. Благодаря за силното представяне на България по време на председателството на ЕС. Имаме много подобно отношение към важните за ЕС въпроси и ще използваме председателството да направим Европа по-силна, да работи повече по големите въпроси, а малките да остави на отделните държави\", заяви Курц. По думите му са на едно мнение, че най-сериозната област е сигурността. „Там е необходима съвместна работа по отношение на спирането на миграцията. Благодаря на България, че с такава настойчивост се наложи да се спре мигрантската вълна до голяма степен. Важно е за всички нас, държавите от Западните Балкани да бъдат подкрепени по пътя си към Европа. Това е в интерес на държавите около тях. Радваме се, че имаме възможност да подкрепим България да бъде приета в шенгенското пространство\", каза още той.", "date": "2018.03.15", "title": "Австрийският премиер: Браво на България за опазването на външната граница"}
{"url": "http://standartnews.com/balgariya/dobriyat_san_e_garantsiya_za_zdrave_intervyu-369344.html", "text": "На 16 март /петък/ за поредна година ще бъде отбелязан Световният ден на съня. По традиция той се отбелязва в петъка преди пролетното равноденствие. Началото е поставено през 2008 г., а целта е да се изтъква ползата от добрия и здрав сън. Както и да се привлече вниманието на обществото към проблемите на съня, справянето с тях и социалните им измерения. Множество медицински изследвания доказват, че липсата на добър сън е причина за високо кръвно налягане, затлъстяване, диабет, белодробни болести и други. Нарушеният сън води до влошена концентрация и се отразява негативно при дейности, изискващи прецизност и добра кондиция. Голяма част от катастрофите се причиняват при заспиване на водача зад волана, вследствие на непълноценен нощен сън. Експертите напомнят, че нарушеният сън не е заболяване, а симптом, затова не бива да се прибягва до самолечение, а да се потърси лекарска консултация. След като бъде установена причината за безсънието, може да се предприеме адекватно лечение. За жалост \"лека нощ\" остава само пожелание за почти половината население на света. Според последните проучвания 45% от човечеството страда от нарушения на съня, но проблемът се неглижира и хората рядко търсят консултация с лекар. Ако проблемите продължават месец или по-дълго, става дума за хронично нарушение и е необходима консултация със специалист. Прекомерният сън също вреди на здравето, затова не е препоръчително да прекарваме в леглото твърде много време. Според учените повече от осем часа сън на нощ могат да навредят на сърдечносъдовата система и да увеличат риска от инсулт, сърдечна недостатъчност и инфаркт. Не само продължителността на съня оказва влияние на тонуса ни, но и неговото качество. Понякога дори и да спим 8 часа, след като се събудим се чувстваме изморени, което се дължи на фактори като стрес и тревожност, прием на медикаменти, алкохол или тютюнопушене. Физически дейности също не бива да се провеждат непосредствено преди лягане, а с малък интервал от около няколко часа. Препоръчително е да се вечеря 2-3 часа преди лягане, а консумацията на кофеин трябва да е не по-малко от 4-6 часа преди сън. Храните, които ни помагат да спим по-сладко, са бадемите, бананите, твърдо сварените яйца и любимите череши. * * * * * - Ако имаме нередовен сън, често будене през нощта, хъркате, спирате да дишате или ставате по малка нужда, ако се чувствате изморени през деня – тези неща могат да ни насочат, че имате проблем със съня. Можем да го установим като отидем при лекар, който се занимава с медицина на съня - било то невролог, белодробен специалист или специалист по медицина на съня. - Нередовният сън може да доведе до най- различни здравословни проблеми. Сънят е част от нашата физиология и ако хронично се лишаваме от тази физиологична нужда на организма, съответно се развиват и различни отклонения. Най-често те са от страна на сърдечно-съдовата система като артериална хипертония, по-висок риск от инфаркт и инсулт. Могат да се развият също и метаболитни нарушения, висок холестерол, висока пикочна киселина, дори висока кръвна захар. Хроничното недоспиване може да доведе и до нарушен глюкозен толеранс или до преддиабет. Освен това различни отклонения може да има от страна на централната нервна система- проблеми с паметта, с концентрацията, висока сънливост, предизвикващи опасни ситуации при шофиране или на работното място. - За България няма актуална статистика за разстройствата на съня и трудно може да се направи. Има световна такава и за Европа е установено, че всички видове разстройства на съня са около 20% в общата популация. Това е приложимо за всяка една страна. - Като спазваме редовен режим, съобразяваме се с това кога лягаме и ставаме. Мислим за това колко време спим, така както мислим за нещата, които трябва да направим, когато сме будни, за да бъдем здрави, като например да спортуваме. Трябва да мислим и как спим. Важен е редовният режим на сън – определен час, в който си лягаме и определен час, в който ставаме. Трябва да имаме достатъчно количество сън, което за всеки е индивидуално, има и възрастови различия, но най- общо трябва да имаме около 7-8 часа сън. Също така трябва да избягваме да вечеряме поне 4 часа преди лягане. Да не консумираме алкохолни, тонизиращи напитки, също цигари пред сън. Физическата активност през деня също подобрява качеството на съня. С такъв тип мерки можем да наваксаме една хронична загуба на сън вследствие на работа или на ежедневието. - Трудно може да се прекали със съня. Има хора, които спят по повече, това в повечето случаи не е някакъв проблем, но може да е и симптом на някои видове разстройства на съня. Не е хубаво да се нарушава режима на сън, освен да знаем кога си лягаме, трябва да имаме и определен час за ставане. Ако се оставим сутрин, можем да спим до 10 часа, друг ден до 8, това са все неща, които нарушават биологичния часовник и в тази линия се развиват и всички тези отклонения, за които ви споменах. Редовният режим синхронизира биологичния часовник, а това е важно за целия организъм.", "date": "2018.03.15", "title": "Добрият сън е гаранция за здраве /+ИНТЕРВЮ/"}
{"url": "http://standartnews.com/balgariya/hladen_vyatar_dazhd_na_iztok-369332.html", "text": "Днес времето ще остане ветровито. Облачността над страната ще е променлива, по-често значителна. Разкъсвния и намаления на облачността ще има през деня над Дунавската равнина Превалявания от дъжд ще има предимно в Южна и Източна България. Ще духа слаб до умерен запад-северозападен вятър. Минимални температури между 3 и 8 градуса, максимални между 12 и 17 градуса. Атмосферното налягане слабо ще се повиши, но ще остане по-ниско от средното за март.", "date": "2018.03.15", "title": "Хладен вятър, дъжд на Изток"}
