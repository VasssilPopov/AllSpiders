{"url": "http://standartnews.com/lyubopitno/svetovni_krasavitsi_obraha_ovatsiite_na_grand_glamour_show_marina_dinevi-374726.html", "text": "Най-бляскавият летен моден спектакъл, Grand Glamour Show, събра на едно място носителки на титли за красота от България и световни топ модели. Вице Мис България 2017 Йовита Георгиева, Кралица на Бургас Теодора Мудева, Мис Влас Неделина Маргенова, вице Мис България 2016 Рени Радева, Мис Обзор Радина Василева, Мис Бургас Габриела Пеева, Мисис Планета България Станислава Андреева дефилираха по котешката пътека на кораба Il Siciliano на Марина Диневи във Влас.  Наред с българските красавици, излязоха и чуждестранните гостенки – Ирина и Олга Лисенко, Сара Митич, Уляна Кириловна и Юля Дануляк. Това е най-престижното модно събитие на лятото. За дефилето бяха подбрани само 6 модни къщи и дизайнери, достойни да бъдат показани пред отбраната публика - Поля Кинова за Палома фешън, фолклорните облекла на Елена Христова, модна къща Джофра с дизайнер Петя Джофра, Лилиан Едуардс, гръцкият бранд Шугър Фрий и диамантеният гигант Гото. Водеща на модния спектакъл бе оперната прима Весела Нейнски, която успешно се изяви като кулинарен гуру в последното издание на Черешката на тортата. Тя събра и няколко кулинарни съвета от пристигналия специално за събитието готвач на Дани де Вито - Стефано Стека, който бе подготвил изискано гурме меню за гостите. За доброто настроени на присъстващите пък се погрижи поп изпълнителката Sunheart. Афтър партито продължи в казино Беладжио, където момичетата поиграха Блек Джек и си пробваха  късмета на рулетките.", "date": "2018.08.13", "title": "Световни красавици обраха овациите на Grand Glamour Show Marina Dinevi"}
{"url": "http://standartnews.com/sport/tsska_pobedi_slaviya_s_21-374736.html", "text": "Макар и трудно ЦСКА победи Славия с 2:1 в среща от 4-ия кръг на Първа професионална лига. В герой за \"червените\" се превърна Мауридес, който вкара и двете подадения. За \"белите\" точен бе Янис Карабельов. Славия можеше да поведе в резултата още във 2-ата минута, когато Милчо Ангелов излезе сам срещу вратаря, но стреля в тялото на Черниаускас, след като бе бутнат в гърба от Николай Бодуров. Защитникът можеше да се разпише във вратата на Стериакис след 120 секунди, но ударът мина на сантиметри от дясната греда. ЦСКА владееше по-често топката, но трудно създаваше положения пред противниковата врата. В 36-ата минута Десподов се измъкна от Станиславлевич и се откъсваше сам срещу вратаря, но бе съборен. Съдията Волен Чинков показа само жълт картон на младия играч на Славия. Десподов стреля от пряк свободния удар в гредата, а Стериакис успя да улови отбитата топка. В третата минута от добавеното време на първата част Мауридес изведе ЦСКА напред в резултата. Кирил Десподов центрира към нападателя и той с глава намери целта. Второто полувреме започна в бавно темпо и положенията пред двете врати липсваха. В 67-ата минута Славия изравни резултата при първата си голова ситуация. Велковски центрира от фаул и Карабельов реализира с глава. ЦСКА тръгна да търси победата с всички сили. Самостоятелен пробив на Десподов в 75-ата минута завърши с удар към вратата на Стериакис, който майсторски спаси. Последва отлична възможност пред Евандро, но той прати топката високо над вратата. В последната минута на срещата Кирил Десподов се измъкна отдясно и центрира в наказателното поле, където Мауридес с отлично насочване с глава донесе три точки за ЦСКА. Славия можеше да изравни в допълнителното време, но при меле в полето на домакините топката бе изчистена.", "date": "2018.08.13", "title": "ЦСКА победи Славия с 2:1"}
{"url": "http://standartnews.com/kultura/kupishta_zvezdi_na_nauchnata_fantastika_shte_doydat_za_balgarskiya_komik_kon-374733.html", "text": "Актьори, играли ключови роли в „Игра на тронове\" и „Западен свят\", ще се появят на сцената на фестивала Aniventure Comic Con в София. Изтокът и Западът ще се срещнат в едно от най-мащабните събития в България – Aniventure Comic Con, който ще се проведе на 15 и 16 септември 2018 в Inter Expo Center. Фестивалът се организира от НАКАМА и KEY Events & Communication LTD. Почитателите ще могат да се срещанат с известни актьори, превърнали се поп-културни феномени, благодарение на ролите си в култови сериали, като актрисата опълчила се на сър Антъни Хопкинс в продукцията на HBO „Западен свят\", актьора разплакал милиони фенове на сериала \"Игра на тронове\" и един от малкото персонажи оцелели до осми сезон на най-популярната телевизионна продукция. Kristian Nairn (Hodor) изигра една от ключовите роли в превърналия се във феномен сериал „Игра на тронове\", излъчван по HBO. Добрият гигант, повтарящ „Ходор\", чиято мисия беше разкрита в едва последните секунди на финалния епизод с негово участие идва за първи път у нас в рамките на Aniventure Comic Con. Компания ще му правят Vladimir Furdik (Краля на Нощта) и Gemma Whelan, играеща ролята на Yara Greyjoy. И тримата ще отделят по няколко часа, за да раздават автографи и да се снимат с най-запалените фенове на сериала, а специалният панел с въпроси и отговори към тримата ще започне в 11.00 ч. в събота – 15 септември, на главната сцена. Може би най-силното актьорско присъствие в рамките на събитието тази година ще бъде това на Angela Sarafyan, считана за една от най-уникалните актриси в Холивуд в момента. Родена е в Армения, но семейството й се мести да живее в САЩ, когато Angela е едва четиригодишна. Освен от малкия екран, където играе редом до сър Антъни Хопкинс, Ед Харис и Танди Нютън в номинирания за награда „Еми\" и „Златен глобус\" сериал на HBO „Западен свят\", актрисата е добре позната и на феновете на Twilight. Angela Sarafyan играе в последния филм от сагата, редом до Rami Malek (Mr. Robot). Предишните й роли са в „Имигрантът\" (The Immigrant) с Марион Котийяр и Хоакин Финикс, \"Обещанието\" (The Promise) с Крисчън Бейл и Оскър Айзък, както и „Параноя\" (Paranoia) с Харисън Форд и Гари Олдман. Аngela ще има собствен панел на главната сцена на Aniventure Comic Con в неделя (16.09.2018 г.), както и срещи за автографи и снимки с фенове в рамките на събитието. Освен актьорите, феновете на косплея ще видят и едно от най-големите имена в света на това изкуство. От далечна Япония, специално за Aniventure Comic Con, идва REIKA, Cosplay звезда, каквато родната публика до момента не е виждала. REIKA ще има собствен панел на главната сцена, както и собствена зона в Зала 2 на фестивала. Там всеки ще може да се срещне лично със звездата и да получи автограф или снимка за спомен. Събитието няма да мине и без някои от най-популярните уебкомикс художници, като първите потвърдени имена са хитовите \"Cyanide & Happiness\" на Rob DenBleyker и \"One of Those Days\" на Yehuda Devir. За първи път фестивала ще има собствена комикс зона, обособена в новооткритата Зала 1. На Aniventure Comic Con 2018 ще има и много гейминг, благодарение на Coca-Cola. Двата бранда ще си партнират за грандиозното събитие тази година, като обещават много изненади в зоните Gaming и Cosplay, както и срещи с едни от най-популярните български влогъри и инфлуенсъри.", "date": "2018.08.13", "title": "Купища звезди на научната фантастика ще дойдат за българския Комик кон"}
{"url": "http://standartnews.com/lyubopitno/spetsialisti_opredeliha_naypoleznite_za_zdraveto_hrani-374720.html", "text": "Супервитаминозната диета, при която отделни продукти трябва да се консумират няколко пъти дневно, не само помага да се отслабне, но и позволява да се избегнат тежки заболявания, съобщи Лайф като цитира \"Бизнес инсайдър\". Специалисти от Националните здравни институти на САЩ съставиха списък с най-полезните за здравето продукти, които трябва да се ядат по-често и в по-големи количества. Честата консумация на зеле, включително цветно и брюкселско, позволява да се набавят калций, желязо, фолиева киселина, целулоза. Особена полезна е консумацията на спанак, който осигурява защита срещу инфекциозни болести и простуда. Специалистите смятат също, че ще е добре едни източници на витамини да се заменят с други. Препоръчва се например бананите да се заменят с тиква. В рамките на изследването било установено, че съдържанието на калий в тиквата е по-голямо, отколкото в бананите. Освен това учените отбелязват, че честата консумация на салати, богати на витамини А, В6, С, Е, К, помага да се подобри храносмилането, да се приведе в норма телесното тегло и да се нормализира хормоналният фон.", "date": "2018.08.13", "title": "Специалисти определиха най-полезните за здравето храни"}
{"url": "http://standartnews.com/biznes/elektrotsentrali_dalzhat_153_mln_lv_na_mini_maritsaiztok-374735.html", "text": "153 млн. лв. дължат електроцентралите на „Мини Марица-изток\", съобщи изпълнителният директор на дружеството инж. Андон Андонов, цитиран от БНР. Най-много са дълговете на държавния ТЕЦ 2. Те са близо 132 млн. лв., от които 42 млн. са просрочени вземания. От ръководството на въгледобивното дружество призоваха за държавна стратегия, която да гарантира бъдещето на отрасъла и на комплекса. От компанията продължават да настояват за повишаване на цената на въглищата, която е 77 лева на тон условно гориво. От ръководството са предложили цената да стане поне 81 лева. Към този момент финансовото състояние на \"Мини Марица-изток\" е стабилно, отчете още изпълнителният директор Антон Андонов. \"Проблемът не е толкова в цената на въглищата, колкото вземанията – 153 милиона\", категоричен бе той. Пред дружеството предстоят сериозни инфраструктурни проекти в бъдещите години, за които трябва ясна подкрепа от държавата, обясни инж. Андонов. \"Ние сме започнали изместването на електропроводи, 110 киловата. А по-далечните са изместването на река Съзлия, изместването на жп линията,\" обясни шефът на мините.", "date": "2018.08.13", "title": "Електроцентрали дължат 153 млн. лв. на Мини Марица-изток"}
{"url": "http://standartnews.com/lyubopitno/gipsy_kings_peyat_za_gosti_na_fibank-374774.html", "text": "И това лято Банско беше музикална арена на джаз изпълнители от цял свят - станалият вече световноизвестен Банско Джаз Фест се проведе за 21-ви път. Концертите привлякоха над 60 000 посетители, които се заслаждаваха на изпълненията на популярни музиканти и банди от цял свят. Специалната VIP джаз вечер на Fibank (Първа инвестиционна банка), която традиционно се провежда по време на феста, се състоя в петък на 10-ти август 2018 в градината на „Ла Веранда\" в Кемпински Хотел Гранд Арена Банско. Сред гостите бяха клиенти, партньори и приятели на банката. Стилният коктейл започна в 19:30 ч. с кулинарни изненади и специални гости – легендарната група Gipsy Kings.От сцената звучаха любими хитове на публиката като Bamboleo, DjobiDjoba, Volare, Un Amor. Gipsy Kings за пореден път показаха, че хубавата музика няма възраст. Групата издава първия си албум през 1987 г., който за кратко става мултиплатинен. Те имат продадени над 25 милиона албума, нoсители са на много световни награди, сред които „Грами\" и „Латино Грами\". След коктейла гостите получиха комплимент от Fibank и с осигурен транспорт от организаторите стигнаха до площада, където се насладиха на изумителните изпълненията на Lisa Simone и Matt Bianco. Атмосферата беше наситена с танци, джаз и свежия полъх на Пирин планина. А след 23 ч. партито продължи в пиано бар Sing Sing „Кемпински\", като специален гост беше британската банда The David Dower Trio. Международният джаз фестивал в Банско е най-големият летен музикален форум в България. Музикалното събитие вече 16 години се осъществява с подкрепата на Fibank (Първа инвестиционна банка), която за поредна година бе генерален спонсор. За разлика от много други фестивали, непросъществували във времето поради липса на финансова подкрепа, която може да доведе до фалит на организаторите, фестивалът в Банско се проведе за 21-ви път това лято. За поредна година феновете на джаза в България се радваха на безплатни концерти и за една седмица забравиха проблемите си благодарение на подкрепата и партньорството на Fibank (ПИБ) с мажоритарни собственици Ивайло Мутафчиев и Цеко Минев. По мнение на всички присъствали този фестивал бе незабравимо преживяване за сетивата.", "date": "2018.08.13", "title": "Gipsy Kings пеят за гости на Fibank"}
{"url": "http://standartnews.com/sport/iliyan_naydenov_predstavya_detoks_programata_si_na_seminari_v_tsyalata_strana-374721.html", "text": "На тях той запознава последователите си с програмата за отслабване, детоксикация, здравословна храна и начин на живот, както и интересни неща от практиката му в света на спорта и здравето. Абсолютния бестселър  \"Детокс 2.0 – убиецът на мазнини\", вече може да бъде закупена в много козметични студиа и фитнес центрове в цялата страна. Уникалната програма за 15-дневна детоксикация се превърна в абсолютен хит сред хората, които искат да изваят перфектно тяло, а също и за тези, които се лутат от диета в диета, в търсене на оптималното тегло. „Тук не става въпрос за диетите, които обикалят интернет – 3 дни на вода, 10 дни на чай, 15 на плодове и зеленчуци. Режимът няма за цел да свали само излишните килограми, а е насочен към здравето на всеки един човек или решаването на някакъв здравословен проблем. Освен редуциране на телесното тегло, режимът подобрява хормоналните нива, влияе положително на ендокринната система, пречиствайки организма по най-правилния и здравословен начин, което е и моята цел. При мъжете се повишава  либидото, особено при тези, които живеят под стрес или са в напреднала възраст. При жените програмата влияе благотворно върху кожата на лицето, която става гладка и сияйна, косите и ноктите здрави\", уточнява Найденов. Илиян Найденов е сертифициран фитнес инструктор от Национална спортна академия (НСА) \"Васил Левски\", където завършва с  отличен успех и получава лиценз за практикуване на фитнес тренировъчна дейност! Експерт е по здравословно хранене и е помогнал на стотици хора да подобрят здравето си, да намалят телесното си тегло или да покачат мускулна маса! Илиян Найденов е сред най-добрите треньори в България, а доказателство за това са неговите  състезатели в различни спортове и дисциплини като културизъм, силов трибой, лека атлетика и др.", "date": "2018.08.13", "title": "Илиян Найденов представя детокс програмата си на семинари в цялата страна"}
{"url": "http://standartnews.com/biznes/vmesto_zvezdi_edelvaysi_shte_pokazvat_kategoriyata_na_vsyaka_hizha-374704.html", "text": "Всички хижи у нас ще получат нова категоризация по подобие на звездите в хотелите. Вместо звезди обаче, те ще имат еделвайси, съобщава БНТ. Предложението е на Министерството на туризма. До идеята се стигна след настояване на Българския туристически съюз да се отпуснат пари от държавния бюджет за ремонти и категоризация на хижите. Над 250 са хижите у нас. Те ще получат от един до три еделвайса, в зависимост от това какви изисквания могат да покрият. На туристическите бази, които имат обща баня и тоалетна на етажа и кухненски бокс на самообслужване ще се дава един еделвайс. Ако хижата има индивидуални помещения с баня и тоалетна и сервитьорско обслужване, ще получи два еделвайса. За три обаче условия за настаняване трябва да са далеч по-добри. „При 3 еделвайса хижата трябва да има добри санитарни условия, столова със сервитьорско обслужване, телевизия... С други думи хижите с 3 еделвайса трябва да отговарят на хотели с 3 звезди\", обяснява Мирослав Дачев от Българския туристически съюз. Туристически обекти вече могат да кандидатстват за определен брой еделвайси, като категорията им ще важи за 5 години. Оказа се обаче, че идеята има и противници. Според Орлин Чачановски, председател на Асоциацията на планинските водачи, категоризацията на хижите трябва да има свой собствен модел, а не да бъде следван този на хотелите, където е най-важно в стаята да има баня и тоалетна. Според Чачановски проблем е и това, че за много от хижите не е ясна собствеността им. Повечето хижари обаче подкрепят идеята. Категоризацията на хижите ще продължи поне 1 година с подаване на заявления, посещение и оценка на комисиите. Така че най - рано през следващото лято ще имаме хижи, на чийто вход ще могат да се видят еделвайсите за категоризация. За хижарите е важно да знаят, че задължително трябва да минат през процедурата за оценка. Иначе не могат да приемат туристи, а ще им налагат и глоби.", "date": "2018.08.13", "title": "Вместо звезди, еделвайси ще показват категорията на всяка хижа"}
{"url": "http://standartnews.com/sport/13ata_v_ratsete_na_mesi_i_barsa_sled_zrelishten_obrat-374717.html", "text": "Шампионът на Испания - \"Барселона\" започна новия сезон с трофей! Каталунците успяха да направят пълен обрат с 2:1 срещу \"Севиля\" и да триумфират със Суперкупата на страната за 13-и път в историята. Мачът се игра в Танжер, Мароко и за първи път от години победителят бе определен само в 1 среща. Не липсваха и скандали преди сблъсъка. Ръководството на \"Севиля\" се възпротиви на решението на испанската федерация да позволи използването на неограничен брои чужденци от страни извън Европейския съюз и заплаши да бойкотира мача. В крайна сметка обаче срещата се състоя. Всъщност \"Барселона\" доминираше на терена през по-голямата част от мача. Само че Меси и компания първи трябваше да видят как топката влиза във вратата им. В 10-ата минута Луис Муриел намери Пабло Сарабия, който бе оставен непокрит, и с много хубав удар прати топката в долния десен ъгъл на вратата на Тер Стеген. Съдията прибегна до системата ВАР, за да изясни, че попадението е редовно. Последва натиск на каталунците. Меси, Жорди Алба и Луис Суарес опитаха да изравнят, но вратарят на \"Севиля\" Вацлик показа безпогрешни рефлекси. И така до 42-ата минута. Лионел Меси стреля от пряк свободен удар. Топката се отби от гредата и попадна в Жерар Пике. Той пък не пропусна от близко разстояние. Футболистите на \"Севиля\" претендираха за засада, но все пак двата тима се прибраха за кратка почивка при 1:1. Иван Ракитич и Фелипе Коутиньо внесоха свежест в редиците на каталунците през второто полувреме. Двамата обаче пропуснаха да вкарат. Това стори техният съотборник Усман Дембеле в 78-ата минута след пас на Меси и топовен удар. \"Севиля\" имаше шанс да изненада съперника си в добавеното време. Тогава Тер Стеген фаулира Алейш Видал в наказателното поле, но стражът се реваншира със спасена дузпа. Така \"Барса\" вдигна своя пореден трофей в Испания. Лионел Меси, който бе капитан на тима, се превърна в най-титулувания играч в редиците на каталунците със своите 33 отличия - 9 титли в Испания, 6 Купи на Краля, 4 титли в Шампионската лига, 3 Световни клубни титли, 8 Суперкупи на Испания, 3 Суперкупи на Европа. Аржентинецът изпревари по този показател Андрес Иниеста, който има \"само\" 32.", "date": "2018.08.13", "title": "13-ата в ръцете на Меси и \"Барса\" след зрелищен обрат"}
{"url": "http://standartnews.com/biznes/zaradi_silen_shum_sa_zatvoreni_dva_obekta_po_yuzhnoto_chernomorie-374723.html", "text": "Затворени са два обекта заради силен шум – „Какаов плаж\" на Слънчев бряг и заведение „Хедон\" на „Каваците\"- южно от Созопол. Това обяви пред журналисти вицепремиерът Валери Симеонов по повод последните действия, свързани със спазването на Закона за защита от шума в околната среда. Според Симеонов многократно разпоредбите на Регионалната здравна инспекция са нарушавани от въпросните заведения. Първите проверки са извършени още на 8 юни. На 11 и на 9 юни представители на заведенията са подписали заповеди с предписания. На 5 август след множество сигнали от РЗИ е направена нова проверка и са установени мероприятия с по няколко хиляди души в откритите площи на плажа и пред двете заведения. Разпоредено е да спрат звука, но те отказали. Затова на 10 август са им връчени заповеди за преустановяване експлоатацията на обектите. „Беше подготвен нов законопроект за изменение шума в околната среда. Предстои да се приемат окончателно новите изменения. Независимо от това, че нямаме нов закон, всички почиващи по курортите на България имат правото на здравословен начин на живот и на почивка. От 23.00 часа до 7.00 часа и по сега действащия Закон. По него се забранява озвучаването на открити площи. Съответно те действия на институциите, основни на Регионалните здравни инспекции са регламентирани с допълнителни наредби\", допълни Симеонов. По думите му мерките имат възпитателен характер. В Общините Созопол и Несебър наредбите за опазването на обществения ред са отменени по съответното разпореждане на прокуратурата още в началото на тази година и повече от половин година не са приети нови, сподели още вицепремиерът Симеонов. „Дали това е нарочно или случайно, не се наемам да коментирам. Имало е достатъчно време да приемат нови наредби, съгласно указанията, които са получили от Прокуратурата, но не са го направили. Освен шума, в тези наредби се регламентира и всяко едно нарушение на обществения ред. По този начин се връзват ръцете полицаите да съблюдават за спазването им. Затова се наложи прилагането на една по-нова методика по отношение на спазването на Закона за шума. Надявам се час по-скоро Общинските съвети на Созопол и Несебър да си приемат наредбите\", каза още Симеонов.", "date": "2018.08.13", "title": "Заради силен шум са затворени два обекта по южното Черноморие"}
{"url": "http://standartnews.com/biznes/nap_obyavi_dva_hotela_na_edin_sobstvenik_po_moreto_za_rekordyori_po_narusheniya_-374724.html", "text": "Само за няколко часа екипите на „Фискален контрол\", които извършват проверки по Южното Черноморие, установиха редица нарушения на данъчното и осигурителното законодателство при два хотела, които са собственост на един и същи човек. Инспекторите ще наложат общо 23 акта за установяване на административни нарушения, а двата обекта ще бъдат запечатани, съобщиха от НАП. За неиздаване на касова бележка предстои да бъде затворен и хотел в Бургас. Поради укриване на обороти, същата мярка ще бъде наложена и на две от най-големите дискотеки в областния център. Те са били проверени на принципа на тайния клиент, като при контролните покупки инспекторите не са получили касови бележки. И за други фрапиращи случаи при проверките на  „Фискален контрол\" съобщават от Национална агенция за приходите. При един от големите аквапаркове по Южното Черноморие данъчните служители установили, че нито едно от 19-те фискални устройства на обекта не е подавало информация за оборотите си към НАП от края на юни тази година. И тази година стотици данъчни инспектори от звеното за фискален контрол, съвместно с органите на МВР и Агенция „Митници\", извършват лятна контролна кампания по Черноморието. От началото на кампанията до сега се осъществени общо над 7 000 проверки, като запечатаните до този момент обекти са 151. От НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на ", "date": "2018.08.13", "title": "НАП обяви два хотела на един собственик по морето за рекордьори по нарушения"}
{"url": "http://standartnews.com/biznes/krizata_v_turtsiya_mozhelo_da_povliyae_negativno_i_varhu_balgarski_firmi-374734.html", "text": "Кризата в Турция може да повлияе негативно и върху българските компании, които изнасят стоки към южната ни съседка, предупреждават анализаторите от Кофас. Според предварителните данни на Националния статистически институт за първото полугодие – 22% от износа на България за страни извън Европейския съюз е именно към Турция. Заради срива на турската лира и общата икономическа несигурност в страната част от местните компании вероятно ще пренасочат паричните си потоци, предупреждават анализаторите. Това означава, че може да се стигне до забавяне на плащания към търговски партньори, включително и български компании. Възможно е също така да се стигне до намаляване на поръчките от страна на турските компании. Анализаторите припомнят, че турската лира за кратко време загуби 34% от стойността си спрямо американския долар, стигайки до рекордно ниското ниво – 5,09 за 1 долар. Истанбулската борса отбеляза спад с повече от 2,5 на сто. Потребителските и производствените цени в Турция растат с много висока скорост, което може да доведе и до рекордни нива на инфлацията. Съчетано с общото забавяне на турската икономика, това може да доведе до множество проблеми за местните компании – съответно и за чуждите им партньори, допълват експертите.", "date": "2018.08.13", "title": "Кризата в Турция можело да повлияе негативно и върху български фирми"}
{"url": "http://standartnews.com/balgariya/ombudsmanat_predlaga_nezavisima_proverka_na_avtomobilnata_administratsiya-374732.html", "text": "Омбудсманът Мая Манолова ще предложи на премиера Бойко Борисов да назначи независима проверка на работата на служителите в Изпълнителната агенция \"Автомобилна администрация\" (ИААА). Това стана ясно след заседанието на временната парламентарна комисия за разглеждане на сигнали за корупция при шофьорските курсове. Временната комисия се сформира, след като Николай Колев Босия обяви гладна стачка и поиска оставката на транспортния министър Ивайло Московски и на заместника му Ангел Попов. Мая Манолова смята, че проверката трябва да бъде извършена от представители на различни ведомства. \"Може би Инспекторатът към Министерския съвет, също така може би е удачно да сезирам Комисията за противодействие на корупцията. Това са двете действия, които мога да предприема - да сезирам премиера за външна проверка с представители на протестиращите граждани и да отправя молба към КОНПИ за проверка на работата на Автомобилната администрация\", каза тя. Николай Колев-Босия смята, че работата на комисията по проверка на неговите твърдения за корупция при вземането на шофьорски книжки върви бавно. Колев е на мнение, че заради бездействието на служители на ДАИ по пътищата загиват невинни хора. Омбудсманът Мая Манолова се позова на данни, че от началото на протеста на Николай Колев от 13 юни до днес по пътищата на страната са загинали 122 души. \"Проблемът в момента сред мнозинството български граждани (и той не е само проблем на хората, които подкрепят г-н Колев), е в липсата на доверие към работата на Автомобилната администрация\", коментира омбудсманът. Николай Колев-Босия гладува вече 62 дни. Сред исканията му е и разпускане на парламента.", "date": "2018.08.13", "title": "Омбудсманът предлага независима проверка на автомобилната администрация"}
{"url": "http://standartnews.com/lyubopitno/grisho_pristigna_v_sinsinati_pravi_grantsi-374716.html", "text": "Григор Димитров отново е под пара и се готви за всякакви нови предизвикателства на корта. Като миналогодишен шампион от Синсинати българинът ще трябва да положи огромни усилия да защити своите 1000 точки за ранглистата. И за да се подсигури, че няма да си тръгне от американския гранд без трофей, той... сам си го изработи. Всъщност Гришо посети фабриката за керамика в града, където се произвежда чудатата награда. Там се запозна с техниката с която се сътворява купата и успя да си направи мини копия. Роденият в Хасково тенисист ще трябва доста да се потруди, за да прибере отново голямата купа. Той е поставен под номер 5 в схемата и ще започне участието си от втори кръг в надпреварата. Той ще се изправи срещу победителя от двойката Дамир Джумхур - Миша Зверев. След това го очакват евентуални мачове с Новак Джокович, Рафаел Надал и Александър Зверев.", "date": "2018.08.13", "title": "Гришо пристигна в Синсинати. Прави... грънци"}
{"url": "http://standartnews.com/svyat/uspokoenie_donald_tramp_ne_e_yal_vazhni_dokumenti-374719.html", "text": "Бившият адвокат на президента на Съединените американски щати Доналд Тръмп Майкъл Коен опроверга твърденията на Омароса Маниголт, бивш директор за връзките с обществеността на Белия дом с населението и гражданските организации, че държавният глава е изял важен държавен документ след среща с него. „До десетките журналисти, които ми звъняха във връзка с твърденията на Омароса в новата ѝ книга, че Тръмп е взел мой доклад, сложил го е в устата си и го е изял... Никога не съм виждал подобно нещо, шокиран съм от факта, че някой може да го приеме насериозно\". Според Омароса след среща с Коен в Овалния кабинет на Белия дом, държавният глава е напъхал в устата си някакъв документ. „Видях как той натъпка в устата си документа. Бях удивена как той дъвчеше и поглъщаше хартията, още повече Тръмп винаги е бил доста гнуслив. Вероятно ставаше въпрос за нещо много, много конфиденциално\", пише в откъс от новата книга на Омароса, публикуван от в. „Вашингтон поуст\", известен с критиките си срещу настоящия президент на Съединените щати.", "date": "2018.08.13", "title": "Успокоение: Доналд Тръмп не е ял важни документи"}
{"url": "http://standartnews.com/balgariya/izdirvaniyat_peyko_yankov_se_predade_i_e_obvinen_v_sauchastie_na_mityo_ochite-374731.html", "text": "Общинският съветник от Несебър Пейко Янков се предаде на разследващите и беше обвинен за участие в престъпната група на Димитър Желязков, по прякор Митьо Очите. Това стана десетина дни след спецакцията по Южното Черноморие, при която бяха задържани 19 души, а  Желязков и Янков бяха обявени за издирване. По-късно Димитър Желязков беше задържан в Турция и вече е в процедура по екстрадиция. Янков се е явил тази сутрин при разследващите и вече е обвинен за участие в група за рекет, нанасяне на телесни повреди и разпространение на наркотици. В сряда Специализираният наказателен съд ще решава дали да го остави за постоянно в ареста. Със съдебно решение под стража са още шестима души от престъпната група.", "date": "2018.08.13", "title": "Издирваният Пейко Янков се предаде и е обвинен в съучастие на Митьо Очите"}
{"url": "http://standartnews.com/svyat/petima_sred_koito_i_detsa_sa_tezhko_raneni_sled_srutvane_na_platforma_na_muzikalen_festival-374714.html", "text": "Петима души, сред които и две деца, са тежко ранени, след като се срути дървена платформа на плажа по време на музикален фестивал в испанския град Виго. Множество хора са леко ранени и след настъпилата паника, а някои дори се озовали в морето. Медицинска помощ са получили общо 266 души. Четирима души обаче са в неизвестност. Първоначално се получи информация, че може да са затрупани под платформата, но кметът на северозападния испанския град Абел Кабайеро я опроверга, като изтъкна, че пожарникарите два пъти са проверили с термокамери мястото. Вече е започнало и разследване, което да установи как се е срутила платформата, която е била с размери 30 на 10 метра. Самият фестивал, пък е преустановен.", "date": "2018.08.13", "title": "Петима, сред които и деца, са тежко ранени след срутване на платформа на музикален фестивал"}
{"url": "http://standartnews.com/svyat/poredna_nosht_na_protesti_v_rumaniya-374709.html", "text": "Поредна неспокойно вечер в Румъния – десетки хиляди се събраха за трети ден на протест срещу корупцията и правителството. Демонстрантите излязоха по улиците на Букурещ и няколко други големи румънски градове с призив управляващите да подадат оставка. Недоволството е заради неотдавна приетите закони и други мерки, които според протестиращите са прокарани в интерес на корумпирани политици. Протестът отново премина спокойно, няма данни за сблъсъци. Междувременно европейският комисар по правосъдието Вера Йоурова призова румънското правителство да преразгледа приетите неотдавна законодателни мерки, които доведоха до масовите протести.", "date": "2018.08.13", "title": "Поредна нощ на протести в Румъния"}
{"url": "http://standartnews.com/balgariya/vazstanovyavat_poetapno_rabotata_na_targovskiya_registar-374730.html", "text": "Работата на Търговския регистър и регистър на юридическите лица с нестопанска цел ще бъде възобновена поетапно до пълно отстраняване на техническите причини за преустановения достъп, съобщиха от Агенцията по вписванията. Справки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра. Агенция по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват. Всички останали регистри на Агенция по вписванията работят с пълните си функционалности. Агенцията отново поднася извинения на потребителите си за причинените неудобства. По повод постъпили запитвания, Агенция по вписванията уточнява, че причините са изцяло технически и не са резултат от злонамерена външна намеса. ИТ-експерти от Агенция по вписванията, ИТ-експерти на ангажираната с поддръжката фирма и съвместно с други държавни ведомства продължават да работят в непрекъснат режим в изпълнение на Плана за действие за възстановяване на регистъра в пълната му работоспособност.", "date": "2018.08.13", "title": "Възстановяват поетапно работата на Търговския регистър"}
{"url": "http://standartnews.com/svyat/turskata_lira_padna_tazi_sutrin_do_rekordno_nisko_nivo-374708.html", "text": "Турската национална валута тази сутрин падна до ново рекордно ниско ниво от 7,24 лири за един долар на азиатските борси. Държавата е изготвила план за успокояване на финансовите, заяви финансовият министър на страната. Мерките засега не се съобщават, но от финансовото министерство обещаха, че подробности ще бъдат съобщени скоро. От началото на годината лирата е загубила 40% на сто от стойността си. Причината за това до голяма степен са притесненията от влиянието на президента Реджеп Ердоган върху икономиката и непрестанните му призиви за по-ниски лихвени проценти на фона на високата инфлация и търговския спор със САЩ.", "date": "2018.08.13", "title": "Турската лира падна тази сутрин до рекордно ниско ниво"}
{"url": "http://standartnews.com/balgariya/premierat_borisov_i_krasimir_valchev_tarsyat_reshenie_za_sinoptitsite_v_nimh-374718.html", "text": "Премиерът Бойко Борисов и министърът на образованието и науката Красимир Вълчев се срещнаха днес с представители на Националния институт по метеорология и хидрология (НИМХ) към БАН. В срещата участват още председателят на Академията акад. Юлиан Ревалски и председателя на Общото събрание проф. Евелина Славчева. В края на миналата седмица стана ясно, че Министерство на образованието и науката (МОН) ще отпусне 150 000 лева на Националния институт по метеорология и хидрология (НИМХ). Тези средства обаче са недостатъчни за дейността на института, поясни обаче директорът на института проф. Христомир Брънзов. НИМХ трябва да търси самостоятелен път, настоява директорът на института Проф. Брънзов посочи, че за тази година бюджетът на Института по метеорология и малко под 9 млн. лева, а по думите му са необходими поне 14 млн. лева за извършване на всички дейности на специалистите там. \"Средствата, които държавата отпуска за БАН, никой не може да ги контролира и да ги управлява освен Общото събрание. Да, то е един демократичен орган, но в действителност не носи никаква отговорност за разпределението на тези средства\", коментира той. Междувременно Институтът по метеорология сключи споразумение с Националната селскостопанска академия за сътрудничество. На 8 август синоптиците  от института излязоха на протест с искане институтът да премине под шапката на Министерството на образованието и науката.", "date": "2018.08.13", "title": "Премиерът Борисов и Красимир Вълчев търсят решение за синоптиците в НИМХ"}
{"url": "http://standartnews.com/balgariya/povdigat_obvinenie_na_bencho_benchev-374710.html", "text": "Бургаският общински съветник от групата на БСП Бенчо Бенчев трябва да се яви в прокуратурата днес, за да му бъде повдигнато обвинение. Паралелно с това се очаква да му бъде наложена мярка за неотклонение. Ако Бенчев не се яви, ще бъде обявен за общодържавно издирване. Бизнесменът и общински съветник беше сред арестуваните при акцията по задържането на Димитър Желязков – Митьо Очите в Истанбул. Именно на негово име били резервирани стаите в хотела, в който задържаха Очите. Бенчев най-вероятно ще бъде обвинен, че е укрил в Турция Димитър Жлязков.", "date": "2018.08.13", "title": "Повдигат обвинение на Бенчо Бенчев"}
{"url": "http://standartnews.com/balgariya/protestari_shte_izlyazat_pred_ministerskiya_savet_v_podkrepa_na_desislava_ivancheva-374711.html", "text": "Приятели и привърженици на разследваната за корупция кметица на софийския район Младост Десислава Иванчева се събират днес на протест пред Министерския съвет. Той е в подкрепа, освен на Иванчева, и на заместничката ѝ Биляна Петрова. Събитието се организира в социалната мрежа \"Фейсбук\". Организацията върви през профила на самата Иванчева в мрежата. Именно там беше публикувано преди време и видеото от приемането в болницата на отстранената от поста ѝ кметица на \"Младост\". На него се вижда как тя влиза в лечебно заведение с белезници на ръцете и краката. След острата обществена реакция за унижаващото достойнството й конвоиране Министерството на правосъдието обяви, че правилата ще се променят, а още преди това да се случи, Десислава Иванчева напусна болницата без окови. \"Свобода за Иванчева и Петрова! Независимо разследване на Организираната престъпна група\" е насловът на протеста. За част от нея привържениците на Десислава Иванчева и Биляна Петрова сочат висши прокурори и представители на държавата, както и ключови свидетели по корупционната афера в \"Младост\", включително и третият обвиняем - бившият районен кмет Петко Дюлгеров, който според прокуратурата е посредничил между Иванчева и Петрова в изнудването на  предприемача Александър Ваклин - да си получи разрешителното за строеж  - срещу половин милион евро. Сред исканията на организаторите са незабавно освобождаване на Иванчева и Петрова и оставка на правителството.", "date": "2018.08.13", "title": "Протестъри ще излязат пред министерския съвет в подкрепа на Десислава Иванчева"}
{"url": "http://standartnews.com/balgariya/sled_zvezdopada_kade_mozhe_da_go_nablyudavame_i_dokoga-374712.html", "text": "Метеоричният поток „Персеиди\" могат да се наблюдават в следващите две седмици, като пикът на звездопада беше в нощта на 13 август. Хората може да метеоритния дъжд на Витоша или на 20-30 км от София, където няма наблизо голям град, например. „Хората винаги бъркат метеорен и метеоритен поток. Метеор е това, което изгаря в атмосферата, а метеорит е тази част, която пада на Земята. Това са различни термини\", обясни в \"Здравей, България\" Ганчо Ганчев от катедра „Астрономия към СУ „Св. Климет Охридски\". На въпроса дали има вероятност частица от този касмически прах да падне на Земята, той каза, че винаги има такава възможност, но на година падат хиляди малки камъчета в атмосферата. След този поток очакваме голям поток „Леониди\" в края на ноември и „Геминиди\" в средата на месец декември. В края на септември ще се проведе и събитието \"Нощ на учените\" в София, на което хората могат да присъстват. Ще има отворени лекции, на които посетителите ще наблюдават звездите с най-стария телескоп в България.", "date": "2018.08.13", "title": "СЛЕД ЗВЕЗДОПАДА: Къде може да го наблюдаваме и докога?"}
{"url": "http://standartnews.com/balgariya/bencho_benchev_otlozhi_yavyavaneto_si_v_sledstvieto-374713.html", "text": "Поради заетост на адвоката му заместник-председателят на Общинския съвет в Бургас Бенчо Бенчев отлага с един ден явяването си в Окръжната следствена служба. Днес изтича тридневният срок, в който заместник-председателят на Общинския съвет в Бургас Бенчо Бенчев трябва да се яви в следствието. Срещу него се очаква да бъде повдигнато обвинение за укривателство и помагачество на сочения за водач на престъпна група Димитър Желязков, известен като Митьо Очите. Адвокат Иво Найденов потвърди, че той е поел защитата на Бенчев и че има ангажименти в София. Той поясни, че в призовката има две дати и утрешната е посочена там. На 10 август Специализираната прокуратура възложи на Националната агенция за приходи и ГД \"Национална полиция\" проверка на дружество \"Аркус-сигурност Бургас\" и свързаните с него физически и юридически лица. Проверката се възлага във връзка с разследване на специализираната прокуратура на организирана престъпна група за рекет, телесни повреди, разпространение на наркотици. По делото към наказателна отговорност са привлечени 10 лица за извършени престъпления по чл.321, чл.330 и чл. 213 от НК, съобщиха в петък от прокуратурата. При проведената на 2 август специализирана акция на територията на Бургаска област бяха претърсени над 30 различни адреса, включително и офиси на фирми и домове. В някой от тях бяха открити пари, оръжия, боеприпаси и черно счетоводство с бележки за суми, които трябва да се дадат на едно от обвиняемите лица – Димитър Желязков, познат като Митьо Очите. Очите беше задържан в хотелска стая в Истанбул, Турция. Той е под стража в Турция и се очаква да бъде екстрадиран в България, където да бъде изправен пред съда. Задържани бяха 19 души, за които имаше данни, че са свързани с организираната престъпна група на несебърския бос. Задържани под стража обаче останаха 5. От всички с обвинения в неизвестност е само общинският съветник от Несебър Пейко Янков, който се издирва с червена бюлетина. Един от основните участници в скандала е общинският съветник Бенчо Бенчев. На 8 август Бенчев бе призован за явяването му пред разследващия орган с цел привличането му към наказателна отговорност.", "date": "2018.08.13", "title": "Бенчо Бенчев отложи явяването си в Следствието"}
{"url": "http://standartnews.com/balgariya/gdbop_drapnaha_shaltera_na_saytove_za_targoviya_s_falshivi_stoki-374727.html", "text": "На 9 август антимафиоти от специализирания отдел „Киберпрестъпност\" при ГД „Борба с организираната престъпност\", съвместно със свои колеги от Бургас, преустановиха функционирането на интернет сайтовете www.chantichki.com и www.chantichki.bg. Чрез тях е извършвана инкриминирана по чл. 172б от НК дейност - осъществяване на търговска дейност на територията на страната на стоки, обект на изключително право на защитени търговски марки, съобщават от МВР. Изяснено е, че разпространението на фалшивите стоки чрез интернет сайтовете е ставало успоредно и с продажби чрез магазини и фирми на територията на к.к. Слънчев бряг. При процесуално-следствените действия от търговските обекти и от частни адреси е иззето голямо количество стоки, за които няма сключен договор с притежателите на изключителното търговско право на защитените марки. Конфискувани са над 600 артикула, носещи отличителните белези на световни търговски марки: „Louis Vuitton\", „Michael Kors\", „Guess\", „Disney\", „Puma\", „HUGO BOSS\", „Nike\", „Adidas\" и други. Действията на ГДБОП са резултат от прилагането на стратегията за противодействия на престъпленията, свързани с нарушаване правата на интелектуална собственост, авторско право и сродни права. В резултат през май 2018 г. България беше извадена от т.нар. „черен списък - 301\" за защита на интелектуалната собственост на Търговския департамент на САЩ.", "date": "2018.08.13", "title": "ГДБОП дръпнаха шалтера на сайтове за търговия с фалшиви стоки"}
{"url": "http://standartnews.com/balgariya/sedem_oferti_za_dostavka_na_novi_lineyki_byaha_otvoreni_publichno-374725.html", "text": "Седем оферти постъпиха в рамките на крайния срок за подаване на предложения по обществена поръчка с предмет: „Доставка на 400 броя медицински превозни средства (линейки) с необходимото оборудване, във връзка с голям инвестиционен проект за модернизация на спешната медицинска помощ, по приоритетна ос 4 „Регионална здравна инфраструктура\" на Оперативна програма „Региони в растеж\" 2014-2020 г.\", съобщиха от министерството на здравеопазването. Седемте оферти бяха публично отворени днес в Министерството на здравеопазването от комисия, назначена от възложителя. Предложения по обособени позиции 1 и 4 (стандартни линейки и такива за интензивни медицински грижи) постъпиха от „Автомотор Корпорация\" АД;  „Омникар Ауто\" ООД; „Илина Кар Къмпани\" ЕООД; „София Франс Ауто\" АД; „Ауто Франс 3000\" ООД; „Ауто Италия\" ЕАД и „Мото-Пфое\" ЕООД. След като комисията приключи работа по прегледа на съдържанието на постъпилите оферти и оценка на техническите параметри, ще бъдат отворени ценовите предложения на кандидатите в обществената поръчка. Офертни предложения не постъпиха за обособени позиции 2 и 3 (линейки с висока проходимост). Министерството на здравеопазване още в рамките на деня ще проведе среща с представителите на автомобилния бизнес, за да разбере причините, които са ги възпрепятствали да кандидатстват по тези две позиции. Здравното ведомство ще пристъпи към подготовка на ново техническо задание за доставка на високопроходими линейки. Целта на министерството е новата обществена поръчка да бъде стартирана в най-кратки срокове. Предвиденият бюджет на обществената поръчка за всички обособени позиции е в размер на 48 671 650 лева без включен ДДС.", "date": "2018.08.13", "title": "Седем оферти за доставка на нови линейки бяха отворени публично"}
{"url": "http://standartnews.com/balgariya/borisov_se_sreshtna_s_noviya_predstavitel_na_svetovnata_banka_za_balgariya-374728.html", "text": "Министър-председателят Бойко Борисов проведе днес среща в Министерския съвет с главния изпълнителен директор на Световната банка Кристалина Георгиева. Това съобщиха от правителствената информационна служба. По време на срещата Георгиева представи на премиера новоназначения постоянен представител на Световната банка за България, Чешката република и Словакия Фабрицио Дзарконе, който пристигна в България на 1 август, за да поеме новия пост.", "date": "2018.08.13", "title": "Борисов се срещна с новия представител на Световната банка за България"}
{"url": "http://standartnews.com/balgariya/premierat_nastoya_za_reshavane_na_problema_na_sinoptitsite_do_10_dni-374722.html", "text": "Премиерът Бойко Борисов даде срок до следващата сряда БАН и НИМХ да намерят решение на проблема. Това каза министърът на образованието и науката Красимир Вълчев по време на брифинг след среща с представители на НИМХ и БАН в Министерски съвет, цитиран от Агенция „Фокус\". „Това, което имаме като ситуация, е категорично искане на НИМХ да излезе извън БАН, което БАН не подкрепя. Причините за искането са както финансови, така и лично отношение. Премиерът Бойко Борисов помоли до следващата сряда ръководствата на БАН и НИМХ да намерят общо решение, което да бъде взето в дух на съгласие. Ние сме готови да подкрепим всяко решение. Това е въпрос, който трябва да бъде обсъден от БАН, но ние не можем да останем безучастни, защото НИМХ обслужва седем или осем сектора\", обясни Вълчев. Министърът посочи, че вариантите, които ще се търсят от двете страни, ще бъдат в посока да се даде по-голяма самостоятелност на НИМХ. „Ние като правителство в никакъв случай не искаме да бъдем обвинени, че по този начин ще се направи крачка към разделянето на БАН, макар и само с един институт. Премиерът Борисов категорично призова двете страни да намерят единодушно решение до следващата сряда. Ако такова не бъде намерено, тогава ще търсим вариант как да подпомогнем дейността на НИМХ, така че да не спре дейността му\", коментира Вълчев. Според метеоролозите парите се разпределят неравномерно между институтите в Българската академия на науките и затова те поискаха да преминат към Министерството на образованието. От БАН излязоха с официален отговор, в който посочиха, че Академията винаги е правила максимално възможното за приоритетното финансиране на НИМХ. От МОН заявиха готовност за предприемане на действия по изваждането на Националния институт по метеорология и хидрология (НИМХ) от Българската академия на науките (БАН) и заявиха, че ще бъде отпуснат извънреден транш от 150 хил. лв. на НИМХ, за да може институтът да продължи да работи. Предлагаме от догодина бюджетът на БАН да се прави по различен начин и дейности като тази на НИМХ да бъдат финансирани отделно, каза председателят на БАН акад. Юлиан Ревалски по време на брифинг след срещата. „Ако правителството желае да има хидрометеорологична служба, която да е на подчинение на Министерски съвет или на някое от министерствата, ще осъдим този въпрос с Министерски съвет и ще се постараем на базата на това, което съществува в НИМХ, да бъде изградена такава служба. Това механично изваждане на един институт преди 6-7 години беше предложено като вариант, който да разформирова БАН. И поради тази причина разглеждаме това като прецедент, който е насочен в тази посока – утре и друг институт ще пожелае същото\", каза още акад. Ревалски и посочи, че самата схема изглежда неприемлива за БАН. „По отношение на бюджета – той се разпределя по следния начин: първо, от държавната субсидия се заделят средства за децентрализирани разходи, в това число и за оперативна дейност, където е тази на НИМХ – за тази година за тях има 1,3 млн. лв. След което останалата част се разпределя на два компонента със съотношение 80:20. Първите са за покриване на заплатите във всички институти по едни и същи критерии. А вторите 20% се разпределят по критерии, които се определят от Общото събрание. Тази година тези критерии трябваше да бъдат съгласувани с МОН – имаше такава процедура, те са разработени на базата на естествени научни критерии на Националната стратегия за научни изследвания\", каза още той и обясни, че тези критерии са типични за научната организация, каквото НИМХ не е. „В НИМХ учените са около 1/7 на щат, което значи, че един институт като НИМХ е в непривилегировано отношение, когато се разпределят научни средства. Затова предложихме от следващата година бюджетът на БАН да се прави по различен начин – а именно такива дейности като на НИМХ да бъдат отделени на отделен ред и финансирани. Тоест, хората, които извършват оперативна дейност, да знаят, че парите им пристигат, гласувани са от Министерски съвет и Народно събрание и Общото събрание на БАН няма да ги преразпределя. Мисля, че в многобройните срещи, които имахме с представители на института, успях да ги убедя, че това е най-доброто решение – в тази си част бюджетът да бъде отделно\", обясни акад. Ревалски.", "date": "2018.08.13", "title": "Премиерът настоя за решаване на проблема на синоптиците до 10 дни"}
{"url": "http://standartnews.com/balgariya/zashto_beshe_dopusnat_mashtaben_sabor_na_sedemte_rilskite_ezera-374715.html", "text": "Хоро в едно от Рилските езера предизвика гневни реакции в социалните мрежи. Снимката е направена по време на събитие, организирано от „Нашият дом е България\". В защитената територия на парка са допуснати стотици хора, много от тях дошли с колите си. Красимир Андонов, директор на парка, коментира пред bTV, че в този сезон туристическият поток е огромен. По думите му дирекцията на парка не е позволявала събор в парка. Дали са разрешение на организаторите от инициативата „Нашият дом е България\" само за заснемане на филм, като допустимата бройка на посетителите е била 300 души (заедно с екипа за заснемане). Андонов уточни, че хорото е било в езерото „Близнака\" а не в „Бъбрека\", но така или иначе влизането в езерата е забранено. Организаторите на това събитие ще бъдат санкционирани, обяви още директорът на парка. Арх. Пламен Мирянов, организатор на инициативата „Нашият дом е България\" обяви, че идеята е била да се покаже страната ни с нещо емблематично, запомнящо се и красиво. По думите му намеренията им са били чисти и идеята изобщо не е била да се вдигне шум с цел показност. Младежите влезли спонтанно в езерото. Това е емоционална реакция, не са замърсили езерото, смята организаторът на „Нашият дом е България\". Мирянов обяви, че не само ще плати глобата, но ще изработи за своя сметка табели, които указват, че е забранено влизането в езерата. Според него младежите, играли хора на езерата не заслужават такива остри нападки. Хората, които си хвърляха фасовете и си изхвърляха бирите, са много повече чалга от тези деца, коментира Мирянов. Това беше една капка, която препълни чашата, чашата започна да се пълни от 2007 г., когато беше построен един лифт до цирукса. Той докара хиляди хора до Рилските езера – по 3000 до 4000 през почивните дни. Така екологът Тома Белев коментира острите реакции. По негова информация децата са били вкарани в езерото с цел заснемане на филм като статисти, а не е била спонтанна емоционална реакция.", "date": "2018.08.13", "title": "Защо беше допуснат мащабен събор на Седемте рилските езера?"}
{"url": "http://standartnews.com/balgariya/nyama_opasnost_za_ekologiyata_i_plazhuvashtite_zaradi_razliva_na_mazut_kray_sozopol-374729.html", "text": "Ситуацията с изпускане на гориво в района на Созопол е овладяна, няма опасност нито за екологията, нито за туристите, заявиха Московски и министърът на околната среда и водите Нено Димов и на транспорта, информационните технологии и съобщенията Ивайло Московски на брифинг след заседание на Оперативния щаб към Областната администрация в Бургас, в което те участваха по разпореждане на премиера Бойко Борисов, съобщиха от пресцентъра на Министерството на околната среда и водите. Двамата министри увериха, че мерките са навременни и продължават и към момента. „Няма никаква опасност за околната среда и туристическия сезон\", подчерта министър Димов. Той съобщи, че вчера са взети проби от ИА „Морска администрация\" от твърдата фракция на самото място на разлива. Днес те са изпратени в лаборатория на Изпълнителна агенция по околна среда (ИАОС) в Плевен, която има необходимото оборудване и апаратура, за да направи анализ на веществото. „Около 5-7 дни е технологичното време за получаване на резултатите\", обясни министър Димов. Днес са взети проби от Басейнова дирекция „Черноморски район\" (БДЧР) от морската вода в непосредствена близост и до разлива, и от тази на морския бряг, за да се види какво е качеството на водата непосредствено извън ограждението на разлива и до морския плаж, каза министър Димов. „Проверяват се извънредно и плажовете, като на този етап не е установено не е установено замърсяване. Концесионерите са инструктирани да почистват и да сигнализират, в случай, че открият замърсявания. Ще продължим да взимаме регулярно проби, за да държим всички в течение за чистотата на морето в региона\", увери министър Димов. Министър Московски информира, че той и министър Димов са участвали в срещата по изрично разпореждане на премиера Бойко Борисов. „Всички към момента трябва да бъдат спокойни, тъй като дори минималният разлив е ограден\" добави министър Московски. По думите му, 100-годишният плавателен съд е компрометиран вероятно от бурята и силните подводни течения. „Днес ще бъде пуснат и дрон, за да огледа мястото на замърсяването, освен това катерът на Изпълнителна агенция „Морска администрация\" е непрекъснато на разположение. Огражденията са с технология, която не позволява разпространение на разлива, заяви още Ивайло Московски. Неговото мнение беше, че трябва да се вземат мерки мазутът в стария подводен съд да бъде източен. „Имаме на разположение кораб на Европейската агенция за морска безопасност EMSA, който ще бъде използван да събере това, което е изтекло от резервоарите. Още днес ще има преговори с две компании на територията на България, които имат оборудване и биха могли да предложат варианти за източване на мазута в плавателния съд\", добави министър Московски.", "date": "2018.08.13", "title": "Няма опасност за екологията и плажуващите заради разлива на мазут край Созопол"}
{"url": "http://standartnews.com/balgariya/remonti_zatvaryat_otsechki_ot_klyuchovi_bulevardi_v_sofiya-374707.html", "text": "Нови ремонти затварят отсечки от ключови булеварди в София. От днес започва реконструкцията на бул. \"Васил Левски\" от бул. \"Цар Освободител\" до паметник \"Васил Левски\". До 23 август се забранява влизането на пътни превозни средства по източната половина от пътното платно. Движението ще се извършва двупосочно в западната половина от пътното платно на булеварда. Закрива се спирка СУ \"Св. Климент Охридски\" за тролейбусни линии № 1, 2, 4 и 11 на бул. \"Васил Левски\" в посока паметника на Левски. Променя се маршрутът на тролейбусни линии № 1, 2 и 4 само в посока СУ \"Св. Климент Охридски\", както следва: от ул. \"Кракра\" надясно по бул. \"Янко Сакъзов\" и по бул. \"Васил Левски\" по маршрутите. Още през уикенда беше затворено едното платно от бул. \"България\" между бул. \"Гешов\" и бул. \"Гоце Делчев\" – в посока кв. \"Бояна\". Движението се извършва двупосочно в другото платно, още през уикенда се образуваха тапи. От събота обаче е възстановено движението на трамвай №7 от НДК до кв. \"Борово\". От началото на тази седмица започва и обновяване на булевард \"Арсеналски\", без да бъде спиран трафикът, но със стеснения на пътя.", "date": "2018.08.13", "title": "Ремонти затварят отсечки от ключови булеварди в София"}
{"url": "http://standartnews.com/balgariya/temperaturite_otnovo_se_pokachvat-374703.html", "text": "Днес отново ще е слънчево, съобщават от Националния институт по метеорология и хидрология при БАН. Ще духа слаб, в Дунавската равнина и източните райони - до умерен вятър от изток. Максимални температури между 29° и 34°. Над Черноморието ще бъде слънчево. Ще духа слаб до умерен вятър от изток-североизток. Максималните температури на въздуха: 27–28°. Температурата на морската вода е 26–27°. Вълнението на морето ще е 2-3 бала. Над планините ще е слънчево, след обяд с незначителна купеста облачност. Ще духа умерен вятър от изток-североизток. Максималната температура на височина 1200 метра ще е около 23°, на 2000 метра – около 15°. Атмосферното налягане е малко по-високо от средното за август - слабо ще се понижи.", "date": "2018.08.13", "title": "Температурите отново се покачват"}
{"url": "http://standartnews.com/balgariya/premierat_i_ministarat_na_obrazovanieto_na_sreshta_dnes_s_predstaviteli_na_nimh_i_ban-374705.html", "text": "Премиерът Бойко Борисов и министърът на образованието и науката Красимир Вълчев ще се срещнат днес с представители на Националния институт по метеорология и хидрология към БАН, с председателя на Академията акад. Юлиан Ревалски и с председателя на Общото събрание проф. Евелина Славчева, съобщават от пресслужбата на МОН. Разговорите идват след няколко протеста на синоптиците. Тяхното недоволство е заради липсата на финансиране на Националния институт по метеорология и хидрология. Според метеоролозите парите се разпределят неравномерно между институтите в Българската академия на науките.", "date": "2018.08.13", "title": "Премиерът и министърът на образованието на среща днес с представители на НИМХ и БАН"}
{"url": "http://standartnews.com/balgariya/potanal_amerikanski_korab_puska_mazut_na_broeni_kilometri_ot_sozopol-374706.html", "text": "Мазутно петно се появи на броени километри от созополския залив. Мазутътът изтича от потъналия през 1921 г. кораб  \"Мопанг\", намиращ се на 10 км от Созопол. Компетентните институции са предприели всички необходими мерки. В района, където се е появило петното, са поставени бонови заграждения, за да се спре разпространението му, съобщават от пресслужбата на Областна управа - Бургас. Взети са проби за анализ. Няма установена опасност за живота и здравето на гражданите. Институциите са на терен от първия подаден сигнал и следят стриктно ситуацията. Предприети са всички необходими първоначални действия. Днес в Областната администрация в Бургас ще се проведе щаб с всички компетентни по казуса институции. \"Мопанг\" е американски товарен кораб, който на път от Бургас за Истанбул, се натъква на стара немска мина от Първата световна война и потъва на 30 юни 1921 година. Лежи на десния си борд на дълбочина между 24-32 метра, на около 10 километра от Созопол.", "date": "2018.08.13", "title": "Потънал американски кораб пуска мазут на броени километри от Созопол"}
