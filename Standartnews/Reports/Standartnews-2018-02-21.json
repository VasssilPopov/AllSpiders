{"url": "http://standartnews.com/mneniya/zashto_erdogan_da_ne_pomogne_za_kontraprotsesa_za_levski-368542.html", "text": "- За случая с Левски се убедих, че повечето хора не знаят какво точно е станало. Защо са го обесили и в резултат на какво. Когато изпратената от султана специализирана комисия се убеждава, че това е ръководителят и двигателят на цяла мрежа от комитети, в Цариград измислят подлата и хитра идея той да бъде осъден за криминално деяние, а не като революционер. По това време Османската империя е имала правосъдна система, в която е имало заемки от западноевропейската практика. Левски е разпознат още при залавянето, защото турските власти разполагат с архива на БРЦК. Те се сдобиват с него след като жената на Любен Каравелов го дава на сръбски дипломат, който го предоставя на турците. От там те имат снимката на Левски и я разпространяват в многохиляден тираж. И понеже са разбрали кого са хванали, Апостола е съпровождан от Търново до София от 150-200 кавалеристи. Затова и не е можело да бъде освободен, каквито упреци има по-късно. Левски вижда, че е безсмислено да отрича с какво се занимава. Той обяснява цялата си дейност като създател на революционна мрежа. Но казва, че не е лош човек и разбойник, а се бори за правата на народа си. Дори обяснява на турците, че европейците са заели толкова важни позиции в империята - строежа на железопътни линии, търговията, че почти са я колонизирали, а това важи и за България. Високата порта държи да приключи бързо случая, за да не се разчуе, че се вдига революционно движение в България. Изпратената специална комисия, начело със Саид паша, има за задача да намери цаката на Левски така, че той да бъде убит, а не заточен. - Защото те виждат, че това е истински опасният човек. Но за да го пратят на бесилото, трябва да му припишат убийство. Така се появява свидетелят Вутьо, който единствен казва, че Левски е убил слугата Стойчо в къщата на  ловешки чорбаджия. Това нещо никой друг не го  потвърждава. Този  Вутьо е човек на заловения за  Арабаконашкия обир Димитър Общи, който иска да прехвърли цялата вина на Левски. Самият той отрича пред съда да е убивал момчето. Очевидно е имало някакъв обир в чорбаджийската къща в Ловеч, все повече данни има за това, и ратаят е убит от обирджиите, а не от Левски. Имало е свидетели извън къщата, но те не са разпитани от специалната комисия, която подхожда тенденциозно. След скалъпеното набързо обвинение, следва и самата екзекуция, която е направена в ранен час, преди разсъмване. Освен свещеника, там не е имало никакви българи, които после да приберат тялото на Левски, каквито версии се разказват. Присъдата е изпълнена, след което тялото му е сложено в някакъв общ гроб. - Първо да уличи тогавашната специална комисия, че е изфабрикувала обвинението срещу Левски. Да стане ясно, че той е обесен не за революционна дейност, а за измислено криминално деяние. Така ще падне и обвинението, че е убил човек, което беше контрааргумент от църквата при опитите за канонизиране на Апостола като светец. И тук е подлостта на османската власт, защото тя е искала да го принизи като убиец на непълнолетно момче. С един контрапроцес можем да докажем, че дори в тогавашните правни обстоятелства Левски е бил несправедливо осъден. - Ние сме длъжници на Левски. Не му знаем гроба, не му знаем дори рождената дата, защото аз продължавам да твърдя, че той не е роден през 1837 г. Самият Левски при първия разпит след залавянето му в Търново казва, че е на 27-28 години. Вероятната дата на неговото раждане е 1846 или 1847 година, той е поне 10 години по-млад отколкото пише в учебниците. Вижте и снимката от Белград на Левски с по-големия му брат Христо и с Христо Иванов-Големия, който е роден 1838 г. Васил стои до тях като юноша, видимо е много по-малък. Самата му рождена дата 18 юли никъде не е документирана. Първата биография на Левски е написана цели 11 години след смъртта му - 1884 г., от един сега неизвестен вече автор Георги Яковлев Кирков. Това е една брошура \"Черти от живота и дейността на Васил Иванов Левски\". Това заглавие го открадва Захарий Стоянов и пише вече известната биография на Васил Левски. За гроба му също имаше едни страшни препирни, едни легенди, измислици. Николай Хайтов го познавах лично, той беше така вдъхновен човек, но в лични разговори с него той си призна, че разкритията му къде е погребан Левски са за повдигане на духа. - Да, но така не си ли измиваме гузната съвест. Защо ни се ще да вярваме в легенди, вместо да се напънем и да потърсим истината, поне за тъй наречения съдебен процес и следствената комисия. - Аз ще предложа анкетна комисия в парламента, ще видим как ще се приеме от другите партии. Ако тази комисия се сформира, тя трябва да поеме инициативата да се обърне към институции -Народната библиотека, където има много голям и слабо проучен османски отдел, тъй като това са ръкописи на арабски, БАН. А това изисква огромен труд, хора, специалисти, финансиране. Министерство на финансите трябва да отдели пари да се финансира това разследване и накрая да се излезе с едно заключение, че Левски е бил неправомерно екзекутиран по тогавашните османски закони. - Това е интересна връзка, но въпросът е деликатен, защото днешна Турция се смята за светска държава. В същото време политици като Ахмед Давутоглу пишат в своите трудове: \"Ние сме новите османлии\". Т.е. турски държавници днес имат самосъзнанието, че са наследници на тази империя, даже се гордеят. Ако е така, може да се зададе въпросът: а бихте ли помогнали, нямате ли при вас архиви, които също могат да изяснят случая, тъй като става дума за един символичен процес, а не за нещо, което реално има юридическа стойност. Да посочим, че нашият национален герой е бил неправомерно осъден. Аз не виждам причини да откажат помощ. Ако бях на мястото на Ердоган, бих предложил сам. Сега сме в добри отношения с Турция, даже премиерът Борисов и правителството играят роля на координатор с Евросъюза. Хубава идея е да се включат държавниците в Турция за изясняване на истината. - Сигурно. Хаджипенчович, който му подписва смъртната присъда, не само доживява, а и става депутат,  член на Върховния съд и си купува къща на 100-150 метра от бесилката. Циганинът палач Бекир, който бута бурето под Левски, пък става служител на общината. Факт е , че от 60 свидетели в цялото разследване по процеса срещу Левски, само 4-ма не са го посочили. Всички други казват: \"Да, той беше главният комита, ние не сме виновни. Увлечени бяхме, заблудени\". Това не звучи добре за българската народопсихология, но такива са фактите. По-добре е да ги установяваме и да си правиме изводи, отколкото да живеем в някакви лимонадени представи. - Ако това се изчисти по един безспорен начин юридически, аз мисля, че и църквата ще вземе друго отношение. Канонизирането също е свързано с процес на разследване на живота на човека. Оневиняването ще помогне на църквата да вземе друго решение, примерно да приеме, че може да бъде канонизиран. Много от българите ще посрещнат това с радост, с облекчение. - За светци се обявяват хора, които мъченически са загинали за вярата. Примерно Свети Георги Софийски е каран да се отрече от християнството и да стане мюсюлманин. Той отказва и турците го убиват по един зрелищен и садистичен начин. Това става през 16-ти век, в периода на насилствената ислямизация. Макар че в църквата се гледа на първо място дали човекът е загинал, за да защити вярата си,  в случая може да се погледне и по-широко. Левски е минал през дяконство, отказал се е от служенето, но пък се е посветил на освобождение на народа си. Това също е богоугодна дейност, защото е тръгнал да освободи народа си от подтисничеството на иноверци. Т.е. пак се бори за вярата. - Не са лесни отношенията между трима лидери, които са с различни характери и с различен път в политиката. Аз се старая да бъда координатор и балансьор в тези скърцания. Не трябва през медиите да се разговаря и да се посочват неща, които трябва да се решат във вътрешен план. Ние сме влезли в коалицията, за да можем да придвижим разни важни неща - за доходи, за икономика, за малък и среден бизнес, за сигурност в населените места. Да насочим вниманието си към тях. Кой колко пъти се появява по телевизията не е важно. - Въпросът с конвенцията не е бил вписан в коалиционното споразумение, излезе под натиск отвън и срещна силна съпротива. Ние взехме категорична позиция като Обединени патриоти и нямаме разминаване. Конвенцията е само една вратичка, която се отваря за междуполови бракове, тържество на гейлиберализма. Слава Богу - хората го разбраха, събудиха се. ГЕРБ също усетиха, че не е моментът, оттеглиха конвенцията. Бих ги посъветвал по-малко да се вслушват в тези директиви от ЕС, защото оттам не идват само хубави неща. Там има течения, които те тласкат към неща, които са в противоречие с нашите традиции, с вярата ни, с виждането ни за живота. И на ГЕРБ само ще им помогне, ако се коригират в тази посока - да не рапортуват за всичко като комсомолци, а да бъдат малко по-критични. - Да, да слушат повече Орбан. Макар че и Меркел търпи метаморфоза след премеждията, които й се случиха, започна да гледа по-реалистично. Видя, че гражданите в Европа не казват: \"Елате, мигранти, откъдето и да сте\". Не искат санкции срещу Русия, а търговия с Русия. Всичко това, което САЩ и фактори като Сорос го налагаха през годините за все по-голяма съпротива срещу европейците, лидерите на Европа го виждат и започват да се съобразяват. Консервативното мислене, което означава традиции и идентичност, започва да изтласква глобално-либералното, което бе досега доминиращо. - Президентът трябва още да се развива, няма срамно да пита по-опитни политици. Според мен в момента се поддава на едно незряло виждане. Сигурно има хора, които му казват: \"Браво, виж как му го каза!\" Аз съм преживял това, знам го по себе си. Когато се държиш радикално, има хора, които казват: \"Браво!\" и засилват този импулс. Но това не е винаги верният импулс. Радикалното поведение е яздене на тигър. То се харесва на определени хора, но като цяло повечето българи не обичат радикалното и острото. Те обичат нещата да стават плавно, да няма катаклизми. Така че в момента Радев преживява детския период на политика - да бъде по-радикален. Дано да узрее, той е умен мъж. Но президент и премиер не трябва да воюват. - Не, не виждам, по-скоро личностно мерене на химикалки.", "date": "2018.02.20", "title": "Защо Ердоган да не помогне за контрапроцеса за Левски"}
{"url": "http://standartnews.com/mneniya/doverieto_v_ikonomikata_nayvisoko_ot_5_godini-368537.html", "text": "Доверието в българската икономика е с най-висок ръст от пет години. Това отчита индикаторът ESI (Economic Sentiment Indicator – показател за икономическото доверие), като за януари достига най-високата стойност от октомври 2008 г. насам. Всеки един от петте компонента на общия индекс (индустрия, услуги, потребители, търговия на дребно и строителство) е с най-високата стойност от 2008 г. насам, посочва екипът от „Икономически проучвания\" на УниКредит Булбанк в новия коментар от серията „Индикатор на месеца\", цитиран от investor.bg. Стимулите за по-високия ръст на БВП ще дойдат от много посоки. Една от тях е експортно-ориентираната част на икономиката, която продължава да е конкурентоспособна - както на пазарите в ЕС, така и на тези в трети страни, показват оценките на мениджърите. Поръчките към предприятията се оценяват на равнища, които са наблюдавани през 2007 г.  Натоварването на мощностите в промишлеността се стабилизира на нива над 76% за второ поредно тримесечие. Досега само първото тримесечие на 2007 г. е единственият период с резултат над 76% в историята на проучването, която може да се проследи до 1992 г., констатират в УниКредит Булбанк. Липсата на свободен производствен капацитет, в комбинация с подобряването на финансовите условия и нарастващите печалби в икономиката, се очаква да доведат до ускоряване на инвестициите в производствения сектор. Инвестициите в строителството също ще добавят към растежа през 2018 г. Оценките са за сключени договори за 7,2 месеца напред, което е най-високото равнище от 2003 г. насам. Потреблението ще продължи да подкрепя растежа. Анкетираните домакинства заявяват, че нагласите им към големи покупки (автомобил, ново жилище или ремонт на настоящето) са на нива над тези от пиковите стойности преди десетилетие. Подобно отношение се наблюдава и към продажбите на дребно на стоки с дълготрайна употреба (техника, облекло, стоки за бита и др.), където данните за 2017 г. показват нарастване от 9,8% на годишна база при едва 3,6% общо за всички продажби на дребно.", "date": "2018.02.20", "title": "Доверието в икономиката най-високо от 5 години"}
{"url": "http://standartnews.com/mneniya/afis_gerb_i_bsp_buksuvat_patriotite_varvyat_nadolu-368540.html", "text": "Броят на аполитичните и негласуващи българи расте. ГЕРБ свива леко електората си, а БСП не печели нов. Засилват се нагласите за провеждане на нови парламентарни избори. Това показват данните от национално представително проучване на Агенция АФИС, осъществено в периода 8-12 февруари 2018 г, при което са интервюирани са пряко „лице в лице\" в домовете им 1010 пълнолетни български граждани. Според социолозите последните им данни показват, че правителството губи доверие сред все повече български граждани. За това влияят няколко фактора - бурните дебати около известната вече Истанбулска конвенция, неспиращите протестите за Пирин, последвалата заплаха за експулсиране на германския евродепутат Ска Келер от страна на вицепремиера Валери Симеонов и ярките престрелки между министър-председателя и президента. Според АФИС на пръв поглед в електоралните тенденции не се променят значително през последните месеци и се наблюдава демобилизация на всички електорални групи, а се увеличава делът на негласуващите и аполитичните българи. Към момента водещият партньор в управляващата коалиция ГЕРБ събира подкрепата на 26% от пълнолетното население. Този дял до преди 8-9 месеца (непосредствено след старта на кабинета) е бил около 30 на сто. При левицата тенденцията е различна – към момента готовите да изберат социалистите са 22,4%, колкото приблизително са били и през лятото на миналата година. Дори се наблюдава минимален ръст в подкрепата. Основната отлика между двете най-големи политически сили е в това, че ГЕРБ очевидно губи избиратели, а БСП не прибавя съществено такива. Случващото се при другите политически формации не е коренно различно. Забелязва минимален, но постоянен спад при Воля (към този момент подкрепа от 2,5%), което поставя нейното присъствие в един следваща парламент под въпрос. Покрай актуалните събития и поредица от скандали няма как да не обърнем повече внимание на случващото се с Обединените патриоти. При тях спадът е видим и отчетлив. Към момента едва 3,8 на сто от българите декларират подкрепа за националистите. Преди няколко месеца този дял е бил малко над 6%. Нещо повече, забелязва се ерозия по отношение на водещите лица на патриотите. Ако доверието във вицепремиера Каракачанов е било 38% в средата на миналата година, то към настоящия момент говорим за малко под 30 на сто. Сходна е ситуацията при другата знакова фигура – вицепремиера Валери Симеонов – спад от 19 на 16 процента. И в двата случая наблюдаваме идентичен процес – затваряне и капсулиране на гласуващите традиционно за националистическите формации и загуба на периферен вот. Като че ли всичко това не е изненада след поредицата от ситуации и остри реакции през последните седмици. ДПС са стабилизирали електоралната си подкрепа, като към момента тя е в порядъка на малко над 7%. Единственият отчетлив и видим резултат е увеличаване дела на негласуващите и колебаещите се. Сумарно това са повече от 35%, което отново ги превръща в най-голямата „(а)политическа сила\". Само преди 8 месеца този дял е бил 25 на сто. С други думи, наблюдаваме общ процес на отлив на политическо доверие и засилване на политическата апатия сред българския избирател, посочват от АФИС. Данните на агенцията показват, че в интервал от 9 месеца все повече български граждани снемат подкрепата си от настоящия кабинет (от 40 на сто през май 2017 до 27 на сто през февруари 2018), като същевременно расте делът на онези, които желаят незабавна оставка и нови избори (от 13% през май миналата година, до 23% сега). Ако тази тенденция се запази до средата на годината, тя ще стигне нивата от периода преди и около президентските избори от 2016 г., когато искащите нов вот надхвърлиха дела на привържениците на тогавашния кабинет. Не без значение е също така фактът, че в момента всеки трети българин предпочита смяна на някои министри в рамките на кабинета, а други 23 на сто са за ново правителство в рамките на сегашния парламент, коментират от АФИС. Така от агенцията стигат до извода, че доверието във властта отново започва да се разклаща и идеята за нови избори набира скорост. Към момента конфликтът между премиера Борисов и президента Радев се изостря. Одобрението обаче е в полза на държавния глава, който е един от най-рейтинговите политици през последните години. Може би премиерът търси конфликта, за да почерпи от президентската харизма и да компенсира загубата на доверие и одобрение напоследък, коментират социолозите.", "date": "2018.02.20", "title": "АФИС: ГЕРБ и БСП буксуват, Патриотите вървят надолу"}
{"url": "http://standartnews.com/svyat/obama_beshe_mek_kam_rusiya_kazat_ot_beliya_dom-368547.html", "text": "Президентът Доналд Тръмп се държи много по-трудно към Русия, отколкото своя предшественик  Барак Обама, заяви прессекретарят на американския лидер Сара Сандърс. \"Той (Тръмп) за година е действал по-строги, отколкото президента Обама.  За осемте години той наложи санкции, закри три дипломатически обекта, укрепи нашата армия\", каза Сандърс. В допълнение тя заяви, че Русия е недоволни от факта, че Тръмп е намеси в  износа на енергийни ресурси за Европа и \"въоръжение заУкрайна\". \"Обама беше твърде слаб и не можеше да окаже натиск върху Русия\", заключи Сандърс.", "date": "2018.02.20", "title": "Обама беше мек към Русия, казат от Белия дом"}
{"url": "http://standartnews.com/biznes/tema_patriotichni_ekskurzii_hit_za_3_mart-368538.html", "text": "Патриотичните екскурзии са хитът за почивните дни около националния празник 3 март. Българите масово се ориентират към ваканции в страната, свързани с посещения на исторически паметници и музеи, показа проверка на \"Стандарт\". Най-желани са екскурзиите, съчетани с посещения на Плевенската епопея и историческия връх Шипка. 220-240 000 българи ще пътуват по празниците, каза \"Стандарт\" Румен Драганов, директор на Института за анализи и оценки в туризма. Той потвърди, че път има огромен интерес към събитията в страната, свързани със 140-годишнината от Освобождението. Продължава тенденцията от миналата година за подем в развитието на културно-историческия и поклонническия туризъм, каза още Драганов. \"Очевидно е, че покрай българското председателство на Съвета на ЕС много хора ще посетят София и обекти в страната\", обясни експертът. Около 20 милиона лева ще похарчат българите по празниците, сочат прогнозите на Института за анализи и оценки в туризма. Според Драганов сумата не е голяма - около 100 лева на човек. \"Най-големият трафик ще е в петък и в понеделник\", смята Румен Драганов. 10 000 нашенци чака по празниците курортът Банско. Вече има доста резервации, заради ски центъра ще дойдат и доста комшии - румънци, сърби и македонци. Добрата новина е, че ще има достатъчно сняг, за да се отдадат на любимия си спорт по пистите. Хотелиерите предлагат пакети с две и три нощувки. „Много от нашите туристи предпочитат да пътуват в последния момент. Повечето не са организирани групи, а идват индивидуално. Цените още в началото на зимния сезон леко ги завишихме, но интересът към курорта е голям. Радваме се на по-добра заетост в сравнение с миналата година, въпреки че част от туристите се отказват от почивка в Банско заради опашките пред единствения кабинков лифт\", сподели Яна Рахова, която дълги години е хотелиер в най-добрия ни зимен курорт. Все пак цените в момента са по-ниски, тъй като след 1 февруари падат с 10-20%. В новите и модерни семейни хотели нощувка и закуска вървят по 25-30 лева на човек, в тризвездните хотели тази услуга стига до 40-45 лева, а в четиризвездните – над 50-60 лева на човек. Някои комплекси предлагат промоции за 3-ти март – плащат се две нощувки, а се ползват три, за да привлекат повече гости. Все по–предпочитани са екокъщите, изградени от естествен камък и естествено дърво, в зоната за отдих на яз. Кърджали. „Пакетът за три нощувки излиза 1416 лв. Включва общо 4 студия и  два апартамента. Общо могат да бъдат настанени 14 души или на човек излиза по 100 лв. за три дни. Пакетът включва закуска, празнична вечеря на 3 март и  ползване на екстрите на комплекса – фитнес, парна баня,  сауна\", обясниха от хотелски  комплекс „Главатарски хан\". Все повече български туристи предпочитат да релаксират в Източните Родопи. Привличат ги по-ниските цени, чистата природа, мегалитните паметници и тракийски светилища Перперикон и Татул, а след отварянето на ГКПП „Маказа\" и близостта до Бяло море. Близо 2200 легла за гости има в разложкото курортно селище Баня. Минералната вода и трите планини – Рила, Пирин и Родопите, привличат много родни и чужди туристи. Не на последно място и по-ниските цени от курорта Банско, който е само на 5 км от населеното място. Затова много хора предпочитат да нощуват в Баня и да карат ски в модерната зона над Банско. 21 минерални басейна и общински минерален плаж с олимпийски размери са построени в селото. Затова тук идват все повече хора на баня и плаж. И не само през лятото. Защото топлата минерална вода води гости тук през цялата година. Селището е предпочитано място за отдих заради лековитите минерални извори и красивата природа. Тук са и туристическите атракции – възстановените в автентичния им вид римска и турска бани. Те са доказателство за древната балнеоложка традиция в района. „Почти всеки уикенд се радваме на голяма заетост на легловата база. В последните години за 3-ти март тук е пълно с гости, няма едно свободно легло. Глезим ги с домашни вкусни гозби, хотелиерите организират различни атракции за своите клиенти – водят ги на интересни места, правят тематични вечери\", разказа кметът на Баня – Мария Юрганчева. 8 големи СПА хотела, няколко семейни хотела, десетки къщи за гости посрещат туристи в селото. В момента се строят още туристически обекти за настаняване на гости. 72 са минералните извори в Баня - температурата на водата в тях е между 37 и 57 градуса по Целзий. Тя може да се ползва за СПА, балнеолечение и профилактика на хронично-възпалителни заболявания на опорно-двигателния апарат, помага за възстановяване след получени травми – счупвания, изкълчвания, натъртвания. Полезна е за облекчаване на болките при ревматизъм, гръбначни болки, за лечение на възпаления на нервната система. Затова Баня се очертава като най-доброто място за СПА и балнеолечение в цяла Югозападна България. Въздушна разходка с балон е най-голямата атракция за туристите, които изберат да прекарат ваканцията си в на брега на езерото край село Рабиша и в близост до пещерата „Магура\". Там миналата година отвори врати красива туристическа къща - „Магура\". Екипът разполага с добри пилоти, които могат да ви издигнат над земята спокойно и сигурно. За 4 човека свободно летене за един час се плащат 300 лв. Има и друг вид летене, при който балонът се привързва. Все още имаме свободни места за почивните дни около 3 март, казаха от туристическата къща „Магура\". Тя разполага и 18 двойни стаи и две студиа. Цената на стаите е 60 лв., а на студиата за по 4 души – 85 лв. До хотела има и 5 къщички, луксозно обзаведени и отоплени. За една се плаща по 85 лв. В цената за нощувките е включена и закуската. Къщата  има ресторант, който предлага ястия на обяд и вечеря. Първото нещо, което правят отседналите в нея, е разглеждането на пещерата „Магура\". Най-дългата и интересна пещера работи всеки ден от 10 до 16 часа. Групите влизат на всеки кръгъл час. Цената е 10 лв. за възрастни и 8 лв. за ученици, студенти и пенсионери. Семейната карта – родители с деца, е 20 лв. С тези пари може да се разгледа и залата с праисторическите рисунки. Освен „Магурата\", посетителите могат да разгледат и скалите на Белоградчик, който се намира на 20 км от пещерата. На 6 км от скалния град пък е пещерата „Венеца\", която вече е призната за най-красивата у нас заради цветните си образувания. В почивните дни около националния празник 3 март Поклонническо-просветния център „Св. Йоан Рилски\"  към Софийска митрополия организира поклоническо пътуване до Солун. Повод е празникът в чест на св. Григорий Палама, който се почита на 14 ноември, но и на втората неделя от Великия пост. Пътуването е благословено от Негово Светейшество Софийския митрополит и Български патриарх Неофит. Участниците в него ще присъстват на Възкресно-празнична вечерня за Неделя на св. Григорий Палама в посветената на светията катедрала в Солун. На другия ден те ще бъдат на празничната  света Литургия в храма и ще се поклонят на  мощите на св. Григорий Палама, които се съхраняват там. Катедралата има богата история, първата храмова постройка на това място датира още от края на ХІІІ век. Преди това маршрутът на поклониците минава през близкото до българската граница село Акритохори, където те ще посетят  манастира „Св. Йоан Предтеча\", а след това ще се поклонят на гроба на св. Паисий Светогорец в Суроти.  С групата като водач и лектор ще пътува доц. д-р Павел Павлов. Тематична екскурзия до връх Шипка предлага туристическа агенция за 3 март. С тръгване от Русе цената на еднодневното пътешествие е 25 лева. Изкачване на всички стъпала до върха и посещение на храм-паметника „Рождество Христово\" обещават организаторите. Традиционно честванията по повод националния празник на страната започнат с Панихида в памет на загиналите за Освобождението в Шипченския манастир „Рождество Христово\". Тържественият митинг, посветен на Националния празник, се провежда на площада под Шипка.", "date": "2018.02.20", "title": "ТЕМА: Патриотични екскурзии хит за 3 март"}
{"url": "http://standartnews.com/sport/grigor_sred_naysamnitelnite_za_doping-368526.html", "text": "Григор Димитров е сред най-проверяваните за допинг тенисисти през 2017 година. Това показва доклад на Световната тенис федерация, която по-рано днес изнесе данни и за проверките при дамите. Григор е бил тестван 14 пъти, колкото проверки са направени и на водещите тенисисти Роджър Федерер, Рафаел Надал и Анди Мъри. Половината от тестовете са били по време на турнири, а другата половина в извън състезателни условия.", "date": "2018.02.20", "title": "Григор сред най-съмнителните за допинг"}
{"url": "http://standartnews.com/mneniya/ot_sofiya_orban_se_obarna_kam_es-368504.html", "text": "Срещата на премиерите на България и Унгария Бойко Борисов и Виктор Орбан се осъществи в деня на най-великия българин - Васил Левски. Очакванията от тази среща бяха големи. България вече втори месец е председател на Съвета на ЕС и с всеки изминал ден доказва, че това, което говори, е в унисон с това, което се очаква от нея - по отношение на евроинтеграцията на Западните Балкани, политиката с Турция, важната за Европа миграционна политика. По отношение на Виктор Орбан - всички знаят, че той не се страхува от предизвикателства. За него няма авторитети и като цяло той си е самодостатъчен по отношение на визията, стратегията и мястото на Унгария в ЕС. Предвид позициите на всеки един в европейското пространство, се очакваше, че ще има някаква новина от срещата между двамата премиери. Рекапитулацията е, че казаното от всеки един от тях Не трябва да се забравя, че от неделя Орбан влезе в един доста тежък предизборен период за парламентарния вот през април тази година. Всъщност той нееднократно заяви, че идването му в София е свързано с факта, че България е председател на ЕС. И че разчита тук, което и направи, да официализира унгарските предложения за решаване на миграционния въпрос. Предложенията не съдържат нищо ново и са в унисон с това, което през последните няколко месеца се дискутираше и се взимаха решения по темата с мигрантите. Те са свързани с промени в Дъблинския регламент, с релокацията и най-вече с тезата, около която през последните месеци на 2017 г. държавите-членки се обединиха - че трябва да се работи в страните, където има въоръжени стълкновения. Това ще позволи които са причина за миграционните потоци към Европа. Има отвореност предложенията на Орбан да бъдат обсъдени, релокацията, която е свързана с колективно решение на страните-членки на ЕС, е предмет на преговори. Вчера бе изтъкнато колко добре България пази външните граници на ЕС и колко стабилни са те. Виктор Орбан заяви, че Унгария няма нищо против България да се присъедини към Шенген. Това периодично се чува от всеки представител на някоя европейска институция или на някой представител на държава-членка на Европейския съюз, който е на посещение в България. Не трябва да се забравя, че активността на посещенията и срещите в София и ориентирани към страната ни, са свързани с традиционната форма на осъществяване на европредседателството на всяка една от държавите, която досега изпълнявала тази функция.", "date": "2018.02.20", "title": "От София Орбан се обърна към ЕС"}
{"url": "http://standartnews.com/kultura/teodor_ushev_da_prezhiveem_katarzis_sred_falsha-368541.html", "text": "Теодор Ушев изкушава със страхотни емоции търсачите на силни арт и не само усещания. Прочутият художник и режисьор, който миналата година получи номинация за \"Оскар\" за анимацията си \"Сляпата Вайша\", предизвиква зрителите да \"да дорисуват\" неговата инсталация \"Като в тъмно огледало\"/In the mirror, dimly/. Това може да се случи в Софийската градска художествена галерия до 11 март, но внимание: всеки ден ще има промени и уловки. Авторът сподели пред медиите, че ще следи реакциите през социалните мрежи, тъй като отново трябва да се прелети над океана на път към Канада. Ушев за първи път показва у нас творби, различни от киното - рисунки върху спасителни термични одеала, видеоарт и въпросната инсталация с миксирана реалност. \"Исках всичко да приключи за няколко дни.  Стремя се нещата, които създавам, да продължават само миг - но в точно определения момент, на който са адекватни, за да предизвикват вълнения.  А не да се съхраняват в музеите\", беше категоричен Ушев. И добави, че за него е по-важно да е добър човек, а не знаменитост. Художникът е заимствал конструкцията на храмовете - с три основни пространства: притвор, наос и олтар. Идеята е инсталацията да бъде място, където всеки остава сам със себе си, с греховете си, с надеждите си, с внушенията си - като в църква. Всеки да види история, която ще го накара да се замисли за лицемерието около нас. \"Може би работата е донякъде плакатна. Но в моменти на криза хората на изкуството трябва да казват ясно нещата\", убеден е Ушев. Неговите послания са закодирани в текстове, в метафори...  10 000 фигурки са обединени в безкраен анимационен филм, който се прожектира през цялото време. А в изповедалнята зрителят влиза със специална каска, която го \"гмурва\" в миксирана реалност - дигитални 3D картини и образи са смесени със заобикалящата среда. \"Това е съвсем нов софтуер, дори го няма още на пазара\", поясни авторът. \"Целта на тази инсталация е да предизвика  катарзис - да се замислим какво ни липсва на нас, българите, тук и сега, за да имаме вяра и да намерим начин да изплуваме. Търсенето на истината и на смисъла също е работа. Навсякъде цари фалш. Надеждата ми е в личностите с  позиции\", сподели Ушев. \"Няма една истина\", \"Всичко, от което се нуждаете, е място, откъдето духът ви да полети\", \"Да обичаме, да не сме агресивни - колкото и да е тъмно, винаги има надежда за светлина\", пише по арт обектите на Тео. С перифрази и препратки към части от свещените текстове \"Еклесиаст\" и \"Коринтяни\", \"Като в тъмно огледало\" анализира смисъла и безсмислието на живота отвъд привидното. Но за да прочете мъдрите думи, зрителят трябва да ги открие с фенерче с ултравиолетова светлина. Използвани са гласовете на Ангела Меркел, Бойко Борисов, Владимир Путин, Волен Сидеров, Доналд Тръмп, Корнелия Нинова. Куратор на изложбата е Аделина Филева, продуцент - Десислава Бинева. Инсталацията ще бъде представена в Канада през 2019 г. и във Франция през 2020 г. - с различно съдържание, съответстващо на времето и мястото. Досега той е правил подобни акции в Барбикан в Лондон, Музея на цивилизациите в Квебек, Утрехт, Любляна, Токио, Сан Франциско, Анеси. Теодор Ушев продължава работата за  следващия си пълнометражен анимационен филм \"Физика на тъгата\" - по едноименния роман на Георги Господинов, с когото направиха \"Сляпата Вайша\". С Владислав Тодоров и Емил Христов ще снимат \"Пумпал\", но когато и ако намерят достатъчно пари. На София филм фест ще видим негова лента в омнибуса \"8'19\" по разкази на Георги Господинов. Тео е избрал \"Кристин, която маха от влака\".", "date": "2018.02.20", "title": "Теодор Ушев: Да преживеем катарзис сред фалша"}
{"url": "http://standartnews.com/svyat/94_tsivilni_sa_ubiti_pri_bombardirovki_na_siriyskiya_rezhim_blizo_do_damask-368511.html", "text": "Най-малко 94 цивилни, включително деца, са убити за 24 часа при интензивни бомбардировки на сирийския режим срещу бунтовническия анклав Източна Гута близо до Дамаск, предаде Франс прес, като се позова на данни на Сирийския център за наблюдение на човешките права. При бомбардировките на авиацията и артилерийски обстрел са ранени около 325 души. Това стана ден, след като силите на режима подсилиха позициите си около обсадения анклав, което може да знак, че се подготвя сухопътно настъпление. Няма коментар от страна на сирийските военни. Правителството в Дамаск твърди, че атаките му са насочени единствено срещу екстремистите. ООН настоя бомбардирането на цивилни в бунтовническия анклав Източна Гута от сирийската авиация да бъде незабавно прекратено, предаде Франс прес. \"Хуманитарната ситуация на цивилните в Източна Гута е извън всякакъв контрол\", заяви в комюнике, разпространено в Бейрут, координаторът на ООН за хуманитарната помощ в Сирия Панос Мумцис. Абсолютно наложително е на това безсмислено човешко страдание да се сложи край незабавно. „Бомбардирането на мирни граждани и инфраструктура трябва веднага да спре\", каза Мумцис.", "date": "2018.02.20", "title": "94 цивилни са убити при бомбардировки на сирийския режим близо до Дамаск"}
{"url": "http://standartnews.com/svyat/sergey_lavrov_razshiryavaneto_na_nato_kam_makedoniya_e_greshka-368516.html", "text": "Съществува \"джентълменски договор\" от деветдесетте години между Русия и САЩ и западните съюзници, с който НАТО обещава, че няма да се разширява на изток към границите на Русия и който е нарушен с трите разширявания на НАТО. Сега в тази игра искат да въвлекат и Балканите, пише скопският вестник \"Нова Македония\", цитирайки ръководителя на руската дипломация Сергей Лавров, предаде БНТ. Разширяването на НАТО е грешка и същевременно означава нарушаване на джентълменския договор, за който споменах и който сега получи цялостно потвърждение в официален архивен документ, от който САЩ неотдавна премахнаха грифа \"секретен\". Всички знаеха за това и ние просто се уверихме какво наистина се е случвало, след като бяха оповестени тези архивни документи, заяви Лавров в интервю за сръбската информационна агенция \"Бета\", попитан дали Москва има намерение да се противопостави на очакваното присъединяване на Македония към НАТО. Според Лавров разширяването на НАТО е подкопаване на договореното през деветдесетте години. \"Ние неведнъж предупреждавахме колегите от НАТО, че тази линия, която претърпя три вълни на разширяване, а сега се очаква още една вълна, не само че представлява подкопаване на всичко онова, което договаряхме през деветдесетте години, че никой няма да осигури своята сигурност за сметка на сигурността на другите, а представлява може би най-сериозното предизвикателство за общата европейска стабилност и сигурност\", заяви ръководителят на руската дипломация. Според него нищо, което сега прави НАТО, не увеличава сигурността на балканските държави, които от страна на Русия не са заплашени от нищо. Нищо от онова, което се случва сега, не е стъпка към подобряване на способността на НАТО да отговори на истинските, а не на измислените заплахи. Не виждам как тези три вълни на разширяване направиха НАТО по-способна в борбата с терористичната заплаха и заплахата от престъпността с наркотици, включително и онези заплахи, които идват от Балканите, където след неоправданото, едностранно обявяване на независимостта на Косово бе създадена територия, която представлява пример за корупция и \"черна дупка\", изтъкна Лавров. На повторен въпрос да отговори конкретно за Македония, руският външен министър заявил, че Москва не прави разлики. Смятам, че приемането на Черна гора бе напълно изкуствено и ненужно. \"Обърнахме внимание, че методът на показване на волята на народа във формата на референдум става все по-малко популярен при взимането на такива доста съдбоносни решения\", заяви Лавров.", "date": "2018.02.20", "title": "Сергей Лавров: Разширяването на НАТО към Македония е грешка"}
{"url": "http://standartnews.com/svyat/makedoniya_iztri_imeto_na_aleksandar_veliki-368528.html", "text": "Днес служителите на македонската пътна агенция започнаха да свалят табелите за международното летище в Скопие и магистралата, която е част от Коридор №10. И двете досега носеха името \"Александър Велики\". С решение на правителството оттук нататък магистралата, която свързва Скопие със Солун, ще се казва \"Приятелство\", а летището - Международно летище Скопие. Решението за промяната на имената влезе в сила на 14-ти февруари, когато правителственият указ бе публикуван в Държавен вестник. Промяната бе договорена лично от премиера Зоран Заев по време на срещата му с неговия гръцки колега Алексис Ципрас в Давос миналия месец. Летището, магистралата, стотици площади и улици в Република Македония бяха преименувани с имената на антични герои по време на режима на Никола Груевски, в периода от 2006 до 2016 година.", "date": "2018.02.20", "title": "Македония изтри името на Александър Велики"}
{"url": "http://standartnews.com/svyat/obstrelvat_ruskiyat_tsentar_za_pomirenie_na_vrazhduvashtite_v_damask-368543.html", "text": "Руският Център за помирение на враждуващите страни в Дамаск е попаднал под масиран обстрел от страна на опозиционните сили, намиращи се в Източна Гута, предаде ТАСС, цитиран от агенция Фокус. „Днес под масиран обстрел от страна на незаконните въоръжени формирования в Източна Гута са попаднали жилищни квартали, хотели в град Дамаск, както и руския Център за помирение на враждуващите страни. Има значителни жертви сред мирното население, сред руските военнослужещи няма пострадали“, се казва в съобщение на центъра.", "date": "2018.02.20", "title": "Обстрелват Руският Център за помирение на враждуващите в Дамаск"}
{"url": "http://standartnews.com/sport/pochina_georgi_markov_vkaral_gol_na_angliya-368522.html", "text": "На 46 години издъхна бившият футболен национал Георги Марков-Реднето. Универсалният футболист е бил открит в дома си в столичния квартал \"Бояна\", като вероятната причина за смъртта му е инфаркт. През 2015 г. той имаше сърдечни проблеми и претърпя операция докато \"Локомотив\" (Сф) беше на подготвителен лагер в Турция. Той беше спортен директор на \"железничарите\", а след изпадането на отбора от елита работеше за кратко в \"Ботев\" (Пловдив), преди да стане директор в друг столичен тим - \"Септември\". Марков е двукратен шампион на България с \"Левски\" - 2001 и 2002 г. Със сините печели и три пъти Купата на България. Пет пъти е бронзов медалист с отборите на \"Ботев\" и \"Локомотив\" (София). Бившият защитник изигра 347 мача в \"А\" група, в които реализира 16 гола. Най-славният момент в кариерата на Марков беше отбелязаният гол във вратата на Англия в европейска квалификация през 1999 г. за равенството 1:1 на стадион \"Българска армия\". За представителния тим на България футболистът изигра 36 мача в периода 1999-2005 година.", "date": "2018.02.20", "title": "Почина Георги Марков, вкарал гол на Англия"}
{"url": "http://standartnews.com/svyat/45_tela_otkriti_na_myastoto_na_samoletna_katastrofa_v_iran-368544.html", "text": "45 тела бяха намерени на територията на самолетна катастрофа в Иран, съобщи Press TV, като се позова на местни служители. Преди това съобщаваха за откриването на 30 мтела. Работата по намиране на труповете на загиналите е на надморска височина от 4,5 хиляди метра, и е  затруднена от факта, че височината на снежната покривка е около 2 метра. На мястото на катастрофата работят повече от 100 спасители, в търсенето участват и седем хеликоптера. Самолетът ATR-72 на авиокомпанията Aseman Airlines, извършвал вътрешен полет миналата неделя и изчезна от радарите за около 50 минути след излитането. На борда имаше 66 души, включително екипажа. ", "date": "2018.02.20", "title": "45 тела открити на мястото на самолетна катастрофа в Иран"}
{"url": "http://standartnews.com/biznes/nad_6000_dushi_praznuvaha_s_naystarata_izba_v_yuzhna_balgariya-368485.html", "text": "„Вила Ямбол\" организира грандиозен празник на виното в родния си град Ямбол. Събитието събра над 6000 души в централната градина в неделя. За трета поредна година избата използва професионалния си празник, за да благодари на местната общност, служителите  и всички граждани и гости на Ямбол. Събитието включваше традиционни танци от региона, кукери, които представиха ритуали, свързани с виното, музикални изпълнения на народни песни и кулинарно шоу, водено от Ути Бъчваров. Над 3000 литра вино се изпиха по време на тържеството и бяха раздадени 4000 порции. Ансамбъл „Тунджа\" вдигна хората на дълго и цветно хоро́, а кукери от Ямбол демонстрираха маскарадни ритуали, с които се слага край на зимата и се дава началото на пролетта и плодородието. „Тук е пълно с тракийски знаци, че по тези земи са се правели още от древността страхотни вина. „Вила Ямбол\" продължава тази велика, хилядолетна история. А където има хубаво вино, има хубава храна и готини хора\", разказа Ути Бъчваров. „С този празник искаме да благодарим на ямболии и на нашия регион, че ни помагат да правим висококачествени български вина. Щастливи сме, че достойно защитаваме традициите във винопроизводството още от 1924 година.\", каза изпълнителният директор на „Вила Ямбол\" Красимир Аврамов. И допълни – „винаги съм казвал, че производството на хубаво вино зависи от два много важни  фактора: добро грозде и добри хора. Тази година можем да се похвалим, че природата беше на наша страна и ни донесе отлична реколта. А що се отнася до хората - те също са налице. \". „Щастливи сме, че компанията разнася славата по света, както на своите продукти, така и на Ямбол и България. Нека днешният празник ни даде силата и духа да постигаме заедно още много успехи – и за нашия край, и за хубавите български вина\", споделиха още организаторите. Избата се похвали и с най-добрите си вина от последните 20 години насам. Реколта 2017 е била с отлично качество, което е позволило да се бутилират уникални партиди, споделиха още от производителя. В грижите за лозята и направата на вино и ракия участват над 160 човека от Ямбол и региона. Днес произвежда едни от най-търсените и харесвани ракии и вина на пазара: ракиите „Ямболска\" и „Стралджанска\", вината Villa Yambol и Kabile. За тази година производителят подготвя лансирането на две отлежали червени вина – едното от Каберне, другото от Мерло към серията Kabile, обявиха още по време на празника от „Вила Ямбол\". Серията Kabile е особено специална за \"Вила Ямбол\", защото е създадена в знак на почит и уважение към най-древните традиции във винопроизводството, останали още от времето на траките. Серията Kabile е кръстена на античния тракийски град Кабиле, чийто разкопки се намират в близост до Ямбол, а на етикета им е изобразена богинята Кибела. Голямото предимство за „Вила Ямбол\" е, че 90% от вината се правят със собствено грозде, което обезпечава производството. Избата управлява около 10 000 дка лозя – около района на Ямбол и Айтос. Работи с най-популярните и обичани сортове в България: Шардоне, Совиньон Блан, Мускат, Сира, Мерло, Каберне Совиньон, Мавруд. „Смятаме, че успяхме да се наложим като любим производител през годините, който предлага продукти на много добра цена и с много високо качество. Кaто пример ще спомена  – нашето вино Villa Yambol Резерва Каберне Совиньон 2014 г. То стана единственото българско вино с двоен златен медал на миналогодишния Concours Mondial de Bruxelles (известен като Световното по вино). Там с продукт за 7-8 лева надделяхме над вина от световен мащаб в много по-висок ценови клас. Друга наша гордост е Kabile Мавруд и Каберне Совиньон – вино, което където и да изпращахме за дегустации, се връщаше със златни отличия. Единият ни медал е от Mondial de Bruxelles, другият от Vinalies International, а третият от London experts in wine, който се провежда под патронажа на Негово превъзходителство княз Кирил Преславски.\", разказа още шефът на избата. „Вила Ямбол\" реализира продуктите си в над 20 страни от 4 континента. През години се наложи като водещ винен износител с поръчки от САЩ, Канада, Германия, Англия, Китай, Южна Корея, ОАЕ, Сингапур, Палестина, Малайзия и др. През миналата година винарната бе домакин на специална японска визита, където вече се продават български вина в над 500 търговски обекта.", "date": "2018.02.20", "title": "Над 6000 души празнуваха с най-старата изба в Южна България"}
{"url": "http://standartnews.com/svyat/netanyahu_obvini__abas_che_e_napusnal_sveta_i_finansira_terorizma-368545.html", "text": "Израелският премиер Бенямин Нетаняху обвини палестинския лидер Махмуд Абас, който във вторник говори пред Съвета за сигурност на ООН за \"бягството от света\" и финансиранена тероризма. В Ню Йорк Абас призова за свикване на международна конференция за създаване на нов многостранен механизъм за уреждане на проблемите в Близкия изток в замяна на дългогодишния американски монопол върху медиацията, при който Израел няма алтернатива. \"Абас не каза нищо ново: продължава да бяга от света и продължава да плаща 347 милиона долара на терористите и техните семейства\", каза Нетаняху в изявление. Според данни на израелските власти годишните плащания за семейства на палестинци, които са били убити, ранени или арестувани за атаки срещу граждани на еврейската държава, съставлява около 7% от бюджета на Палестина.", "date": "2018.02.20", "title": "Нетаняху обвини  Абас, че е напуснал света и финансира тероризма"}
{"url": "http://standartnews.com/svyat/barozu_e_obvinen_v_lobirane_ot_aktivisti-368546.html", "text": "Бившият председател на Европейската комисия е обвинен в лобиране в полза на сегашния си работодател – банката Goldman Sachs пред органите на Европейския съюз от активисти от неправителствени организации, предаде AFP, цитирана от Фокус.  Барозу е обвинен, че нарушил обещанието да не лобира в полза на банката пред европейските институции от коалицията от неправителствени организации „After-EU“ (След ЕС), която е специализирана в борба срещу корупцията. Коалицията е установила среща между Барозу и Юрки Катайнен – заместник председател на настоящата ЕК, в хотел миналата година. От своя страна Катайнен е потвърдил за срещата, като е заявил, че са обсъждали само въпроси на отбраната и търговията. Говорителят на ЕК Маргаритас Скинас е заявил; „ Двадесет и четири часа след срещата заместник председателят Катайнен е обявил за нея съгласно процедурата\". Жозе Мануел Барозу в писмо до настоящия председател на ЕК Жан-Клод Юнкер е написал: „ Не съм назначен от Goldman Sachs да лобирам и не съм имал такова намерение\".", "date": "2018.02.20", "title": "Барозу е обвинен в лобиране от активисти"}
{"url": "http://standartnews.com/sport/validiraha_marka_za_sofiya__evropeyska_stolitsa_na_sporta-368520.html", "text": "Пощенска марка, посветена на инициативата София – Европейска столица на спорта бе валидирана днес на специална церемония в Музея за история на София. На изданието е изобразена Статуята на София, а до един от най-ярките символи на града е стилизирана група на бягащи атлети. Цветовете са в преобладаващо синьо, в различни нюанси, подобно на използваните в бранда на кампанията. Първи печат и подпис положиха кметът на града Йорданка Фандъкова, зам.-министърът на транспорта, информационните технологии и съобщенията Димитър Геновски и председателят на Столчния общински съвет Елен Герджиков. На церемонията присъстваха олимпийските шампиони и медалисти Таня Богомилова, Ваня Гешева, Йорданка Благоева, Евгения Раданова и други спортни легенди, зам.-кметът д-р Тодор Чобанов и зам.-кметът Дончо Барбалов, общински съветници, главният изпълнителен директор на Български пощи Деян Дънешки, представители на Министерството на младежта и спорта, на Спортна София и на Дирекция ПИСТ към Столична община, проф. Татяна Янчева – зам.-ректор на НСА, Марияна Стоилова от РУО, спортни деятели, много филателисти, журналисти, гости. Художник на марката е графичният дизайнер Валентин Щинков, тя е с размер 50/25 мм, с номинална стойност 1.50 лв., офсетно отпечатана с гребеновидна перфорация върху бяла хартия с тираж 11 000 броя. Специалният пощенски печат ще бъде предоставен за използване в Пощенска станция 1000 София  за 3 работни дни, считано от датата на пускане на марката в употреба. Десетки филателисти чакаха на опашка за да закупят първи ценното издание и да получат автографи от присъстващите върху уникалния плик.", "date": "2018.02.20", "title": "Валидираха марка за София - Европейска столица на спорта"}
{"url": "http://standartnews.com/sport/na_gerena_otdadoha_posledna_pochit_na_pavel_panov-368523.html", "text": "Част от ръководството на Левски, част от ветераните на \"сините\", деца от школата и доста фенове на столичани отдадоха почит на големия Павел Панов пред Сектор \"А\" на стадион \"Виваком Арена Георги Аспарухов\". Пред клубния магазин на 26-кратните шампиони беше сложена голяма снимка на една от най-големите легенди на Левски.  Погребението на великия български футболист Павел Панов ще се състои на 21 февруари, сряда, от 11:00 часа на Централните софийски гробища. Поклонението ще започне половин час по-рано. Легендарният играч на Левски ни напусна внезапно на 67-годишна възраст. \"Павката Панов беше изключителен човек. Един от най-добрите, да не кажа най-добрият ми приятел. Много го уважавах, беше изключителен футболист и изключителен човек. Може би над 10 години не сме се разделяли. Където и да сме играли, винаги сме били в една стая с него. Много близки. Мъчно ми е много. Имам много спомени с него, но просто не мога да говоря сега. Нещо ми се откъсна от сърцето. Обичаха го всички, защото никога не е правил интриги с никого. Весело момче, обичаше шегите много. Чудесен човек беше. За съжаление, си отиде много млад\", каза друга легенда на Левски - Кирил Ивков. \"Аз за съжаление, не съм имал удоволствието да гледам на живо как г-н Панов играе. За мен той е част от спомена за романтичния футбол, нещата, които баща ми е разказвал, наред с имената на Гунди, Котков, Якимов, Дерменджиев. Аз в неговото име виждам човек, който е от поколението футболисти, който за всички ни е пример. Сега ми направи впечатление, че в тетрадката за спомени първото нещо, което е написано е: \"Поздрав от фен на ЦСКА\". Това е индикативно за какъв човек той е бил. Със сигурност един от хората в негово лице човек, който не само с действията си на терена, но и извън него, е пример за всички\", заяви изпълнителният директор на Левски Красимир Иванов.", "date": "2018.02.20", "title": "На \"Герена\" отдадоха последна почит на Павел Панов"}
{"url": "http://standartnews.com/regionalni/stroyat_parvata_v_haskovsko_pozharoizvestitelna_kula-368533.html", "text": "Първа копка на Автоматизирана система за откриване на горски пожари бе направена вчера на едно от най-високите възвишения в община Димитровград в землището на село Крепост. Високотехнологичното съоръжение, което ще бъде оборудвано с локални станции е първото по рода си съоръжение в Хасковска област. Пожароизвестителната кула ще спомогне за предотвратяване на големи горски пожари като своевременно ще локализира малки огнища в радиус от 15 км. Новото съоръжение трябва да е готово до юни. Стойността на проекта е 581 483 евро, които са 100% безвъзмездна финансова помощ. Кметът на община Димитровград Иво Димов сподели, че от пет години се търси финансиране на идеята за подобна кула, която значително ще подобри работата на огнеборците и последиците и щетите от горските пожари в района. Областният управител Станислав Дечев поздрави кметовете на двете общини за това, че реализират един такъв далновиден проект, с който показват отговорност и мъдрост като управляващи. Като добри партньорски взаимоотношения, които ще продължат и занапред в съвместно сътрудничество, оцени работата с българската община, заместник-кметът на община Узункюпрю Енгин Булут.", "date": "2018.02.20", "title": "Строят първата в Хасковско пожароизвестителна кула"}
{"url": "http://standartnews.com/sport/zhurnalisti_ot_30_strani_se_boryat_za_ski_kupa_v_pamporovo_obnovena-368531.html", "text": "178 журналисти от 30 страни ще се борят за ски купа у нас. В неделя в Пловдив официално ще се открие 65-то Световно първенство по ски за журналисти. То ще се проведе в Пампорово през следващата седмица, съобщи председателят на Български ски клуб /БСКИЖ/ Александър Богоявленски. Участниците пристигат от много посоки на света, включително от далечните Канада и Исландия. Състезанието е за аматьори, но се провежда по строгите правила на ФИС. Битката за призовите места ще е изключително оспорвана, казват експерти. Защото някои от журналистите са бивши състезатели, а всички са доста амбициозни, което е характерно за професията. Показателно е, че домакините в Пампорово ще наредят а дългото бягане на 5 км ще се състои на Рожен. Ние сме особено доволни, че сме домакини на 65-то Световно първенство първенство по ски за журналисти, сподели Радост Иванова - заместик директор на фондацията \"Пловдив 2019\", която работи по проекта Пловдив - европейска столица на културата през 2019 г. Защото нашата цел е да привлечем колкото се може по-голяма аудитория не само на национално, но и на международно ниво, допълни тя. За журналистите е подготвена богата програма, която включва посещения на основните културни и исторически забележителности, като Стария град, Античния театър и Малката базилика. Журналистите ще бъдат запознати с няколко бизнеса в Пловдив и ще посетят успешно развиващата се индустриална зона край града. Ще посетят и една от известните винарски изби в града, с която пловдивчани много се гордеят, каза Радост Иванова. Освен в състезания журналистите ще участват и в няколко конференции, на които лектори ще бъдат бившият български президент Росен Плевнелиев, известният алпинист Боян Петров, представители на Пампорово и региона. Сред журналистите в залата ще бъдат представители  на авторитетни медии, като британските \"Индипендънт\", \"Гардиън\", \"Файненшъл таймс\", \"Айриш Таймс\", в. \"Бьорзен\" (Дания), \"Дело\" (Словения), Neue Zuricher Zeitung (Швейцария), агенция ДПА и телевизия ARD (Германия), БиБиСи, ЧТК (Чехословакия) и др. Те ще чуят мнението на Росен Плевнелиев за приоритетите на българското председателство на ЕС, сред които на първо място европейската перспектива на Западните Балкани. Плевнелиев е известен с добрите си умения в ските. За екологичното развитие на Пампорово и региона представителите на медиите ще чуят мнението на Боян Петров. На 1 март те ще получат традиционните ни мартеници, а на 3-ти ще наблюдават оригиналното спускане с национални знамена и народни носии, с което Пампорово ще кандидатства за \"Гинес\". * * * * * На „картата на СКИЖ\" България се явява за първи път в Татранска Ломнице (ЧССР) през март 1965 г. Наш принос в историята на организацията е и традиционната купа „Емил Антонов\" в памет на известния спортен журналист – полиглот,  основател и първи председател на Българския ски клуб на журналистите (БСКЖ). Наградата се връчва всяка година на колега, допринесъл най-много за приятелския и ведър дух в СКИЖ, чието олицетворение е бил Емил Антонов, наричан „човекът-оркестър\". Като страна-домакин България е получила сега право на 15 участници в това неофициално световно журналистическо първенство по ски.  Сред тях ще бъдат и световният шампион в гигантския слалом (в групата 45-55 г.) от 2014 и вицешампион от 2016 г. Юлиян Стоянов (в. „Лична драма\"), неколкократният медалист в ски-бягането Любомир Бояджиев (външнополитически редактор в Нова телевизия) и други. За доброто ни представяне тази година се е погрижил и основният му спомоществовател – веригата спортни магазини SLS, предоставил на колегите ни състезателни ски и екипи с марката „Росиньол\". Радваме се, че Пампорово-Мечи чал става все по-популярна дестинация и в чужбина, сподели неотдавна на пресконфереция по повод предстоящия шампионат за журналисти изпълнителният директор на „Пампорово АД\" Мариан Беляков. За да не е зависим от капризите на времето, слънчевият родопски курорт разполага вече с 300 снежни оръдия. Особено важно за журналистите, пък и за всички летовници, е Wi-Fi –покритието на трите основни зони в курорта: района на хижа „Студенец\", връх Снежанка и на върха на Мечи чал. От интерес за нас, журналистите, несъмнено са и проявите, свързани с отбелязването през февруари 2018 г. на 20-та годишнина от олимпийската титла на Катя Дафовска. „Златното момиче\" от Чепеларе и „лице на Пампорово\" завоюва в биатлона на Игрите в Нагано (Япония) през 1998 г. единствения досега за България златен медал от Зимна Олимпиада.", "date": "2018.02.20", "title": "Журналисти от 30 страни се борят за ски купа в Пампорово /ОБНОВЕНА/"}
{"url": "http://standartnews.com/balgariya/dazhd_i_snyag_do_kraya_na_sedmitsata-368530.html", "text": "Значителна облачност и валежи от дъжд и сняг ще има до края на седмицата, предупреждава НИМХ. През следващото денонощие ще преобладава облачно време, на места ще има превалявания от дъжд. В Северна България и във високите полета на Западна, главно в нощните часове, дъждът ще се примесва и ще преминава в сняг. Ще духа слаб, в Дунавската равнина и Източна България, до умерен вятър от изток-североизток. Минималните температури ще са между минус 1° и 4°, максималните ще са предимно между 4° и 9°. И през следващите дни ще преобладава облачно време. Вятърът ще бъде предимно от изток, слаб до умерен. Температурите ще останат без съществена промяна – минималните най-често между минус 1° и 4°, максималните – предимно между 2° и 7°. В четвъртък в северозападните райони и в планините ще превалява сняг, в останалите райони преваляванията ще бъдат от дъжд, предимно слаби. В петък ще е почти без валежи. В събота от югозапад валежите ще се активизират. Ще завали дъжд, а през нощта срещу неделя с усилване на вятъра от североизток ще започне бързо и чувствително застудяване и дъждът ще премине в сняг. В неделя снеговалежите ще продължат, като повече ще са в Западна България. В началото на следващата седмица ще бъде студено, валежите ще отслабнат.", "date": "2018.02.20", "title": "Дъжд и сняг до края на седмицата"}
{"url": "http://standartnews.com/balgariya/prezidentat_nagradi_deytsi_ot_naukata_obrazovanieto_i_voennata_meditsina-368534.html", "text": "Президентът Румен Радев удостои днес в Гербовата зала на „Дондуков\" 2 с висши държавни отличия дейци на образованието, науката и военномедицинското дело. Това съобщиха от прессекретариата на държавния глава. „Днешните отличия са акт на признателност на дълга, който има България като държава и цялото ни общество към хората, които са отдали живота си за прогреса на това общество. Макар вашите научни дейности да са в най-различни области вие имате едно общо, което ви свързва и това е вашият непоколебим дух, вяра и себеотрицание, с което придвижвате напред българската наука\", заяви държавният глава в словото си на церемонията. За своите заслуги в областта на образованието и науката проф. Анна Недялкова получи орден „Св. Св. Кирил и Методий\" първа степен. Тя е водещ ръководител и изпълнител на повече от 80 български и международни научно-приложни разработки в областта на висшето образование и има публикувани над 100 статии и доклади, както и редица монографии, студии, учебни пособия. Доцент Тодор Ангелов Тодоров беше удостоен с орден „Св. Св. Кирил и Методий\" първа степен за приноса си за утвърждаването и развитието на българската образователна система. Доцент Тодоров проучва добрите образователни практики в света и внедряването им у нас, разработва критерии за качество на образованието, за въвеждането на конкурсното начало при назначаване на директорите на училищата и други. За заслуги към Република България и утвърждаването на престижа на страната по света в областта на образованието и науката с орден „Св. св. Кирил и Методий\" огърлие бяха удостоени проф. Владко Тодоров Панайотов и академик Иван Николов Юхновски. Проф. Панайотов е първият българин, избран за член на научния борд на Световния конгрес по преработка на полезните изкопаеми. В същия период е избран и за член на Международната академия по околна среда към ООН. Проф. Панайотов има над 180 научни публикации у нас и в чужбина, 15 книги, монографии, учебници и над 35 патента. Със своите значими и пионерни изследвания академик Иван Юхновски дава своя принос в областта на инфрачервената спектроскопия и електронната структура на нетрайните и реактивоспособни отрицателно заредени йони на органичните съединения, междинни продукти на важни химични процеси. Той е автор на над 160 публикации в България и чужбина. Проф. полковник Крум Кацаров получи орден „Стара планина\" втора степен за големите си заслуги към Република България в областта на военномедицинското дело. Той е доайен в терапевтично-диагностичните ендоскопски процедури на заболяванията на гастроинтестиналния тракт и хепатобилиарната система. Професор Кацаров е един от водещите специалисти в областта на гастроинтестиналната ендоскопия в България. По време на церемонията беше удостоен посмъртно с орден „Св. Св. Кирил и Методий\" първа степен проф. Янко Димитриев за приноса си в областта на образованието и науката. Неговите научни постижения са в сферата на стъклообразуването, нетрадиционните стъкла, структурата на неорганични стъкла и синтез на нови материали. В своята научна кариера проф. Янко Димитриев има 38 авторски свидетелства, общо над 200 публикации в международни списания и над 100 публикации в български списания. Държавният глава подчерта, че има още едно нещо, което свързва наградените дейци на образованието, науката и военномедицинското дело и това е отношението им към образованието на младите хора в България и към реализацията на младите учени. „Смея да твърдя, че това, което оставяте след себе си на вашите последователи, е не по-малко важно и стойностно от самите ваши постижения. Затова са и тези високи отличия\", допълни Румен Радев. Проф. Крум Кацаров благодари от името на удостоените с висши държавни отличия. „Наградата е изключително ценна за нас, защото ни показва, че ние наистина сме направили нещо за държавата и нашият труд и работата ни са оценени\", заяви проф. Крум Кацаров. Той добави, че науката, независимо от своите области, е колективна работа, а ценността на тази награда е, че тя персонализира усилията и работата на колективите.", "date": "2018.02.20", "title": "Президентът награди дейци от науката, образованието и военната медицина"}
{"url": "http://standartnews.com/balgariya/shte_izslushat_plochev_v_parlamenta-368535.html", "text": "Не е от компетентността на парламентарната група да даде отговор сваля ли политическото доверие от проф. Камен Плочев. Това каза заместник-председателят на ПП ГЕРБ и председател на парламентарната група на партията Цветан Цветанов по време на брифинг в Народното събрание след заседание на групата, коментирайки поисканата оставка на управителя на НЗОК проф. Камен Плочев. По думите на Цветанов писмо до министър Кирил Ананиев не е изпращано във връзка с исканата актуализация на бюджета на НЗОК. „Що се касае до писмото до парламента, тук вече говорим за актуализация на бюджета. Не е от компетентността на Народното събрание да внасяме актуализация на бюджета на държавата. Има административен проблем, но това не е от компетентността на парламентарната група да отговорим дали сваляме политическото доверие или не. Има Надзорен съвет. Ние ще се съобразим с това, което беше направено като предложение от народни представители от нашата парламентарна група - следващия вторник проф. Плочев да бъде изслушан\", заяви Цветанов. Той поясни, че групата се съобразява със законовите изисквания и подчерта, че парламентарната група на ГЕРБ не е в състояние да поиска оставката на проф. Камен Плочев като управител на НЗОК. Заместник-председателят на ГЕРБ допълни, че партията не коментира професионални качества на управителя на НЗОК, а говори за административния въпрос, който е предвидил. Цветанов допълни, че утре в дневния ред на Здравната комисия д-р Даниела Дариткова е предвидила изслушване на проф. Камен Плочев.  ", "date": "2018.02.20", "title": "Ще изслушат Плочев в парламента"}
{"url": "http://standartnews.com/balgariya/goranov_potvardi_iskam_ostavkata_na_plochev_ne_sam_go_zaplashval-368532.html", "text": "Финансовият министър Владислав Горанов потвърди, че искам оставката на шефа на Националната здравно-осигурителна каза проф. Камен Плочев. Той обаче категорично отрече, че го е заплашвал и допълни, че изобщо не е говорил с шефа на касата. \"Да излезе и публично да обяви кой го е заплашвал, че ако не си даде оставката, нямало да може да си намери работа\", призова Горанов, цитиран от \"24 часа\".", "date": "2018.02.20", "title": "Горанов потвърди: Искам оставката на Плочев, не съм го заплашвал"}
{"url": "http://standartnews.com/balgariya/plochev_ne_iskam_promyana_na_byudzheta_a_da_go_obsadim-368536.html", "text": "Не мога да определя кое точно е истината, но съм считал, че съм прав и съм искал да направя нещо, с което да помогна, в никакъв случай да навредя, каза шефът на Здравната каса проф. Камен Плочев пред БНТ за скандала около неговата оставка. \"Изумен съм. Не знаем кой ни е началникът. Не разбирам защо министърът ми иска оставката\", коментира още той. - Аз не казвам променете бюджета, а казвам \"дайте да обсъдим\". Така коментира шефът на НЗОК проф. Камен Плочев относно мистериозното писмо, което стана повод за исканата му оставка. \"Притеснявам се, че ще почнат да върщат нуждаещи се пациенти в чужбина. Не искам актуализация на бюджета, а да се обсъди като въпрос\", обясни шефът на НЗОК. \"Нека да стане дирекция към Министерство към здравеопазването или финансите и нещата ще бъдат много по-точни\", допълни Плочев.", "date": "2018.02.20", "title": "Плочев: Не искам промяна на бюджета, а да го обсъдим"}
{"url": "http://standartnews.com/balgariya/utre_vnasyat_podpiskata_za_ostavkata_na_zhablyanov-368539.html", "text": "Събрани са подписи от ГЕРБ и Обединени патриоти за оставката на зам.-председателя на Народното събрание Валери Жаблянов и утре те ще бъдат внесени в Народното събрание, заяви лидерът на парламентарната група на ГЕРБ Цветан Цветанов. Той коментира и днешната заявка от страна на депутата от БСП Елена Йончева да го съди. \"В момента е най-важното е да се фокусираме върху българското председателство на Съвета на Европейския съюз. Не очаквайте от мен да отговарям по заядлив начин. Който се чувства засегнат, нека си потърси правата в съда, заяви Цветанов. По думите му БСП и президента Радев се стремят да провокират скандали. \"Те са едно цяло. Целта им е да вървим към нещо друго, а не към пълноценно членство в Европейския съюз. От тази гледна точка не искам да участвам в такъв махленски дебат. Недопустимо е президентът да казва, че за една среща на Ердоган европейски лидери у нас, че ние само ще носим шербет. Ние гледаме напред и искаме да реализираме четиригодишен мандат заедно с Обединени патриоти, посочи Цветанов.", "date": "2018.02.20", "title": "Утре внасят подписката за оставката на Жаблянов"}
{"url": "http://standartnews.com/balgariya/iskat_400_000_lv_obezshtetenie_ot_yoan_matev-368529.html", "text": "Обезщетение от общо 400 000 лева поискаха родителите на 15-годишния Георги Борисов от подсъдимия за смъртта му Йоан Матев. Георги Борисов беше убит на 2 юни 2015 година в столичната Борисова градина. Делото за смъртта на момчето започна днес в Софийския градски съд. Съдия Руси Алексиев допусна гражданските искове, въпреки възраженията на тримата адвокати на Йоан Матев, според които тези граждански искове ще затруднят наказателното дело, защото е необходимо да се съберат допълнителни доказателства, които да установят по какъв начин тази финансова претенция кореспондира с доказателствата по делото. Съдът обаче не се съгласи с възраженията и видя пряка връзка между обвинението срещу Матев за умишлено убийство по особено мъчителен начин и гражданските искове на родителите му. Албена и Валентин Игнатови не са в съдебната зала, но ще присъстват на следващото съдебно заседание за разпит. Адвокатите на Йоан Матев поискаха делото да бъде прекратено и върнато на прокуратурата.", "date": "2018.02.20", "title": "Искат 400 000 лв обезщетение от Йоан Матев"}
{"url": "http://standartnews.com/balgariya/dazhd_i_snyag-368486.html", "text": "Днес времето ще бъде облачно, на места с превалявания от сняг, в югоизточните райони и по Черноморието – от дъжд. Ще духа умерен вятър от изток-североизток. Минималните температури ще са между -1 и 4 градуса, максималните между 3 и 8 градуса. Атмосферното налягане ще се понижи, но ще остане по-високо от средното за месеца.", "date": "2018.02.20", "title": "Дъжд и сняг"}
{"url": "http://standartnews.com/balgariya/boyko_borisov_priema_31godishniya_kantsler_na_avstriya_kurts-368506.html", "text": "31-годишният австрийски канцлер Себастиан Курц идва на посещение у нас по покана на премиера Бойко Борисов. Двамата ще обсъдят задълбочаването на двустранните отношения, както и сътрудничеството в рамките на ЕС с фокус върху приемствеността в темите на Българското и Австрийското председателства на Съвета на ЕС. Курц и Борисов вече разговаряха по телефона в средата на януари, когато канцлерът пожела успех на България по време на председателството на Съвета на Европейския съюз. След половин година България ще предаде ротационното лидерство именно на Австрия. Себастиан Курц, който на 27-годишна възраст стана най-младият външен министър в Европа (от 2013 до 2017 г.) пък обеща на Борисов да продължи работа по приобщаването на Западните Балкани. Австрия е и една от страните, които имат известни резерви по отношение на приемането на България в шенгенското пространство. Очаква се в София двамата лидери ще обсъдят тези теми, както и бъдещето на Европейския съюз в контекста на предстоящото напускане на Великобритания.", "date": "2018.02.20", "title": "Бойко Борисов приема 31-годишния канцлер на Австрия Курц"}
{"url": "http://standartnews.com/balgariya/kiril_ananiev_nyama_zakonova_prechka_da_poiskam_ostavkata_na_shefa_na_nzok-368507.html", "text": "Здравният министър Кирил Ананиев обвини шефа на НЗОК в лъжа и заяви, че няма пречка да му поиска оставката. Той съжали, че един финансов проблем се е превърнал в политически. \"Нямам и законова пречка при определени условия да поискам неговата оставка, тъй като министърът провежда политиката в здравеопазването\", обясни той по Нова телевизия. Той изрече поне 6 неистини, обобщи здравният министър, като отново повтори, че най-напред шефът на НЗОК е отричал да е писал писмо до парламента за дълговете на Касата, след това е казал, че неговият подпис е фалшифициран. Ананиев отрече още, че за 4 месеца Плочев само веднъж се е виждал с него. За последно дори го поканил в кабинета си преди избухването на скандала с писмото до НС. Това е една от лъжите, колко други лъжи изрече, възмути се здравният министър. Ананиев потвърди, че е говорил миналия петък със Славчо Велков, но и с останалите парламентарни групи, за да ги убеди, че не са верни твърденията на управителя на НЗОК. Не го възприемам като удар върху мен, според мен сам се забърка в тези неща, допусна Ананиев по адрес на Плочев, като добави, че шефът на Здравната каса не познава нормативната уредба и закона за здравното осигуряване. Не мога да си представя, че един такъв достоен лекар може да се забърка в политически игри, коментира Ананиев. По повод твърдението на Славчо Велков, че министър е заплашвал Плочев, че няма да си намери работа в държавна болница, ако не си подаде оставката, министърът заяви: \"Не бих постъпил така, че да заплаша друг човек\". Български гражданин няма да остане без лечение, гарантира още здравният министър. Той уточни, че въпросните 270 млн. лв. дългове към немски здравни каси са разсрочени с допълнителни споразумения. За тази година е планирано да изплатим 70 млн. Няма финансови причини да бъде отказано лечението на български гражданин, обеща Кирил Ананиев.", "date": "2018.02.20", "title": "Кирил Ананиев: Няма законова пречка да поискам оставката на шефа на НЗОК"}
{"url": "http://standartnews.com/balgariya/sadat_gleda_deloto_sreshtu_yoan_matev_za_ubiystvoto_v_borisovata_gradina-368509.html", "text": "Софийският градски съд ще заседава днес по делото срещу Йоан Матев. Той е обвинен за убийството на 16-годишния Георги Игнатов в Борисова градина през 2015 г. Процесът не успя да започне през декември по настояване на адвокатите на Матев. Те поискаха време, за да формират защитната си теза - че клиентът им не е убил Георги Игнатов. През 2017-та на Матев бе определена най-леката мярка за неотклонение „подписка\" от първоинстанционния съд, но след протест на градската прокуратурата Апелативният съд го остави под стража. Това се случи в средата на месец ноември. На предишното заседание стана ясно, че родителите на Георги Игнатов са поискали да бъдат конституирани като граждански ищци и частни обвинители. Гражданските им искове срещу Йоан Матев са за 400 хиляди лева. Йоан Матев беше задържан и обвинен близо две години след убийството, като разследващите тогава обявиха, че веднага след престъплението си е променил трайно външния си вид, за да не бъде разпознат по разпространените от МВР кадри от охранителни камери. Държавното обвинение твърди, че Матев е забелязал случайно жертвата си на пейка в Борисовата градина и го е убил с един удар с нож. От доказателствата по делото обаче не може да бъде извлечен мотив. Държавното обвинение твърди, че двете момчета не са се познавали преди това, а Матев просто е решил да нападне Игнатов. Ако бъде признат за виновен, Матев ще излежава между 5 до 12 години затвор, тъй като е бил непълнолетен към момента на извършване на убийството. За подобно престъпление пълнолетните извършители могат да получат между 15 години и доживотен затвор без замяна.", "date": "2018.02.20", "title": "Съдът гледа делото срещу Йоан Матев за убийството в Борисовата градина"}
{"url": "http://standartnews.com/balgariya/visshiyat_sadeben_savet_izbira_predsedatel_na_sofiyski_gradski_sad-368508.html", "text": "Висшият съдебен съвет избира днес нов председател на Софийски градски съд. За ръководния пост се борят двама магистрати - Светлин Михайлов (на снимката - вляво) и Евгени Георгиев (на снимката - вдясно). Изборът за титуляр на най-големия окръжен съд у нас се забави с близо месец, заради провеждането на атестации на двамата кандидати - Светлин Михайлов и Евгени Георгиев. Първоначално имаше и трети претендент – издигнатата от общото събрание на съда Величка Цанова, но тя оттегли кандидатурата си поради лични причини. В края на януари  стана ясно, че оценките и на Михайлов, и на Георгиев са много добри - съответно 99 и 100 точки. Съдия Светлин Михайлов  вече е бил един мандат административен ръководител на СГС в периода 2004 - 2009 г. Другият кандидат в процедурата – съдия Евгени Георгиев, е известен с активната си работа по въвеждането на медиацията у нас. Преди вота във ВСС на 20 февруари, СГС проведе свое общо събрание, на което двамата кандидати бяха изслушани от колегите си. До избора на нов председател на СГС се стигна, след като предишният ръководител на съда Калоян Топалов изненадващо подаде оставка през октомври 2017 година. Оттогава съдът е с временно изпълняващ функциите председател - съдия Десислава Попколева. Съдийската колегия на Висшия съдебен съвет се състои от 14 членове и включва председателите на Върховния касационен съд (ВКС) и на Върховния административен съд (ВАС). На 12 февруари Общото събрание на СГС изслуша кандидатите за председател на Софийски градски съд – Евгени Георгиев и Светлин Михайлов. При проведеното тайно гласуване 44 съдии подкрепиха Евгени Георгиев, 25 дадоха своя глас за Светлин Михайлов, 13 съдии не подкрепиха никой от двамата, а 6 гласуваха и за двамата кандидати.", "date": "2018.02.20", "title": "Висшият съдебен съвет избира председател на Софийски градски съд"}
{"url": "http://standartnews.com/balgariya/zdravosloven_problem_otlozhi_vizitata_na_avstriyskiya_kantsler-368512.html", "text": "Планираното за днес работно посещение на канцлера на Австрия Себастиан Курц се отлага поради внезапно възникнали здравословни причини, съобщиха от правителствената информационна служба днес сутринта.  Кабинетите на двамата правителствени ръководители са в процес на уточняване на друга, възможно най-скорошна дата за осъществяване на визитата. Министър-председателят Бойко Борисов пожелава бързо оздравяване на своя колега.", "date": "2018.02.20", "title": "Здравословен проблем отложи визитата на австрийския канцлер"}
{"url": "http://standartnews.com/balgariya/ekshan_i_gonka_v_sofiya_s_kradena_kola-368510.html", "text": "Опит за кражба на скъп автомобил, преследване и арест за джамбазите в София, съобщава NOVA. Вижте как откриха открадната кола чрез Facebook Инцидентът е станал на 15 февруари, уточни главен инспектор Пламен Максимов от СДВР. Колата за около 90 000 лева била открадната, след като била оставена с включен двигател. Малко по-късно била засечена от полицаи по софийските улици. Последвала гонка, при която са задържани крадците. Те са наблюдавани от няколко месеца, тъй като са се специализирали в подобен тип кражби и са били известни на полицията. Става въпрос за криминално проявените Таратора и Шиндлера от София – на 37 и 40 години. \"Лицата са с дебело досие и в момента са с постоянна мярка „задържане под стража\", уточни Максимов. Според информация на полицията двамата мъже са планирали да продадат колата на автоморга в района на Перник. От началото на годината в София са станали 21 кражби на автомобили с включени двигатели. За същия период на миналата година те са били 11.", "date": "2018.02.20", "title": "Екшън и гонка в София с крадена кола"}
{"url": "http://standartnews.com/balgariya/tsvetan_tsvetanov_prezidentat_rumen_radev_izglezhda_pritesnen-368514.html", "text": "Президентът Румен Радев изглежда притеснен – преминава към лични нападки, защото няма аргументи. Това обяви пред бТВ зам.-председателят на ГЕРБ Цветан Цветанов по повод нападките на Радев към премиера и лидер на ГЕРБ Бойко Борисов. Твърдението за бизнес отношения между Бойко Борисов и Делян Пеевски е несъстоятелно, обяви зам.-председателят на ГЕРБ. Според него президентът е притеснен заради обещанията, които не е реализирал. Той попита защо Радев не говори за Елена Йончева, която по думите му е източвала КТБ с човек от най-близкото обкръжение на Цветан Василев. Репликата за шербета беше провокация, на която Борисов не се поддаде, каза още Цветанов. Според него Радев завижда на Борисов. Зад скандала с шефа на Националната здравноосигурителна каса (НЗОК) проф. Камен Плочев зам.-председателят на ГЕРБ вижда политическа провокация. Той уточни, че съдбата на шефа на касата ще се решава след среща на парламентарната група на ГЕРБ със здравния министър Кирил Ананиев и после, ако се налага – с Плочев. Настоящият управител на НЗОК бил предложен от отстранения здравен министър проф. Николай Петров. Цветан Цветанов обяви, че има висок праг на търпимост и за него е важно да поддържа парламентарното мнозинство по повод думите на коалиционния партньор Волен Сидеров, че ако правителството падне заради Истанбулската конвенция, виновен ще е Цветанов.", "date": "2018.02.20", "title": "Цветан Цветанов: Президентът Румен Радев изглежда притеснен"}
{"url": "http://standartnews.com/balgariya/tehnicheski_problem_zatvori_granitsite_na_balgariya_obnovena-368518.html", "text": "Преминаването по всички гранични пунктове в страната беше временно преустановено около обяд. Причината е технически проблем в Автоматизираната информационна система - граничен контрол (АИС-ГК). Работи се бързото отстраняване на проблема. Първоначално беше отворен ГКПП \"Гюешево\", а работата беше цялостно беше възстановена след около час, когато проблемът в Автоматизираната информационна система - граничен контрол (АИС-ГК) беше отстранен.", "date": "2018.02.20", "title": "Технически проблем затвори границите на България /ОБНОВЕНА/"}
{"url": "http://standartnews.com/balgariya/verizhna_katastrofa_s_uchastieto_na_bager_vav_varna-368515.html", "text": "Верижна катастрофа с участието на багер стана тази сутрин във Варна. Инцидентът е станал на натоварения  бул. \"Христо Смирненски\" в пиков час, до един от моловете в града. Осем превозни средства, между които багер, са се ударили едно в друго. Само една жена, пътуваща в един от автомобилите, е потърсила лекарска помощ заради преживения стрес. Причините за инцидента се изясняват.", "date": "2018.02.20", "title": "Верижна катастрофа с участието на багер във Варна"}
{"url": "http://standartnews.com/balgariya/bsp_zastana_zad_shefa_na_zdravnata_kasa-368521.html", "text": "БСП застана зад шефа на Здравната каса проф. Камен Плочев заради това, че с писмото си до парламента той не е извършил нищо незаконно, а напротив - притеснен е за средствата за здраве на българските граждани. Това обяви соцлидерката Корнелия Нинова след заседание на ръководството. Тя уточни, че в пленарната зала социалистите ще гласуват срещу оставката му, ако тя влезе там. БСП също иска актуализация на държавния бюджет и на парите на НЗОК. По повод скандала с позицията на социалистите срещу Луковмарш и Народния съд, Корнелия Нинова отсече, че партията стои зад Валери Жаблянов. За оставката му няма нито юридически, нито политически аргументи, изтъкна соцлидерката, като припомни че това е партийна позиция, която не ангажира парламента и няма как за оставката на зам.-председателя на НС да се цитира правилникът на НС.", "date": "2018.02.20", "title": "БСП застана зад шефа на Здравната каса"}
{"url": "http://standartnews.com/balgariya/piyana_mayka_prebi_3godishni_bliznatsi-368525.html", "text": "Пияна пловдивчанка зверски преби тригодишните си близнаци. Стефан и Габриела са приети по спешност в университетската болница \"Св. Георги\". Момченцето е с тежък кръвоизлив в мозъка и опасност за живота. Направена му е операция, съобщи шефът на местната полиция старши комисар Атанас Илков. Сестричката му е цялата в синини. „По всичко личи, че като майка, тя не е полагала необходимите грижи за тях така както трябва да бъде\", добави Илков. Лекарите изпаднали шок при вида на децата. Те били системно недохранвани. Тригодишните близнаци тежали колкото неколкомесечни бебета. Пред разследващите майката - 38-годишната Иванка Стефанова, отрекла да е упражнявала физическо насилие. Тя твърдяла, че гипсова картина е паднала върху главата на момченцето. Жената е била арестувана в понеделник вечерта, след като завела децата  в болницата. Била е  пияна - дрегерът отчел 1 промил. Жилището на бул. „Княгиня Мария Луиза\" 23 в Пловдив е запечатано от полицията. Иванка отглеждала сама близнаците си, тъй като мъжът й Янко работел по строителни обекти в Германия. Съседи последно го засичали преди около година. Те твърдят, че не са виждали близнаците. От апартамента никога не се чувал никакъв шум - все едно нямало деца. Майката твърдяла, че ги гледа свекърва й в Стамболийски. Случаят е докладван в прокуратурата. Иванка се разследва за домашно насилие.", "date": "2018.02.20", "title": "Пияна майка преби 3-годишни близнаци"}
{"url": "http://standartnews.com/balgariya/otlozhiha_izbora_na_predsedatel_na_sgs-368517.html", "text": "Отложиха гласуването за нов председател на Софийския градски съд. Номинациите за поста са две - на съдия Светлин Михайлов и на съдия Евгени Георгиев. Гласуването беше отложено, защото Михайлов е постъпил в болница по спешност снощи. До избора на нов шеф се стигна, след като предишният председател Калоян Топалов подаде оставка.  Все още не е ясно за коя дата е отложено гласуването.", "date": "2018.02.20", "title": "Отложиха избора на председател на СГС"}
{"url": "http://standartnews.com/balgariya/momche_skochi_ot_tretiya_etazh_na_dom_za_detsa_s_uvrezhdaniya-368519.html", "text": "Младеж е скочил от третия етаж на сграда в Роман, инцидентът е станал тази сутрин в Комплекса за социални услуги за деца с увреждания в града, съобщи MediaNews. 17-годишният Асен Маринов, който е негов възпитаник, решил да скочи от тоалетната, която се намира на третия етаж. При падането тийнейджърът ударил лошо главата си. На мястото веднага е пристигнал екип на Спешното, който натоварил младежа в линейка. По-късно той е докаран в тежко състояние във врачанската болница, където лекарите са преценили, че веднага трябва да бъде транспортиран в неврохирургията на столичната болница \"Софиямед\". Районът в Роман е отцепен от полиция, която разследва инцидента. Все още не е ясно каква е причината, подтикнала Асен към потресващата постъпка. На мястото са пристигнали и представители на \"Социално подпомагане\" и общината.", "date": "2018.02.20", "title": "Момче скочи от третия етаж на дом за деца с увреждания"}
