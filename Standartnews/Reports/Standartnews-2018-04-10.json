{"url": "http://standartnews.com/svyat/spored_zakon_v_harvatiya_saprugat_i_saprugata_ne_sa_ravnopravni-370257.html", "text": "Хърватският министър по демографските въпроси, семейството, младежта и социалната политика Нада Мурганич шокира хърватската общественост с предложения от нея нов законопроект за семейството, в който е записано, че партньорите в брачната и извънбрачната общност вече няма да са равноправни по имуществените въпроси и държавата трябва да осигури образование на децата според религиозните и философски убеждения на родителите им, съобщи агенция Танюг. Това означава, че ако поради религиозните си убеждения родителите са против това например децата им да изучават теорията за естествения подбор, новият закон за семейството ще даде възможност децата да не я изучават в училище. Хърватският \"Ютарни лист\" отбеляза, че с това религиозните убеждения се поставят над правото на децата на качествено образование. Съществена е промяната и при конфликтен развод - не само че всеки родител трябва да ангажира свой адвокат, но ще трябва да плати и за отделен адвокат за детето. Същият министър миналата година предложи законопроект за семейството, в който пишеше, че семейство без деца не е семейство. След намеса на премиера Андрей Пленкович законопроектът бе изтеглен за доработване.", "date": "2018.04.09", "title": "Според закон в Хърватия: Съпругът и съпругата не са равноправни"}
{"url": "http://standartnews.com/svyat/udariha_voenna_baza_s_rusko_prisastvie_v_siriya_obnovena-370259.html", "text": "Най-малко 14 бойци, сред които и иранци, са били убити във въздушния удар, нанесен малко преди разсъмване днес по военна база на сирийския режим в Централна Сирия, предаде Франс прес, като се позова на сирийския Център за наблюдение на правата на човека. Засега не става ясно кой е нанесъл удара по военната база Т-4, известна още и под името военната база Тияс. САЩ отрекоха да са отговорни за атаката, Франция също. Сирийският център за наблюдение на правата на човека казва, че в базата е имало руски и ирански сили, както и бойци на ливанското шиитско движение Хизбула, тоест съюзници на режима на сирийския президент Башар Асад. По-късно от руското военно министерство заявиха, че ударът е нанесен от 2 самолета F-16 на Военновъздушните сили на Израел. „На 9 април между 3:25 и 3:53 часа (московско време) два самолета F-16 на ВВС на Израел, без да навлизат във въздушното пространство на Сирия, от територията на Ливан, са нанесли удари с управлявами ракети по летище Т-4. Подразделение на ПВО на Въоръжените сили на Сирия са унищожили пет ракети\", уточняват от военното ведомство в Москва. „Три ракети са достигнали западната част на летището. Сред руските съветници в Сирия няма пострадали\", допълват от МО на Русия. Въздушният удар бе нанесен повече от ден след като се появиха информациите за предполагаема химическа атака в град Дума край Дамаск, в която загиналите са десетки и за която се смята, че е била извършена от силите на режима. Предполагаемото химическо нападение бе осъдено вчера от ЕС, САЩ, генералния секретар на ООН Антониу Гутериш, папа Франциск и редица страни. Днес Съветът за сигурност на ООН ще обсъжда случая.", "date": "2018.04.09", "title": "Удариха военна база с руско присъствие в Сирия /ОБНОВЕНА/"}
{"url": "http://standartnews.com/svyat/es_vkarva_aets_akkuyu_v_pregovorite_s_turtsiya-370266.html", "text": "Европейската комисия съобщи, че в доклада за напредъка на Турция, чието представяне предстои до края на месеца, ще има глава, посветена на енергетиката. Знаем за намеренията за строеж на АЕЦ \"Аккую\", поясни в отговор на въпрос на пресконференция говорител на комисията. Защитата на европейските граждани и природата е приоритет на ЕК. В контакт сме с турските власти, добави говорителят. Бихме желали бъдещите АЕЦ да бъдат създадени съобразно европейското законодателство. Диалогът ЕС-Турция ще включва и този въпрос. Турция е важен партньор, съсед и все още кандидат за членство, макар да има много въпроси, по които мненията ни се различават, обобщи говорителят.", "date": "2018.04.09", "title": "ЕС вкарва АЕЦ \"Аккую\" в преговорите с Турция"}
{"url": "http://standartnews.com/svyat/frantsiya_zagubi_100_mln_evro_ot_stachkite-370273.html", "text": "Операторът на жп мрежата на Франция отчете в понеделник, че поетапните стачки срещу плановете на правителството да преоцени и промени работата на натовареното с дълг дружество, вече са стрували около 100 милиона евро, а разминаването между синдикатите и правителството се влошава. Машинистите и други служители на държавната SNCF обещаха да продължат да работят по два дни на всеки пет поне до 28 юни, освен ако правителството не се откаже от реформите си. Спиранията досега струват около 20 милиона евро на ден, а объркването на трафика често се разпростира и в дните без стачка, каза шефът на SNCF Гийом Пепи пред телевизия BFM в четвъртия ден на стачката. Проучване на Ifop, публикувано в неделя, показва 62% в полза на правителствените реформи, в сравнение с малко над 51% от подобно проучване преди седмица. Профсъюзите сочат като признак за солидарност с действията им 530-те хиляди евро, събрани като дарения през интернет фонд за компенсиране на загубените заплати на жп служители.", "date": "2018.04.09", "title": "Франция загуби 100 млн. евро от стачките"}
{"url": "http://standartnews.com/mneniya/lekari_i_uchiteli_nyama_da_badat_izmesteni_ot_mashini-370279.html", "text": "- Има съществена разлика в отношенията на ЕС с Турция и с Русия. В случая с Турция имаме държава, която въпреки нашите оценки за проблеми с човешки и гражданските права, все още се стреми към членство в ЕС. Това е и държава, която е партньор на съюза. В случая с Русия, за съжаление, имаме последователна политика за намеса във вътрешните работи на държави членки, опити за манипулация и в последния случай - употреба на боен газ в мирно време. В този смисъл двете роли, за които говорите са съвсем различни. България подкрепи позицията на Великобритания и ЕС, като изтегли посланика си от Русия в случая \"Скрипал\". Решението да не изгоним руски дипломати не променя тази наша позиция, която беше много ясно изразена по време на съветите в Брюксел. ЕС трябваше да изрази ясно оценката си за опита за отравяне във Великобритания и това стана. Това в никакъв случай не означава, че ЕС е останал без канал за комуникация. ЕК може добре да осъществи диалога, когато има подходящи условия за това, но и да предаде ясното посланиe, че по темата Русия, ЕС е единен. - Вероятно е възможно. Но не трябва да се забравя, че в момента има действащи санкции между ЕС и Русия. ЕС постави условие да има развитие по Минските споразумения по случая с руското навлизане в Източна Украйна. Както знаем, това не се случва. Има вече редица случаи за откровена намеса на Русия във вътрешните работи на държави членки. Всичко това, трябва да признаем, не е добра основа за среща и взаимодействие между ЕС и Русия. - Срещата във Варна беше успешна защото охлади страстите. Отношенията между ЕС и Турция бяха твърде нажежени. Диалогът беше напълно превзет от взаимни обвинения, основно през медиите.  Това очевидно не беше нормална ситуация между страна кандидат за членство в ЕС и ЕС, както и между страна, която получава милиарди евро помощ от ЕС, за да помага на съюза да се справя с бежанците от войната в Сирия. Точно за това българският премиер настояваше и работи за тази среща. Нейната основна цел беше да се свали напрежението между двете страни, така че разговорът да стане възможен. Това можеше да стане само при среща лице в лице. Още в началото на българското председателство на Съвета на ЕС беше ясно, че освен всички останали позитиви, едно от най-позитивните неща ще бъде натрупването от България на опит от първа ръка. Срещата във Варна е сбор от тези няколко неща – фактът, че България вече има опит в европейската политика, качествата и усилията на премиера Борисов, както и конкретната ситуация и момент. - Мисля, че е рано все още да се прави равносметка.  От една страна, виждаме, че основните приоритети на председателството са адекватни на това, което се случва и приети от мнозинството от страните членки. От друга, темите, които не са наши приоритети, но са в календара на ЕС също се придвижват успешно с помощта на България. Нямам никакви съмнения, че в края на нашия мандат, той ще бъде оценен като успешен от останалите страни членки. - Средно 30% от задачите в над 70% от професиите днес могат да бъдат заменени от машини. Т.е. всяка професия, която включва рутинни еднотипни задачи, е вероятно да бъде вършена по-бързо и ефективно от машина. От друга страна, професиите, които изискват креативност  и нестандартност, умения за решаване на сложни проблеми и критично мислене е по-малко вероятно да бъдат автоматизирани. Същото се отнася и за професите, базирани на контакта с хора като социални служители, медицински персонал, учители. - Не мисля, че много професии ще изчезнат напълно, а по-скоро всяка професия ще бъде променена и ще изисква хората и машините да работят все повече и в по-тясна зависимост. Затова дигиталните умения няма да са тясна, нишова експертиза, а базово условие за участие на пазара на труда. В момента 44% от всички европейци между 16 и 74 години нямат дори основни дигитални умения. Огромният риск пред обществата ни е дигитализацията да не вкара разделителна линия по компетентност и да намали възможностите на по-възрастните да бъдат наемани на нова работа. Затова уменията за адаптация към променящата се среда и преодоляване на инстинкта за отхвърляне на новостите ще са ключови за успех. На практика това означава всеки да е готов за допълнителна квалификация, защо не и промяна на специалността си, да е готов за гъвкаво работно време, работа по проекти от разстояние, както и да посреща с готовност навлизането на технологиите, а не да се опитва да ги спре. - Ролята на политиците е да адаптираме образованието към нуждите на реалността. Тъй като образованието е преди всичко компетентност на държавите, а не на ЕС, през 2015 г. с някои от големите бизнеси, НПО и колеги от различни политически партии създадохме Образование България 2030. Тази платформа има за цел да допринесе за качествено подобряване на образованието у нас до 2030г., предоставяйки редовни изследвания и препоръки на институциите. Една от успешните ни инициативи е националната кампания \"Научи ме да умея\". Тя цели да мотивира младите да развият своите умения за успешна професионална реализация. „Научи ме да умея\" също така ангажира бизнеса да предоставя повече възможности за стажове и реализация на младежите.В нея до момента над 800 ученици от цяла България са обучени в работилница за уменията на 21-и век и след това много от тях посетиха местен бизнес, за да се запознаят с различните видове работа и какви умения са им нужни. - Като член на Комисията по вътрешен пазар и защита на потребителите работя по редица досиета, които улесняват европейските граждани и бизнеси в тяхното ежедневие. В момента например, съм докладчик за групата на ЕНП по директива, която ще даде ясни правила за потребителите, когато купуват дигитални услуги и съдържание и ще улесни механизма за рекламация, ако тези услуги не работят. Това е важна директива, защото ако направим аналогия с купуването на физически продукти, например, кафемашина, знаем къде да отидем за рекламация, ако кафемашината не работи или се развали. В дигиталния свят обаче това не е така – а ние като потребители все повече пазаруваме дигитални продукти. По данни на Европейската комисия седем от всеки десет български потребители на игри, музика, антивирусни програми и облачни услуги поне веднъж са имали проблем с качеството на услугата. Именно затова в Европарламента заедно с държавите членки работим за постигането на консенсус за общоевропейска регулаторна рамка в това отношение. Директивата за предоставяне на дигитални услуги и съдържание е първа по рода си и затова преговорите не са леки, но се надявам до края на годината да имаме споразумение. - През септември миналата година гласувахме становището ми по Регламента за личното ни пространство онлайн – той се отнася точно за данните, които споделяме онлайн и нашия т. нар. \"дигитален отпечатък\" – какво харесваме, какво търсим, върху какво кликаме, какво пазаруваме, кои сайтове посещаваме и колко често. В Европарламента поискахме компаниите като Фейсбук, Амазон, Гугъл и други от по-малък мащаб, да дават информация за данните, които използват и да дават възможността потребителите сами да решават какви данни могат да бъдат ползвани и по какви причини. Нека не отричаме, че голяма част от нашия дигитален отпечатък се връща при нас под формата на иновативни продукти, мобилни приложения, персонализирани абонаменти и т.н. Разбира се, онлайн пространството крие и опасности, затова е важно да знаем какви са рисковете за нашите лични данни и в Европарламента, конкретно работим за решаването на този казус с регламента за лично пространство онлайн, регламента за киберсигурност и др.  Не съм сигурна обаче, че точно случаят с Кеймбридж Аналитика\" може и трябва да бъде повод за нови регулации за личните данни. Тук имаме нарушени правила от страна на една компания – Кеймбридж Аналитика и липса на реакция от страна на друга – Фейсбук. Ако при всеки такъв случай мислим и налагаме нови регулации в интернет, има риск накрая да не можем да правим нищо свободно в онлайн пространството. Това, което според мен трябва да се случи след този случай, е да засилим натиска върху големите платформи да поемат своята част от отговорността. Трябва да признаем, че те натрупват огромно влияние върху важни процеси, отделно създават инструменти за влияние за други. Хората имат и огромно доверие в тях. Затова Фейсбук, Гугъл и останалите платформи трябва да осъзнаят, че това е голяма сила, която трябва да контролират. Това е тяхната отговорност, но тя не може да замени нашата лична отговорност, когато свободно и твърде лесно даваме достъп да собствената си информация. Трябва да разберем, че едно приложение и два клика отварят вратата за информацията в целия ни профил. - За втора поредна година имам удоволствието да организирам „Голямото хоро\" в Брюксел - традиция, започната преди 6 години от Кристалина Георгиева, която тя ми завеща при напускането си на Европейската комисия в посока Вашингтон. Тази година Хорото ще се проведе в неделя, 22 април 2018г. от 13.30ч. на централния площад Гран Плас в Брюксел. С годините, „Голямото хоро\" се е превърнало в едно от най-значимите събития за българите в чужбина, показващо пъстротата на българския фолклор и ценностите, които българските традиции носят. Тази година празникът ще събере в Брюксел танцьори, музиканти и певци от Академията за музикално и танцово изкуство в Пловдив, ансамбъл Търновска царица от Велико Търново, и кукери от село Раковски. Това ще позволи на хилядите международни гости на „Голямото хорото\" да се насладят на изпълнения от няколко фолклорни области. Благодарна съм и се радвам, че хорото е част от културния календар на Българско председателство на Съвета на ЕС и специален гост ще бъде министър Лиляна Павлова.", "date": "2018.04.09", "title": "Лекари и учители няма да бъдат изместени от машини"}
{"url": "http://standartnews.com/regionalni/kmet_zabrani_da_se_pushi_v_gori_i_nivi-370274.html", "text": "Пълна забрана да се пуши в гори и ниви по време на пожароопасния сезон наложи кметът на Сатовча Арбен Мименов. Заповедта му забранява пастири, ловци и туристи да хвърлят пиратки в горите и пасищата. Целта е да се ограничат пожарите, възникнали поради небрежност от населението. Въведена е още пълна забрана за паленето на стърнища и сухи треви по слоговете, крайпътните ивици, вилни места в горите, в земи от горски фонд и другите земеделски земи. Със заповедта се слага край на изгарянето на растителни отпадъци в земеделските земи, в близост до житни култури и гората. Кметовете на населени места трябва да организират стриктно наблюдението и охраната на селските имоти. Паленето на огън в дворовете на хората трябва да става само на обезопасени места, в неветровито време и под наблюдение до пълното угасване на огъня, като до него не се допускат деца.", "date": "2018.04.09", "title": "Кмет забрани да се пуши в гори и ниви"}
{"url": "http://standartnews.com/lyubopitno/finansirat_izkustven_skelet_za_sakati_detsa-370252.html", "text": "Руският фонд \"ВЕБ Иновации\" за високотехнологични решения ще инвестира 70 млн. рубли /991 000 евро/ в разработката на екзоскелет (външен скелет - бел. авт)за деца и подрастващи, който ще бъде конструиран от компанията „ЕкзоАтлет\". „През втората четвърт на 2018 година \"ВЕБ Иновации\" възнамеряват да предоставят на компанията „ЕкзоАтлет\" конвертируем заем в размер на 70 млн. рубли за изпълнението на проект, целящ разработването на екзоскелет за рехабилитация на ниски на ръст хора, включително и деца и юноши, с ограничена подвижност на долните крайници. Ние също така водим преговори и за влагането на капитал в компанията\", обяви пред РИА-Новости изпълнителният директор на фонда Кирил Булатов. „ЕкзоАтлет\" от своя страна отбелязаха, че са имали късмета да намерят надежден партньор и в Южна Корея и да привлекат инвестиции за развитие в Европа, Америка и Азия. \"Краткосрочните ни планове включват откриването на компания в Люксембург, стартирането на процеса на сертифициране, търсенето на партньори за клинични проучвания и изучаването на възможностите за предоставяне на безвъзмездна финансова помощ по отношение на клиничните и научни изследвания с участието на европейските клиники\", добавиха от компанията.", "date": "2018.04.09", "title": "Финансират изкуствен скелет за сакати деца"}
{"url": "http://standartnews.com/mneniya/evrostat_balgariya_dava_grazhdanstvo_osnovno_na_rusnatsi_ukraintsi_i_turtsi-370276.html", "text": "Държавите от ЕС са предоставяли през 2016 г. най-често гражданство на мароканци, албанци и индийци, съобщи БТА, цитирайки данни на ЕК и „Евростат.\" За разлика от тази обща тенденция през същата година България е предоставяла най-често гражданство на руснаци (30 на сто), украинци (17,1 на сто) и турци(8,9 на сто) - общо 1626 души. В ЕС гражданство през посочената година са получили общо 994 800 чужденци. Държавите от ЕС са предоставяли най-често гражданство на мароканци, албанци и индийци през 2016 г. В ЕС гражданство през посочената година са получили общо 994 800 чужденци. За сравнение през 2015 г. техният брой е бил 841 хиляди, а през 2014 г. - 889 хиляди. От над 100 хиляди мароканци, получили европейско гражданство, близо 90 на сто са придобили статут от Испания, Италия и Франция. Почти всички албанци (97 на сто) с европейски паспорти са получили документите си от Гърция и Италия. Индийци и пакистанци са с най-голям дял сред натурализираните от Великобритания. Около 32 800 турци също са взели европейски паспорт, като половината от тях - в Германия. 24 000 украинци вече също са европейски граждани, предимно на Германия, Румъния, Португалия или Италия. Измежду гражданите на държава от ЕС, получили паспорт от друга страна в общността, на челни места са поляците и румънците. За 2016 г. от близо 60 хиляди румънци с нови паспорти близо половината са получили гражданство от Италия. Сред поляците, сменили паспортите си (19 800), не се откроява ясно предпочитание към гражданство от определена друга държава от ЕС. В същото време броят на британците, които са станали граждани на друга страна от ЕС, е нараснал повече от двойно през 2016 г. в сравнение с предишната след решението на Великобритания да напусне евросъюза – до 6555, сравнено с 2478 души година по-рано. Великобритания трябва да напусне ЕС през март 2019 г. От всички, придобили гражданство в държава от ЕС, 12% са с произход от страна от общността, 29,6 на сто произхождат от държава от Африка, 20,9 - от Азия, а 15,2 на сто - от Америка, сочат данните.", "date": "2018.04.09", "title": "Евростат: България дава гражданство основно на руснаци, украинци и турци"}
{"url": "http://standartnews.com/mneniya/balgarite_se_strahuvat_ot_nova_svetovna_voyna-370270.html", "text": "Растящото напрежение между Запада и Русия, продължаващият конфликт в Сирия и изострените заради него противоречия между световни и регионални сили, както и непредсказуемото поведение на Северна Корея засилват опасенията от мащабен военен сблъсък. Третата световна война вече не е сюжет от филмовата индустрия, а реална заплаха. Така смятат и мнозинството българи според последния сондаж на агенция \"Галъп Интернешънъл\", проведен между 3 и 4 април сред 801 пълнолетни българи по телефона. Проучването е независимо от външно финансиране.  53% от анкетираните българи смятат, че в момента има реална опасност от глобален военен конфликт. Това се равнява условно на 2.9 милиона пълнолетни българи от общо около 5.5 милиона трайно живеещи в страната. Общо 34% от запитаните (близо 1.9 милиона души) пък смятат, че е по-скоро вероятно (28%) или е много вероятно (6%) в идните няколко години някоя от глобалните ядрени сили действително да използва ядрено оръжие. Все пак, – общо 63% казват, че това е малко вероятно (44%) или и е изключено (19%), а останалите се колебаят. На този все по-тревожен външен фон българите явно харесват балансираната външна политика. В същото време обаче искат и далеч по-безкомпромисна вътрешна политика. 62% от анкетираните българи намират, че премиерът Бойко Борисов се справя добре с външнополитически дейности като председателството на Съвета на ЕС и дипломацията. 30% са на обратното мнение, а останалите се колебаят. Явно които са характерни за Борисов, коментират от \"Галъп\". Доказателство за това е и отношението къв преговорите с турския президент Реджеп Таип Ердоган. 62% приемат, че с него е необходимо да се преговаря, а 33% смятат, че преговорите с него са излишни. В същото време обаче обществото ни явно продължава да очаква далеч и особено спрямо корупцията. Така например скорошните акции на прокуратурата в болници срещат практически единодушно одобрение – 93%. Радикални позиции като тези на Валери Симеонов срещу рекламата на хазарт, например, също срещат солидна подкрепа – 71% и т.н. По-рано бяха публикувани резултатите от първата част на проучването на \"Галъп\". Според тях 88% от българите са съгласни с позицията на правителството относно случая \"Скрипал\". 81% от запитаните не виждат реални доказателства за вината в ситуацията със отравянето на бившия руски шпионин. За 6% от българите доказателствата до този момент са достатъчни. При липсата на яснота по случая, мнозинство от 52% смятат, че Западът е виновен за създалото се напрежение, докато 18% сочат Русия.", "date": "2018.04.09", "title": "Българите се страхуват от нова световна война"}
{"url": "http://standartnews.com/kultura/han_solo_ochakva_ovatsii_na_lazurniya_bryag-370278.html", "text": "Първият официален трейлър за самостоятелния филм, посветен на Хан Соло „Соло: История от Междузвездни войни\", възбуди феновете на макс. Премиерата на лентата ще бъде на фестивала в Кан през следващия месец - това се случва за първи път на космическата сага.  Както знаем, младият Соло ще оживее от епохата преди приключенията му със семейство Скайуокър. Припомняме, че този път галактическият каубой ще бъде игран от Алдън Ехренрак. Трейлърът показва всички главни герои: Доналд Глоувър се завръща като Ландо Калрисиан - комарджията и контрабандистът от \"Империята отвръща на удара\", с когото Соло има сложно минало, Уди Харелсън е Уди Бекет – ментора на Хан, Емилия Кларк е Кира – стара позната на Соло, Пол Бетани е криминалният бос Драйден Вос – оригинален персонаж, създаден конкретно за филма. И Чубака, разбира се, не отсъства от картинката и дори научаваме нещо интересно за него – косматият партньор на Хан е на 190 години по време на събитята във филма. От трейлъра става ясно, че до края на филма Соло ще се уреди с кораба „Хилядолетният сокол\", който ще спечели от Калрисиан. По традиция на \"Междузвездни войни\" ще има и забавен нов дроид – L3-37, озвучена от Фийби Уолър-Брид. Тя ще бъде партньорка на Ландо в приключенията. „Соло: История от Междузвездни войни\" тръгва на големия екран на 25 май. Режисьор е Рон Хауърд, който замени първоначално избраните Фил Лорд и Крис Милър.", "date": "2018.04.09", "title": "Хан Соло очаква овации на Лазурния бряг"}
{"url": "http://standartnews.com/regionalni/kmetove_si_iskat_chervenite_zebri-370271.html", "text": "Промяна в наредбата, която определя белия и жълтия цвят като задължителни за пешеходните пътеки, искат група общински кметове. Те са сезирали Националното сдружение на общините, съобщи старозагорският градоначалник Живко Тодоров. Кметовете се позовават на закона за движение по пътищата, в който никъде не е посочено какъв цвят трябва да са зебрите, а изведнъж това е определено с подзаконов нормативен акт. Новата наредба, инициирана от МВР, не е била консултирана с градоначалниците. След прокурорска проверка, приключила в края на март, главният прокурор Сотир Цацаров, регионалният министър Николай Нанков и МВР-шефът Валентин Радев обявиха, че 2/3 от пътеките са на практика извън закона - без указателни надписи и табели и в различни цветове. След най-големите нарушители бяха обявени областите Пазарджик, Благоевград, Стара Загора, Хасково и Варна. В Пазарджик дори се срещал и оранжев цвят. Кметовете получиха срок до 30 юни да приведат зебрите в законов вид, иначе ги чакат глоби от 2 до 7 000 лв. В редица общини като Стара Загора обаче малко преди спорната наредба да стане факт са били подновени пешеходните пътеки в червено-бяло по новата технология \"червен пластик\".  За това от общинската хазна в Града на липите броили по 36 лв на кв. м, а сега, за да премахне червеното, същата фирма иска по 30 лв/кв м. В общинския бюджет за тази година няма планиран такъв разход и кметът Живко Тодоров и общинарите са категорични, че ще подновят само изтърканите зебри, въпреки категоричните указания на прокуратурата. Според експертите червено-белите зебри били по-опасни, но старозагорските шофьори и пешеходци смятат, че те са по-забележими и не създават проблеми. Потвърждавала го и статистиката за намалелия брой произшествия с пешеходци.", "date": "2018.04.09", "title": "Кметове си искат червените зебри"}
{"url": "http://standartnews.com/kultura/goran_bregovich_idva_s_tri_pisma_ot_saraevo-370277.html", "text": "Горан Брегович и неговите хора отново ще осигурят мощно балканско преживяване на хилядите фенове, които ще изпълнят \"Арена Армеец\" на 13 април. На баш късметлийската дата великият музикант, най-популярният на полуострова бенд „Оркестър за сватби и погребения\", сестри Радкови и 46 виртуози от Софийската филхармония ще представят уникалния концерт \"Три писма от Сараево\". Впечатляващият спектакъл обединява християнски, еврейски и мюсюлмански традиции, като изпраща послание за мир и разбирателство: истински  празник на културните различия в духовното единство. Идеята за проекта тръгва от думи на възрастен евреин пред Стената на плача в Йерусалим. На въпрос защо се моли тук, човекът откровено споделил, че това е негов навик в продължение на 40 години. \"Моля се за мир между християни, евреи и мюсюлмани. Моля се омразата и войната да свършат. Моля се децата ни да пораснат и да станат отговорни хора, които обичат съседите си\", откровено разкрил мъжът. На въпрос какво му е донесла молитвата и дали се чувства удовлетворен, евреинът отговорил, че се \"чувства така, сякаш говори със стена\". Чувайки историята, Брегович създава своеобразната изповед \"Три писма от Сараево\". \"Аз съм от Сараево. Името на града се е превърнало в метафора за времената, в които живеем. Времена, в които едновременно можем да бъдем добри съседи и големи врагове. Тук се виждат и чуват джамии, църкви и катедрали. Сараево е от малкото места на света, където това се случва едновременно и е толкова красиво. Ще бъде срам, ако някой ден дойде краят. Търсих метафора, която да вдъхнови музиката ми. С моите три писма преминавам от история до чувства, от носталгия до радост, от тъга до танц. Работих с артисти от целия свят – от Испания до Тел Авив. Всички те допринесоха за създаването на продукцията. Вярвам, че музиката може да направи живота по-лесен, да ни обединява, да променя - дори да ви се струва наивно. Въпреки че като композитор не мога да оправя онези неща, които са трудни и за политиката, и за религията. 500 години сме били под турско робство - на границата между католици, православни християни, мюсюлмани, евреи. Затова имаме и толкова страшна история\", споделя Брегович. Той е горд, че неговите хора са от България, Македония, Сърбия и Румъния. Сестри Радкови - любимите му певици, с които не се разделя от десетилетия, са от София. \"Бях на 27, когато ми се обадиха за запис на \"някакъв сърбин\". В началото дори не разбрах как се казва. Бях бременна в деветия месец - вече трудно подвижна, но нямах проблем с гласа и отидох. Записахме малко от \"Ъндърграунд\", \"Чае шукарие\", сръбски народни песни. След като родих дъщеря ми Маргарет, която днес вече е на 22, Брегович ми предложи да тръгна с него - още повече, че сестра ми вече беше в екипа му. Отказах - нямаше как да оставя бебето. Още пазя рокличката и лачените обувчици, които той прати по човек в София. Оттогава Горан се чувства свързан с Маргарет, много я обича. Няколко месеца по-късно се присъедних към Оркестъра. 8 месеца сме на път, 4 - у дома. Понякога не знам в кой град се събуждам. Обиколили сме света - от операта в Сидни до \"Олимпия\" в Париж и Карнеги хол в Ню Йорк, но се вълнувам най-много, когато имаме концерти в България. Усещането е много по-различно\", разказа Людмила Радкова по Нова телевизия. Тя нарича Брегович \"рядък човек\", който е изключително добър, но може да бъде и строг и тогава псува сочно на сръбски. Със сестра й Даниела са щастливи, когато Горан вече 20 години ги представя из всички континенти с думите: \"Моите певици са българки\" - чувстват се като посланички на родната култура. Двете изпяват пред хилядната публика \"Вечеряй, Радо\", а Горан ги слуша и аплодира, станал на крака.  После тримата понякога дори играят хоро - от нашенските, балканските, ей-така, за тонус, за дух. \"В България се чувствам като у дома си, аз съм един от вас, местен композитор. Затова и в музиката ми има много от  България. Неслучайно идвам толкова често да представям работата си тук. Няма кой друг да пее като българките. Никой не може да ги имитира. Най-хубавото женско пеене на Балканите е българското\", откровен е Брегович. На 13 април той ще зарадва родната публика и със специален подарък – Three Letters Live CD, което включва въздействащи лайв изпълнения от едноименния спектакъл. Дискът ще бъде раздаван напълно безплатно непосредствено преди да започне самото събитие след предоставен билет при влизане в залата.", "date": "2018.04.09", "title": "Горан Брегович идва с \"Три писма от Сараево\""}
{"url": "http://standartnews.com/svyat/izborite_v_ungariya_orban_3_i_ostavki_v_opozitsiyata-370258.html", "text": "Управляващата консервативна партия ФИДЕС на премиера Виктор Орбан печели убедително парламентарните избори в Унгария и трети поред мандат начело на властта. Според официални прогнозни резултати, базирани на преброени 93 на сто от подадените гласове, ФИДЕС и нейният младши коалиционен партньор - Християндемократическата народна партия, ще имат 133 места от общо 199 в новия парламент. Това им гарантира мнозинство от две трети, необходимо за извършване на промени в конституцията. \"Ние спечелихме, Унгария спечели голяма победа\", каза 54-годишният Орбан пред ликуващи свои поддръжници в Будапеща. \"Високата избирателна активност премахва всички съмнения\" за нашата победа, добави премиерът. Още няма окончателни данни за броя на гласувалите, но се очаква той да бъде около 70 процента - повече, отколкото на трите предишни парламентарни избори. Дясната националистическата партия \"Йоббик\" (\"Движение за по-добра Унгария\") е на второ място с 20 процента и 26 депутати. Недоволният от този резултат неин лидер Габор Вона побърза да обяви оставката си. Той си бе поставил като предварителна цел победа в изборите, за да има промяна в политиката, но бе принуден да признае , че \"ФИДЕС отново победи\". Оставка обяви и цялото ръководство на Социалистическата партия, която заедно с коалиционния си партньор - \"Диалог в името на Унгария\", остава на трето място с 11,85 на сто и 20 депутати . \"Ние смятаме себе си за виновни за това, което се случи, и признаваме решението на избирателите\", заяви председателят на партията Дюла Молнар. Две други малки леви партии - \"Демократическа коалиция\" на Ференц Дюрчани и \"Политиката може да бъде друга\", ще имат съответно 9 и 8 депутати. Съпредседателката на последната - Бернадет Сел, подаде оставка. По един мандат получават социаллибералната партия \"Заедно\" (нейният лидер също обяви оставка), независим кандидат и представител на немското етническо малцинство. ФИДЕС подобри резултата си по пропорционалните партийни листи, като спечели 49,1 на сто от подадените гласове срещу 44,9 на сто в изборите преди 4 години. Здраве, благополучие и успехи пожела премиерът Бойко Борисов на унгарския си колега Виктор Орбан в поздравителна телеграма за победата на ръководената от Орбан партия ФИДЕС на парламентарните избори. Високо ценя приятелските отношения между България и Унгария и съм уверен в отличните перспективи за развитие на ползотворното сътрудничество в двустранен, регионален и в многостранен план, посочи Борисов. Той подчерта, че предизвикателствата, пред които е изправена Европа, изискват сътрудничество, солидарност и общ подход за тяхното адресиране, а хората очакват стабилност, сигурност и икономическо благоденствие. \"Държавите в Европа повече от всякога имат нужда от диалог и единство, и България ще разчита на подкрепа и съдействие от Унгария за реализиране на успешно Председателство на Съвета на ЕС в интерес на нашите граждани и за просперитета на обединена Европа\", пише още Борисов.", "date": "2018.04.09", "title": "ИЗБОРИТЕ В УНГАРИЯ: \"Орбан 3\" и оставки в опозицията"}
{"url": "http://standartnews.com/balgariya/lekari_i_uchiteli_nyama_da_badat_izmesteni_ot_mashini-370279.html", "text": "- Има съществена разлика в отношенията на ЕС с Турция и с Русия. В случая с Турция имаме държава, която въпреки нашите оценки за проблеми с човешки и гражданските права, все още се стреми към членство в ЕС. Това е и държава, която е партньор на съюза. В случая с Русия, за съжаление, имаме последователна политика за намеса във вътрешните работи на държави членки, опити за манипулация и в последния случай - употреба на боен газ в мирно време. В този смисъл двете роли, за които говорите са съвсем различни. България подкрепи позицията на Великобритания и ЕС, като изтегли посланика си от Русия в случая \"Скрипал\". Решението да не изгоним руски дипломати не променя тази наша позиция, която беше много ясно изразена по време на съветите в Брюксел. ЕС трябваше да изрази ясно оценката си за опита за отравяне във Великобритания и това стана. Това в никакъв случай не означава, че ЕС е останал без канал за комуникация. ЕК може добре да осъществи диалога, когато има подходящи условия за това, но и да предаде ясното посланиe, че по темата Русия, ЕС е единен. - Вероятно е възможно. Но не трябва да се забравя, че в момента има действащи санкции между ЕС и Русия. ЕС постави условие да има развитие по Минските споразумения по случая с руското навлизане в Източна Украйна. Както знаем, това не се случва. Има вече редица случаи за откровена намеса на Русия във вътрешните работи на държави членки. Всичко това, трябва да признаем, не е добра основа за среща и взаимодействие между ЕС и Русия. - Срещата във Варна беше успешна защото охлади страстите. Отношенията между ЕС и Турция бяха твърде нажежени. Диалогът беше напълно превзет от взаимни обвинения, основно през медиите.  Това очевидно не беше нормална ситуация между страна кандидат за членство в ЕС и ЕС, както и между страна, която получава милиарди евро помощ от ЕС, за да помага на съюза да се справя с бежанците от войната в Сирия. Точно за това българският премиер настояваше и работи за тази среща. Нейната основна цел беше да се свали напрежението между двете страни, така че разговорът да стане възможен. Това можеше да стане само при среща лице в лице. Още в началото на българското председателство на Съвета на ЕС беше ясно, че освен всички останали позитиви, едно от най-позитивните неща ще бъде натрупването от България на опит от първа ръка. Срещата във Варна е сбор от тези няколко неща – фактът, че България вече има опит в европейската политика, качествата и усилията на премиера Борисов, както и конкретната ситуация и момент. - Мисля, че е рано все още да се прави равносметка.  От една страна, виждаме, че основните приоритети на председателството са адекватни на това, което се случва и приети от мнозинството от страните членки. От друга, темите, които не са наши приоритети, но са в календара на ЕС също се придвижват успешно с помощта на България. Нямам никакви съмнения, че в края на нашия мандат, той ще бъде оценен като успешен от останалите страни членки. - Средно 30% от задачите в над 70% от професиите днес могат да бъдат заменени от машини. Т.е. всяка професия, която включва рутинни еднотипни задачи, е вероятно да бъде вършена по-бързо и ефективно от машина. От друга страна, професиите, които изискват креативност  и нестандартност, умения за решаване на сложни проблеми и критично мислене е по-малко вероятно да бъдат автоматизирани. Същото се отнася и за професите, базирани на контакта с хора като социални служители, медицински персонал, учители. - Не мисля, че много професии ще изчезнат напълно, а по-скоро всяка професия ще бъде променена и ще изисква хората и машините да работят все повече и в по-тясна зависимост. Затова дигиталните умения няма да са тясна, нишова експертиза, а базово условие за участие на пазара на труда. В момента 44% от всички европейци между 16 и 74 години нямат дори основни дигитални умения. Огромният риск пред обществата ни е дигитализацията да не вкара разделителна линия по компетентност и да намали възможностите на по-възрастните да бъдат наемани на нова работа. Затова уменията за адаптация към променящата се среда и преодоляване на инстинкта за отхвърляне на новостите ще са ключови за успех. На практика това означава всеки да е готов за допълнителна квалификация, защо не и промяна на специалността си, да е готов за гъвкаво работно време, работа по проекти от разстояние, както и да посреща с готовност навлизането на технологиите, а не да се опитва да ги спре. - Ролята на политиците е да адаптираме образованието към нуждите на реалността. Тъй като образованието е преди всичко компетентност на държавите, а не на ЕС, през 2015 г. с някои от големите бизнеси, НПО и колеги от различни политически партии създадохме Образование България 2030. Тази платформа има за цел да допринесе за качествено подобряване на образованието у нас до 2030г., предоставяйки редовни изследвания и препоръки на институциите. Една от успешните ни инициативи е националната кампания \"Научи ме да умея\". Тя цели да мотивира младите да развият своите умения за успешна професионална реализация. „Научи ме да умея\" също така ангажира бизнеса да предоставя повече възможности за стажове и реализация на младежите.В нея до момента над 800 ученици от цяла България са обучени в работилница за уменията на 21-и век и след това много от тях посетиха местен бизнес, за да се запознаят с различните видове работа и какви умения са им нужни. - Като член на Комисията по вътрешен пазар и защита на потребителите работя по редица досиета, които улесняват европейските граждани и бизнеси в тяхното ежедневие. В момента например, съм докладчик за групата на ЕНП по директива, която ще даде ясни правила за потребителите, когато купуват дигитални услуги и съдържание и ще улесни механизма за рекламация, ако тези услуги не работят. Това е важна директива, защото ако направим аналогия с купуването на физически продукти, например, кафемашина, знаем къде да отидем за рекламация, ако кафемашината не работи или се развали. В дигиталния свят обаче това не е така – а ние като потребители все повече пазаруваме дигитални продукти. По данни на Европейската комисия седем от всеки десет български потребители на игри, музика, антивирусни програми и облачни услуги поне веднъж са имали проблем с качеството на услугата. Именно затова в Европарламента заедно с държавите членки работим за постигането на консенсус за общоевропейска регулаторна рамка в това отношение. Директивата за предоставяне на дигитални услуги и съдържание е първа по рода си и затова преговорите не са леки, но се надявам до края на годината да имаме споразумение. - През септември миналата година гласувахме становището ми по Регламента за личното ни пространство онлайн – той се отнася точно за данните, които споделяме онлайн и нашия т. нар. \"дигитален отпечатък\" – какво харесваме, какво търсим, върху какво кликаме, какво пазаруваме, кои сайтове посещаваме и колко често. В Европарламента поискахме компаниите като Фейсбук, Амазон, Гугъл и други от по-малък мащаб, да дават информация за данните, които използват и да дават възможността потребителите сами да решават какви данни могат да бъдат ползвани и по какви причини. Нека не отричаме, че голяма част от нашия дигитален отпечатък се връща при нас под формата на иновативни продукти, мобилни приложения, персонализирани абонаменти и т.н. Разбира се, онлайн пространството крие и опасности, затова е важно да знаем какви са рисковете за нашите лични данни и в Европарламента, конкретно работим за решаването на този казус с регламента за лично пространство онлайн, регламента за киберсигурност и др.  Не съм сигурна обаче, че точно случаят с Кеймбридж Аналитика\" може и трябва да бъде повод за нови регулации за личните данни. Тук имаме нарушени правила от страна на една компания – Кеймбридж Аналитика и липса на реакция от страна на друга – Фейсбук. Ако при всеки такъв случай мислим и налагаме нови регулации в интернет, има риск накрая да не можем да правим нищо свободно в онлайн пространството. Това, което според мен трябва да се случи след този случай, е да засилим натиска върху големите платформи да поемат своята част от отговорността. Трябва да признаем, че те натрупват огромно влияние върху важни процеси, отделно създават инструменти за влияние за други. Хората имат и огромно доверие в тях. Затова Фейсбук, Гугъл и останалите платформи трябва да осъзнаят, че това е голяма сила, която трябва да контролират. Това е тяхната отговорност, но тя не може да замени нашата лична отговорност, когато свободно и твърде лесно даваме достъп да собствената си информация. Трябва да разберем, че едно приложение и два клика отварят вратата за информацията в целия ни профил. - За втора поредна година имам удоволствието да организирам „Голямото хоро\" в Брюксел - традиция, започната преди 6 години от Кристалина Георгиева, която тя ми завеща при напускането си на Европейската комисия в посока Вашингтон. Тази година Хорото ще се проведе в неделя, 22 април 2018г. от 13.30ч. на централния площад Гран Плас в Брюксел. С годините, „Голямото хоро\" се е превърнало в едно от най-значимите събития за българите в чужбина, показващо пъстротата на българския фолклор и ценностите, които българските традиции носят. Тази година празникът ще събере в Брюксел танцьори, музиканти и певци от Академията за музикално и танцово изкуство в Пловдив, ансамбъл Търновска царица от Велико Търново, и кукери от село Раковски. Това ще позволи на хилядите международни гости на „Голямото хорото\" да се насладят на изпълнения от няколко фолклорни области. Благодарна съм и се радвам, че хорото е част от културния календар на Българско председателство на Съвета на ЕС и специален гост ще бъде министър Лиляна Павлова.", "date": "2018.04.09", "title": "Лекари и учители няма да бъдат изместени от машини"}
{"url": "http://standartnews.com/balgariya/kzp_ako_hotelite_vi_podvedat__s_obeshtaniya__da_vi_varnat_parite-370261.html", "text": "Термин като кучешки хотел в България няма, това се измисля от хотелни оферти, които целят да привлекат хора. Това заяви председателят на Комисията за защита на потребителите (КЗП) Димитър Маргаритов пред Нова тв. \"При неотговаряне на стандартите в хотелите от здравна и хранителна част, трябва да има сигнали и проверки. Повечето хотели не се затварят просто така, но могат да се глобят. Най-масовите грешки към потребителите не са в сектор туризъм. Под 5 % от всички сигнали са за туристически обекти\", каза още Маргаритов. \"Ако някой хотел не отговаря на заявените стандарти, могат да ви върнат парите. Практически когато не може да се изпълни това, което е обещано, трябва да има обезщетение\", посъветва шефът на КЗП. \"Често хотелиери избират да предложат нов безплатен престой, пред връщане на сумата\", допълни той. \"Ако имате проблем като потребители, но сте в чужбина, отново можете да потърсите Комисията\", завърши Димитър Маргаритов.", "date": "2018.04.09", "title": "КЗП: Ако хотелите ви подведат  с обещания - да ви върнат парите"}
{"url": "http://standartnews.com/balgariya/obzor_parvoklasnichka_specheli_agne_s_yaytseborets-370269.html", "text": "Колоритно и с много веселие премина Великден в повечето градове и села на България. На много места се проведоха и традиционни състезания по надчукване с великденски яйца. Такова имаше и в Банско, където победител стана първокласничката Диана Хаджипопова. Тя спечели за семейната трапеза ароматен агнешки бут, подарен й лично от кмета на общината - Георги Икономов. От сцената той отправи своя топъл поздрав към жителите и гостите на града: „Христос Воскресе! На днешния ден празнуваме победата на живота над смъртта, на светлината над тъмнината. Пожелавам на всички да бъдат здрави и благословени, да се уважават и подкрепят, както ни повеляват християнските закони!\", каза градоначалникът. Хиляди туристи присъстваха часове по-рано на тържествената света литургия, отслужена пред църквата „Св. Троица\", в град Банско. Банскалии и гости посрещнаха Благодатния огън от Йерусалим в чест на Възкресението на Божия син и Спасител на човешкия род – Исус Христос. Стотици християни се стекоха на Великденското богослужение, а църковният храм бе тесен да побере всички миряни, дошли, за да засвидетелстват своята вяра и почит и да измолят за Божия благословия. Най-големият празник за православния свят продължи в неделния ден с концерт на фолклорната изпълнителка Ангелина Милева. Площад „Никола Вапцаров\" бе изпълнен с жители и гости на курортния град, които весело се поздравяваха с „Христос Воскресе\". Народните ритми, звучащи от сцената, създадоха много настроение сред публиката и, както подобава за всеки български празник, кръшни хора се извиха на площада. В Русе пък се проведе 28-то издание на традиционното „Великденско хоро\", организирано за поредна година от общината и ФТТ „Найден Киров\". Публиката беше привлечена с богата концертна програма, съчетана с различни игри, конкурси и изненади. В концертната част участие взеха ФТТ „Найден Киров\" с концертен състав, младежки ансамбъл, школа по народно пеене, оркестър и солистки, ансамблите „Здравец\" при ОбДЦКИ и ФТС „Зора\" при Общински младежки дом – Русе. Концертната част беше допълнена от традиционните конкурси за най-красиво писано яйце, за козунаци и конкурс за най-здраво яйце-борец, в който децата винаги са най-активни. Битката за най-красиво традиционно писано яйце и най-майсторски приготвен козунак беше решена от компетентно жури. Както повелява традицията, на Великден се завъртя и голямото Великденско хоро под съпровода на оркестър „Найден Киров\" и певици, в което, освен всички участници в концерта, се включи и русенската публика. След концерта беше разиграна и традиционната Великденска томбола с над 100 награди, които бяха осигурени от различни русенски фирми, ресторанти и магазини. Избраните късметлии спечелиха куверти за ресторанти, ваучери за пазаруване, конфекция от русенски шивашки фирми, стоки за бита. Двете най-големи награди бяха семейна почивка или екскурзия по избор, както и традиционното живо агне.", "date": "2018.04.09", "title": "ОБЗОР: Първокласничка спечели агне с яйце-борец"}
{"url": "http://standartnews.com/balgariya/vnimanie_rachna_obrabotka_na_patnite_i_vinetnite_taksi_na_gkpptata-370263.html", "text": "Модул „Пътни такси и разрешителен режим\" (ПТРР) няма да работи в автоматичен режим поради извършване на технически процедури до 8 ч. на 10 април, съобщиха от Агенция „Митници\". За посочения период до приключване на техническите процедури, обработката на пътни превозни средства ще продължи, като ще се извършва по аварийна процедура (ръчна обработка). На всички пунктове за горепосочения период пътните и винетни такси ще бъдат заплащани в брой. За периода Агенция „Митници\" ще подсигури допълнително служители на всички трасета за ръчна обработка на товарните автомобили при контрол на пътните такси и разрешителния режим. Не се очаква техническите процедури да се отразят на обработката на леки автомобили и автобуси, тъй като при тях се контролира само наличието на валиден винетен стикер. Т.е. ръчната обработка няма да усложни допълнително интензивния лек трафик по граничните пунктове, който се очаква в края на празниците. Периодът на аварийна процедура е съобразен и с товарните превозни средства. Техническите процедури са свързани с миграция на база данни към нов сървър с по-добри параметри и са част от изпълнение на дейности по Проект 8.2.1 „Предоставяне на експертиза за намаляване на натовареността на базата данни на модул ПТРР\". Цялостното изпълнение на проекта, включващо и други оптимизационни дейности, ще доведе до ускоряване на обработката на превозни средства при контрол на пътните такси и разрешителния режим.", "date": "2018.04.09", "title": "ВНИМАНИЕ! Ръчна обработка на пътните и винетните такси на ГКПП-тата"}
{"url": "http://standartnews.com/balgariya/letni_temperaturi_prez_sedmitsata-370267.html", "text": "Седмицата започна със слънце и високи температури, а в следващите дни ще продължава да се затопля. Ще се затопля все повече от утре и на много места дневните температури ще бъдат летни. Сутрешните също ще започнат да се повишават. Във вторник ще бъде слънчево, а температурите ще са между 23 и 25 градуса, сутрешните между 5 и 8 градуса. В сряда се очакват краткотрайни валежи с гръмотевици в Северозападна България, а температурите остават между 23 и 26 градуса, само по Черноморието ще бъде по-хладно с около 10 градуса. В четвъртък температурите още ще се повишат и ще бъдат между 23 и 27 градуса, валежи не се очакват. В петък и събота температурите ще останат високи, но се очакват на места превалявания и гръмотевици. От неделя температурите тръгват постепенно надолу.", "date": "2018.04.09", "title": "Летни температури през седмицата"}
{"url": "http://standartnews.com/balgariya/cheren_velikden_za_trima_ot_montana_obnovena-370264.html", "text": "Зверска катастрофа стана преди обяд в понеделник на път Е-79 между  Монтана и Враца, съобщиха от областната дирекция на МВР във Враца. Малко след моста за село Краводер при разклона Враца – Вършец, челно са се ударили два автомобила -  „Ситроен СЗ\" и  „Форд галакси\", и двата с монтанска регистрация. На място са загинали шофьорът на \"Форд\"-а и пътникът до него, четирима души са били тежко ранени. Час по-късно в болница издъхна един от тях. Малко преди обяд жена, шофирала „Ситроена\",  се опитала да изпревари автобус „Чипровци – експрес\", който потеглил от Монтана за София в 11 часа. Шофьорката не преценила ситуацията на пътя, предприела маневрата, навлязла в насрещното платно и се ударила челно в идващия срещу нея „Форд\". Ударът е бил жесток. Двигателят на една от колите отлетял на 20 метра в полето, десетки части от двете коли са се разпилели на метри от катастрофата. На място са пристигнали линейки от болниците в Монтана и Враца. Четирима тежко ранените са закарани във врачанската болница, където единият е починал след час. Пострадали от автобуса няма, но пътниците са изпаднали в шок, тъй като са станали свидетели на катасторфата. Повече от час движенито по път Е-79 бе спряно, но след това – пуснато в едната лента.", "date": "2018.04.09", "title": "Черен Великден за трима от Монтана /ОБНОВЕНА/"}
{"url": "http://standartnews.com/balgariya/balgariya_osadi_upotrebata_na_himichesko_orazhie_v_siriya-370265.html", "text": "България осъжда употребата на химическо оръжие и следи с  тревога информациите за поредна химическа атака в сирийския град Дума, обяви  Министерството на външните работи в София. „Подобна атака срещу цивилни, включително деца, е тежко  нарушение на международното хуманитарно право\", се посочва в декларация на  МВнР. Страната ни призовава за осигуряване на незабавен  хуманитарен достъп до жертвите, както и за провеждане на разследване на място. Според твърденията на различни източници десетки са загинали  при предполагаемата химическа атака в събота, за която се смята, че е била  извършена от режима в Дамаск.", "date": "2018.04.09", "title": "България осъди употребата на химическо оръжие в Сирия"}
{"url": "http://standartnews.com/balgariya/utrenya_i_pashalna_sv_liturgiya_za_vtoriya_den_na_velikden-370272.html", "text": "Десетки миряни се събраха и днес в митрополитската катедрала „Св. Неделя\" за Великден, отслужени бяха Утреня и Пасхална Св. Литургия, предаде БГНЕС. На втория ден след Великден според православната традиция започва Светлата седмица - време, в което се прославят светите апостоли и Света Богородица. Светлата седмица завършва с втората пасха в неделя. Нарича се Светла, защото Възкресението на Христос донася просветление за всички. Тя се нарича още и Нова неделя, защото с нея започва цикълът от недели, които споменават Христовото Възкресение. Нарича се и Томина неделя, защото в този ден се чете евангелското четмо за явяването на Христос на своите ученици, между които бил и апостол Тома. На Светли Понеделник бе отслужена и св. Божествена Златоустова литургия в манастирския храм-паметник \"Рождество Христово\" край гр. Шипка.", "date": "2018.04.09", "title": "Утреня и Пасхална Св. Литургия за втория ден на Великден"}
{"url": "http://standartnews.com/balgariya/katastrofa_na_trakiya_blokira_trafika_kam_sofiya-370280.html", "text": "Изключително натоварен е трафикът по автомагистрала „Тракия\" към този час, възможни са забавяния в участъка от 95 км до 93 км в посока София, поради възникнало пътнотранспортно произшествие. Интензивно е движението по автомагистрала \"Хемус\" на територията на област Шумен и Варна. Натоварен е трафикът и в двете посоки. Полицейски патрули има при км 389 и 368 в посока Шумен. В рамките на деня са станали три леки катастрофи, една от които верижна на главния път, като при тях няма пострадали хора, нанесени са само материални щети по автомобилите. Другите два пътни инцидента в този участък са станали заради инцидентно намаляване на скоростта от страна на водачи, които са проявили любопитство към станалата верижна катастрофа. Шест екипа на КАТ „Пътна полиция\" са разположени в пазарджишкия участък на автомагистрала „Тракия\". От полицията апелират към водачите да се движат със съобразена скорост и да спазват необходимата дистанция между превозните средства с оглед на натовареното движение в последния празничен ден. Очакват се над 100 000 автомобила да влязат в столицата до довечера.", "date": "2018.04.09", "title": "Катастрофа на \"Тракия\" блокира трафика към София"}
{"url": "http://standartnews.com/balgariya/obzor_sv_bogoroditsa_natezhava_s_molbite_na_horata-370281.html", "text": "Веднъж в годината чудотворната икона на Света Богородица, грижливо пазена от братството в Бачковския манастир, напуска пределите на светата обител. Това става на  втория ден след Възкресение Христово, когато се вярва, че силата на иконата е най-голяма. Стотици хора от цяла България бяха дошли вчера в манастира, за да се включат в литийното шествие до месността Клувията. Мнозина от тях търсят изцеление на тялото, други се надяват да получат прошка за греховете си и мир в душата. Трети искрено вярват, че иконата ще им помогне да се сдобият с дълго чаканата рожба. И тази година, както и в предишните, богомолците изнесоха на литийно шествие  първото копие на чудотворната икона, съобщи \"Монитор\". Според игумена на Бачковския манастир - архимандрит Самуил, то има същите сили, като оригинала. Истинската икона се пази в манастира, тъй като нейната реставрация продължава. На раменете си носят светинята само тези, които най-силно имат нужда от помощта на Божията майка. През няколкостотин метра носилката се предава от ръце на ръце, за да може повече хора да се докоснат до нея. Иконата, заедно с дървения постамент, на който я слагат, за да я носят, тежи около 40-50 килограма. Когато обаче хората се опитват да я пипнат за здраве и се облягат на дървените подпори, иконата натежава много. „Сякаш с проблемите на хората става над 100 килограма. А иначе не е тежка\", споделят носачите пред \"Монитор\". Пътят е дълъг, а стръмнината изглежда на пръв поглед непосилна за болните. Докоснали се обаче веднъж до нея, тя сякаш им дава сили да вървят с лекота и да изминат 6-километровата стръмнина без дори да се задъхат. „Вярата ме спаси. Докато съм жива, ще идвам в Бачковския манастир и ще нося иконата на Божията майка\", казва Христа Христова от хасковското село Тракиец, която вече над 10 г. се включва в литийното шествие до Клувията. Жената страда от сърдечна недостатъчност и трябвало да бъде оперирана. Откакто вече десета година тя се моли пред лика на Божията майка и носи чудотворната икона, се чувства здрава. „С вярата оздравях. И близките ми започнаха да вярват в Бога. Докато нося иконата, измолвам Божията благословия и моля Божията майка да ми дава сили, вяра, здраве, разум на мен и на целия български православен народ\", казва Христа. Също с вяра в Бачковския манастир са дошли от Габрово младото семейство Румяна и Живко Стоянови. Те се молят за рожба, която чакат вече 12 години. „За първа година идваме на литийното шествие. Искаме да се помолим на Божията майка да ни дари с дете. Това е мечтата ми. Вярвам, че Света Богородица ще ми помогне\", казва Румяна Стоянова. Йордан Томов е на 80 г. от Пловдив. Казва, че от 13 г. носи иконата на Божията майка и затова никога не е боледувал. Да молят за здраве от Айтос и Карнобат в Бачковския манастир са дошли Васил Банкин и Стойчо Стоев. Те са тръгнали в 3,30 часа през нощта. „Идваме, понеже Бачковският манастир е енергиен център. Посещаваме ежегодно и този манастир, както и Рилския, и Троянския\", обясняват приятелите. \"Преди всичко бих искал хората да потърсят същността на своя живот. Да се замислим всички, че сме временни на земята. Същността на живота е да сме истинни. Тоест във всяка ситуация да постъпваме според Христовия закон\", каза игуменът на Бачковския манастир архимандрит Самуил. „Когато по някакъв начин сгрешим пред хората, заради човешка слабост, тогава да имаме силата на духа, след ден, след два, да отидем да помолим за прошка първо от хората, после от Господа и да продължим със съзнанието, че трябва да се борим със своя живот\", бе посланието на отец Самуил. По думите му литийното шествие в едната посока до Клувията отнема около час и половина. Там се служи служба, след което миряните хапват агнешки корбан и в следобедните часове поемат надолу към манастира.", "date": "2018.04.09", "title": "ОБЗОР: Св. Богородица натежава с молбите на хората"}
{"url": "http://standartnews.com/balgariya/borisov_startira_vizitata_si_v_bosna_video-370282.html", "text": "Започна посещението ми в Босна и Херцеговина със среща с члена на Председателството на Босна и Херцеговина Н.Пр. г-н Драган Чович. Това написа премиерът Бойко Борисов във фейсбук. \"Утре ще участвам в откриването на Международния икономически панаир в Мостар. Бих искал по този начин отново да се подчертае значението на икономическото развитие на страните от Западните Балкани за европейската им перспектива\", пише още премиерът. \"Успяхме да сложим на масата темата Запад-Балкани. Радвам се че ще видя тук и Вучич и Пленкович и всички колеги. В тази толкова важна изборна годиназа Босна и Херцеговина да помагаме за единството. За нас, за Балканите не трябва да се подхожда егоистично. Направим ли магистралите ще има бизнес, ще има просперитет\", каза Борисов в Мостар.", "date": "2018.04.09", "title": "Борисов стартира визитата си в Босна /ВИДЕО/"}
{"url": "http://standartnews.com/balgariya/pirogov_se_prepalni_s_patsienti_po_velikden-370260.html", "text": "Дежурството в дните по Великденските празници за пироговските екипи бе тежко. Над 1830 по страдали се обърнаха за помощ към Спешното на „Пирогов\" през почивните дни около Великден, или това са с близо 400 повече пациенти за последните 4 години. Това съобщиха от пресцентъра на болничното за ведение.На близо 240 се е наложило да останат за болнично лечение, като 10 от тях са неосигурени. Освен пациентите от цяла София и околните населени места, дежурните пироговски екипи са се погрижили и за над 50 тежко пострадали от различни части на България. Те са били преведени за лечен ие в университетската спешна болница, тъй като има капацитет да поеме най-тежките случаи в страната. Пироговските медици са се погрижили и за 474 деца, имащи нужда от лекарска помощ по празниците, като на 41 от тях им се е наложило да посрещнат Великден в „Пирогов\". Съпоставено с преди 4 години – наблюдаваме нарастване – близо 130 малки пациенти повече са преминали пред Детското спешно. През пироговските противошокови зали – за възрастни и за деца, са преминали близо 30 много тежки случая. Това са много тежки пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания. Тежко е било и за дежурните в пироговските реанимации – там се борят за живота на 50 пациенти, от които 4 са деца. Традиционно натоварени са травматологичния, неврохирургичния, токсикологичния и хирургичния кабинет. Пострадали от ПТП-та, мотористи и височинни травми са изпълнили травматологичния и неврохирургичен спешен кабинет. Много случаи на алергични реакции пък потърсиха помощ в спешния токсикологичн кабинет. Няма приети деца, употребили алкохол. През хирургията са преминали пациенти с хронични заболявания на стомашно-чревния тракт.", "date": "2018.04.09", "title": "\"Пирогов\" се препълни с пациенти по Великден"}
{"url": "http://standartnews.com/balgariya/temperaturite_se_povishavat-370249.html", "text": "И днес времето ще остане слънчево и пролетно. Минималните температури ще са между 4 и 9 градуса. Ще е предимно слънчево. Ще духа слаб, в Дунавската равнина и източните райони до умерен вятър от изток-североизток. Дневните температури ще се повишат и максималните ще са между 20 и 25 градуса. Атмосферното налягане ще се понижи и ще е близко до средното за април.", "date": "2018.04.09", "title": "Температурите се повишават"}
{"url": "http://standartnews.com/balgariya/api_spira_tirovete_ot_14_do_20_chasa-370250.html", "text": "Днес, 9 април, от 14.00 часа до 20.00 часа се ограничава движението на камионите над 12 тона по автомагистралите и най-натоваренитe пътища. Това съобщиха от пресцентъра на Агенция \"Пътна инфраструктура\". Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция\", която следи и предприема необходимите действия за организацията на трафика. Движението на МПС над 12 тона ще е ограничено по следните направления: - автомагистралите; - път I-1 с. Ребърково - Ботевград, като движението се пренасочва по път II-16 Ребърково - Своге - София; - път I-1 - етапна връзка на лот 2 на АМ „Струма\" при Благоевград - ГКПП „Кулата\"; - път I-4 п. в. „Коритна\" - Велико Търново - Шумен; - път I-5 Русе - Велико Търново; - път I-8 ГКПП „Калотина\" - София; - път I-9 Варна - Бургас; - път II-18 Околовръстен път на град София; - път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая - по път I-1 (Е-79), на 9 април от 10.00 часа до 20.00 часа ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин\". На 9 април от 14.00 часа до 20.00 часа на АМ „Люлин\", в участъка от км 9+350 до км 10+875, ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч. Алтернативният маршрут за тежкотоварни автомобили до 12 тона е по път I-1 от пътен възел Драгичево – Владая – София и обратно, а за леки автомобили по път III-1801 Перник - Мало Бучино - Суходол и обратно.", "date": "2018.04.09", "title": "АПИ спира тировете от 14 до 20 часа"}
