{"url": "http://standartnews.com/sport/zlato_za_sani_zhekova_ot_fibank-368572.html", "text": "Генералният спонсор на Българския олимпийски комитет (БОК) - Fibank (Първа инвестиционна банка) награди на стилна церемония днес най-добре представилата се българка до момента в Пьонгчанг – Александра Жекова. Шестата в сноубордкроса на олимпийските игри получи дизайнерско златно кюлче „Година на кучето\". То е изработено от най-висока проба инвестиционно злато със стилен дизайн и произведено от Швейцарската рафинерия P.A.M.P. Бижуто придружено с огромен букет бе връчено на Сани лично от Неделчо Неделчев, Главен изпълнителен директор на Fibank (на снимката). „За нас от Fibank развитието на таланта на нашите спортисти се е превърнало в кауза, в която вярваме и винаги сме отстоявали. Сани е доказала себе си пред целия свят. Щастлив съм, че ние от Първа инвестиционна банка винаги сме подкрепяли нейната кариера и израстване като спортист. Пожелавам й крепко здраве, много късмет и съм сигурен, че пред нея предстоят още много успехи и незабравими моменти, заяви Неделчев. От своя страна родната звезда в сноуборда Сани Жекова изказа своята благодарност за дългогодишната подкрепа и оказаното й доверие от страна на Fibank. Сани изрази своите благодарности и към Българската федерация по ски (БФСки) и всички свои почитатели.", "date": "2018.02.21", "title": "Злато за Сани Жекова от Fibank"}
{"url": "http://standartnews.com/sport/185_detsa_se_sastezavaha_za_kupata_vitosha_ski-368580.html", "text": "185 деца демонстрираха завидни умения по време на състезанието по гигантски слалом за купата на \"Витоша ски\", което се проведе в сряда. Надпреварата между малките спортисти на възраст между 6-12 години се превърна в истински празник с много детски усмивки и страхотни награди от спонсорите Maxsport, Siven и Salomon. Организатори на състезанието са „Витоша ски\" АД и Българската федерация по ски. Мъгливото време не уплаши децата, които се състезаваха в шест групи, разделени по пол и възраст. Първенец сред най-малките в групата 6-8-годишна възраст стана Костадин Джупанов (Юлен), следван от Максим Йотов (Пампорово) и Павел Марков (Чамкория). Сред момичетата в същата възрастова група, първа стана Катерина Костова (Пампорово), а след нея се наредиха Радина Пеева (Витоша ски) и Мая Мичева (Грийн роуд). Победител при момчетата до 10 г. е Борис Бабев (Витоша ски), следван от Аспарух Соколов (Витоша ски) и миналогодишния шампион Мартин Данев (Интеграл). При момичетата, както и миналата година, победителка стана Катерина Ваклиева (Грийн роуд), която изпревари Александра Митова (Витоша ски) и Елена Главчева (Юлен). При най-големите, първи при момчетата до 12 г. е Маел Пейон (Юлен), пред Георги Бързанов (Чамкория) и Димитър Грибачев (Пампорово). Първата млада дама в тази възрастова група е Ева Стракова (юлен), следвана от Косара Гущерова (Чамкория) и Вероника Гендел (Чамкория). Спонсорите от Мaxsport, Siven и Salomon наградиха първите 10 състезатели от всяка възрастова група със страхотни зимни награди", "date": "2018.02.21", "title": "185 деца се състезаваха за купата „Витоша ски\""}
{"url": "http://standartnews.com/sport/rekord_na_darzhavnoto_po_taekuondo_chakame_medali_ot_egipet-368571.html", "text": "Рекорден брой участници, над 600 взеха участие на държавното първенство по таекуондо, което се проведе в Горна Малина. Те се включиха във всички дисциплини за деца, кадети, юноши, девойки, мъже и жени. Надпреварата бе открита от зам. кмета на Горна малина Цветанка Иванова, а приветствие към всички таекуондисти направи Алън Уелс, който е член на дирекцията по спорт към Европарламента. Той бе на неофициално посещение на първенството в качеството си на приятел на председателя на БФТ Слави Бинев. Поради участие на силния международен турнир от веригата G1 \"FUJEIRAH OPEN\", Владимир Далаклиев, Калоян Бинев и Митко Джорджев пропуснаха първенството, но спечелиха сребърен и бронзов медал от Фуджейра (ОАЕ). На първо място в клас \"А\" се класираха състезателите от ТК\"Гладиатор\" от Дупница, сред които бе световният шампион за кадети Александър Джорджев. Той тази година за първи път игра за юноши на европейското клубно първентво, където даде сериозна заявка за бъдещи успехи. Втори останаха представителите на ТК\"Рамус\", а трети тези от ТК\"Ахил\". В клас \"Б\" победители станаха представителите на ТК \"Кондор\" 2000, следвани от теза на ТК\"Чо елит\" и ТК\"Херея\". В дисциплината Пумсе на първо място се класираха Файър - София, втори са \"Форс\" 2004, а трети \"Спарта\" София. Тази седмица очакваме нови успехи и медали от българските таекуондисти. В Египет ще се проведе турнирът Александрия Оупън, който е с ранг G2, а там участие взимат елитните състезатели Влади Далаклиев, Калоян Бинев и Митко Джорджев с треньор Теодор Георгиев. Председателят на БФТ Слави Бинев също ще присъства в Египет и в качеството си на първи вицепрезидент на WTE. В Словения над 20 наши представители от различни клубове, ще се включат в \"Словения Оупън\" G1.", "date": "2018.02.21", "title": "Рекорд на държавното по таекуондо, чакаме медали от Египет"}
{"url": "http://standartnews.com/sport/stotitsi_izpratiha_pavel_panov_obnovena-368581.html", "text": "България се сбогува с футболната легенда Павел Панов. Големият любимец на феновете на \"Левски\" напусна този свят в неделя вечер на 67-годишна възраст. Погребалната церемония се състоя на Централните софийски гробища и започна в 11,00 часа. Стотици футболни легенди и деятели дойдоха, за да си вземат последно сбогом с Пальо. Сълзи се стичаха от очите на големи футболисти и мъже, които поднасяха съболезнования на близките на Панов. Сред опечалените бяха синът на Георги Аспарухов - Гунди - Андрей и дъщерята на Панов - Изабела, които се прибраха специално от САЩ. Съпругата на Гунди Величка Маркова - Лита, също изпрати Панов в последния му земен път. Последно сбогом с Панов със сълзи на очи си казахаи голяма част от футболния ни елит в лицето на Борислав Михайлов, Наско Сираков, Томас Лафчис, Иван Вуцов, Кирил Ивков, Емил Велев, Емил Спасов, Добромир Жечев, Божидар Искренов, Пламен Николов, Вальо Михов, Емил Костадинов. На погребението присъстваха още Тити Папазов, Антони Здравков, националният селекционер Петър Хубчев, Станислав Ангелов, Асен Букарев и много други. Над един час присъстващите минаваха да поставят цветя на ковчега на Павел Панов и да изкажат съболезнования на близките му. На Централните софийски гробища включително запалянковци от други градове на страната, както и на други отбори. На погребалната церемония бяха прочетени съболезнователните адреси от президента на Република България Румен Радев, както и тези от БФС и от спортния министър Красен Кралев. Друга легенда на \"Левски\" Иван Вуцов изрази огромното си съжаление от кончината на Панов. \"Отиде си един голям човек. Не само голям футболист, ами и човек. Той беше опора и стълб на всички. Това, което направи за българския футбол, не е никак малко. Жалко, че толкова рано си отива\", коментира Иван Вуцов. Бившият футболист и треньор на \"сините\" Емил Велев също изпрати в последния му път \"синята\" легенда. Той сподели, че неговото поколение футболисти са мечтаели за подражават на Панов, както на терена, така и извън него. \"Изгасна един светъл лъч. Видяхте колко хора, приятели, роднини, изпращат такъв човек. Аз ще го запомня само с хубави неща. Ние сме се учили от него на терена и в живота. Единствено и само хубави спомени мога да имам за този човек. Такива хора се помнят. Едно цяло поколение левскарите живеехме, когато той играеше беше едно вълшебство. Всички искахме да му подражаваме, както на терена, така и извън него\", сподели Велев. Почетният президент на \"Локо\" Пд Христо Бонев също бе много разстроен. \"Просто нямам думи да ви опиша колко ми е мъчно за Павката. Чувствах го повече от приятел. Седем години бяхме заедно в националния отбор. Не съм убеден дали отново България ще има футболист, който съчетава едновременно изключителен талант, интелект и скромност. За съжаление, И затова способните хора все повече оредяват или пък хващат пътя за чужбина. Благодарен съм на Бог, че имах възможността да играя заедно с големия човек и приятел Павел Панов\", заяви Зума пред „Марица\". Бившият президент на ЦСКА и нов член на Изпълкома на БФС - Валентин Михов, също изпрати Павел Панов. \"Много рано си отиде. Познавам го най-дълго - още от \"Септември\", а после от \"Левски\", \"Спартак-София\"... Голям футболист, специалистите вече са го определили. Беше ти драго да си говориш с него, помагаше... Добър човек, добър футболист! Свогом, Павка!\", сподели тъгуващият Михов.", "date": "2018.02.21", "title": "Стотици изпратиха Павел Панов /ОБНОВЕНА/"}
{"url": "http://standartnews.com/biznes/asarelmedet_ostava_daritel_na_panagyurishte-368588.html", "text": "Анекс към традиционния дарителски договор между „Асарел-Медет\"АД и Община Панагюрище беше подписан вчера, като срокът му беше удължен до 2021 година. Подписи сложиха изпълнителният директор на лидера в българския рудодобив инж. Делчо Николов и кметът Никола Белишки. „Асарел-Медет\" продължава подкрепата за местния спорт чрез подпомагане на Асоциацията на спортните клубове в общината със 75 хиляди лева за 2018 г. Рудодобивната компания продължава да бъде генерален спонсор и на станалото вече традиционно световно първенство по фойерверки „Огън, цвят и фантазия\" за купата „Панагюрище\". През 2018 г. шампионатът ще бъде на 25, 26 и 27 май, а за провеждането му са предоставени 50 000 лв.  Традиционно „Асарел-Медет\"АД обезпечава необходимото финансиране и за гостуването на Панагюрското златно съкровище в залата трезор на Историческия музей, което тази година това ще бъде от 6 април до 6 юни. 11 000 ще бъдат дадени за стипендии на местни талантливи деца по дарителската инициатива „Звезден клас\". Обезпечена от дружеството е престижната Дриновска стипендия за обучение на изявен местен студент в чужбина, отново ще бъде предоставена награда за Националния фестивал „Родолюбие\", както и коледни подаръци за детските градини в общината.  Същевременно, с подписания анекс,„Асарел-Медет\" дарява 520 хиляди лева за инфраструктурни проекти, които бяха усвоени авансово през 2017 г. за преодоляване на водната криза през есента. „От името на всички жители на община Панагюрище благодаря на „Асарел-Медет\" за подкрепата. Винаги сте били зад нас в трудни моменти, доказали сме, че когато сме заедно сме по-силни\", каза кметът Никола Белишки. „За нашата компания подкрепата за родния край е кауза и Ви уверявам, че и занапред ще продължим традицията и докато го има „Асарел-Медет\"АД ще подкрепяме всички значими инициативи на Община Панагюрище\", заяви инж. Делчо Николов, председател на УС и изпълнителен директор на „Асарел-Медет\"АД.", "date": "2018.02.21", "title": "„Асарел-Медет\" остава дарител на Панагюрище"}
{"url": "http://standartnews.com/mneniya/gavra_s_vaptsarov_i_rayna_knyaginya-368587.html", "text": "- Поразени останахме от предпоставеността на мнението на останалите петима членове на журито. Ние имахме илюзии, че някои от тях, чиито качества и естетически критерии ценим - например проф. Добрин Добрев и Иван Карадочев, ще се вслушат в нашите разумни аргументи. Ние предложихме Валентина Радинска - поетеса с безапелационни естетико-художествени качества и с огромен принос към развитието на българската поезия. Но останахме изненадани и даже стреснати от тази предпоставеност и предварителна подготвеност за нежелание за разговор от останалите членове на журито. Напуснахме в знак на уважение и почит към поетическото дело на Иван Пейчев и към ръководството на община Шумен. Но и в знак на протест, защото се извършва гавра с паметта на Иван Пейчев. - Специалистите, които познават творчеството на Иван Пейчев много добре осъзнават, че е контрапродуктивно да се дава награда на негово име на автор със съвършено противоположно творчество на духа на поезията на Иван Пейчев. Дай, Боже, Петър Чухов да се развие. Но тази книга, за която го награждават, съдържа две стихотворения, които са директна, откровена гавра с Райна Княгиня и с Никола Вапцаров. Не познавам някой сериозен и разумен човек, който може да понесе такова отношение към тези национални светини. - В псевдостихотворна форма се оспорва нейния подвиг. Оставя се внушението, че е остаряла, че патриотизмът е нещо лошо. - Но ясно се прави аналогията с гарнизонното стрелбище и с едно от най-драматичните стихотворения на Никола Вапцаров - \"Борбата е безмилостно жестока...\". То се иронизира и профанизира, като се говори за Зайо Байо, Кума Лиса и някакви си червейчета. Гаврата е непоносима. Публикувайте ги, за да видят всички ваши читатели за какво става дума. За нас най-тревожен е опитът за подмяна на автентичните ценности. Отдавна група соросоиди и хора, които защитават неолиберални възгледи, грантаджии и други подставени лица, добре платени от външни фондации, се опитват да изкривят националната литературна история. Да опорочат и да посегнат на големи имена като Вазов, Вапцаров, Гео Милев, Смирненски, Ботев, За Левски да не говорим - дори и него се опитаха да осквернят. В случая сега става дума са опит да бъдат осквернени поети от миналия век - 60-те, 70-те, 80-те години. Поети с категорично антифашистко минало и позиции като Иван Пейчев, изразени не само в поезията му, но и в неговите пиеси. - Да, двамата са близки приятели. И аз много се съмнявам, че наследниците на Иван Пейчев ще останат доволни от такава гавра с най-близкия приятел на Иван Пейчев, за което авторът получава и награда на името на Иван Пейчев. Това е скандал. Но, уви, не е първият опит за подмяна на ценности. Подобни опити за преподредба на естетическите ценности, движени от съвършено нелитературни подбуди, се правеха и се правят с наградата \"Христо Фотев\", с наградата \"Пеньо Пенев\". Нека тези кръгове, които обезателно искат да отичат някои псевдоноватори като Петър Чухов, да го правят, но не с наградата Иван Пейчев, а с награда, примерно, Биньо Иванов, Николай Кънчев. Тогава отличието би могло да има някакви естетически аргументи. Но не може да се дават награди с имената на Пеньо Пенев, Христо Фотев и Иван Пейчев за книги със слаби, никакви или направо посредствени художествени достойнства, само защото били провокативни. - Не успяха да дадат нито един художествен и естетически аргумент защо награждават Петър Чухов. Техният довод бе: провокативна поезия. Че то по тази линия провокация е и откровената попържня. Трябва ли всяка попържня да бъде поощрявана с литературна награда?! - Не. Чухме, че е млад автор. В случая той даже е жертва, защото други интереси го употребяват. Аз го съжалявам. Той не е съвсем без качества. Някои от стихотворенията в книгата показват зачатки на талант. Но в поезията талантът не се изразява в провокацията, а в метафората, образното мислене, идеите. Затова обидите, които прозвучаха от някои членове на журито към номинацията на Валентина Радинска, ни оскърбиха дълбоко. - Проф. Пламен Шулеков каза, че тя била чалгаджийска поетеса. Това е съвършено невярно. Друг \"аргумент\" бе, че не била талантлива, защото била завършила литературната академия \"Максим Горки\". Абсурди. Този тип сектантско мислене отново води до парцелиране - две литератури, две култури. Нещо, което българската култура и литература отдавна преживяха. Това е един процес от 30-те години на миналия век. Трябва ли отново да има разделение?! Ние смятаме, че при номинирането и връчването на литературни награди единственият, върховният критерий са художествените достойнства, а не политическите пристрастия. Валентина Радинска дори не е член на нашия Съюз на писателите. Така че оценката ни е напълно обективна. - Да, втората причина да напуснем е провокативното отношение към община Шумен. В случая Антонин Горчев – шуменски поет, чийто книги аз съм издавал, е подвел и хората от администрацията на шуменската община. Дали той не е първопричината за замесването на толкова достойни хора в този глупав и пошъл скандал? ПЕТЪР ЧУХОВ ЛОГИЧНО Тъмно е стрелбището на лунапарка спи Зайо-Байо вечния си сън спи Кума-Лиса до локума спи и бутилката с шампанско до пирамидата от кофички спят също клечките кибритени като войничета под строй дълбоко спят обесените орехи не спят обаче червейчетата във тях те движат челюсти и рецитират: разстрел преди разстрела червеи това е толкоз просто и логично * * * Шие Райна Княгиня знамето и изведнъж се убожда пада капката кръв като бомба пада Райна Княгиня заспива ще минат най-малко 100 години докато дойде на бял кон принцът ще вдигне знамето ще го развее и ще забрави да я целуне", "date": "2018.02.21", "title": "Гавра с Вапцаров и Райна Княгиня"}
{"url": "http://standartnews.com/mneniya/zhablyanov_padna_v_politicheski_mach-368584.html", "text": "Да откажеш да почетеш жертви на политическото насилие на един режим, който ликвидира основни граждански права и свободи, е дълбоко неприемлив политически акт. Неприемлив като морал и като ценностна система в една съвременна демокрация, базирана на уважението към личността и свободата. Но в същото време изповядващият такива скандални възгледи има свещеното право да ги изповядва и не трябва да бъде преследван за това, стига поведението му да не прераства в език на омразата и насъскване към насилие и нарушаване на правата на гражданите. Същото се отнася и до оценката на Народния съд или пък за българо-македонския договор за сътрудничество – това са политически оценки и мнение,правото на които е неразривна част както от статута на един депутат, така и от правото на изразяване на всеки гражданин. С поведението и мнението си по тези въпроси г-н Жаблянов скандализира  голяма част от демократично мислещите хора в България. Дали обаче тази отрицателна морално-политическа оценка може да бъде годно правно основание за отстраняването му от заемания от пост на заместник-председател на парламента? Отговорът е отрицателен. Не би трябвало да е такова основание, и буквата на парламентарния правилник. Основанията за предсрочно прекратяване на правомощията на заместник-председател на Народното събрание са изчерпателно изброени в чл. 5, ал. 1 от ПОДНС. Освен при оставка и при искане на излъчилата го парламентарна група, отстраняване на зам. председател е допустимо по предложение на една трета от всички депутати при три хипотези. Първата е „обективна невъзможност за изпълнение на задълженията\" – очевидно в случая „Жаблянов\" тя не е приложима. Втората е, при „системно превишаване на правата\" – не са посочени данни за подобни прояви на Жаблянов в парламентарната практика. И третата хипотеза е – при „системно неизпълнение на задълженията в рамките на тяхната компетентност\". Посочените политически актове и оценки на Жаблянов не могат да се впишат, дори и с по-богато въображение, в тази хипотеза. Да, вярно е, че председателя на парламента следва да бъде „пръв между равни\" и да съблюдава политически баланс в отношенията си към парламентарните фракции. Това може да се отнесе като постановка и към заместниците му. Но подобен баланс е свързан с процедурните аспекти на парламентарния живот, а не с неговите политически измерения. Например с това, а не с това какво точно застъпват като позиция в тези дебати. Неслучайно, основанията за предсрочно прекратяване са стриктно юридически, а не засягат политическата дейност на депутатите. Така се дава стабилност на излъчените от отделните правоимащи парламентарни групи заместници. Защитава се и правото на опозиция, при това не само партийна, а и лична опозиция на дадена доминираща политическа идея, доктрина или линия. Идеята е, заместник-председателите да не могат да бъдат сменяни съобразно политическата воля на едно или друго мнозинство. Точно това обаче се случи с отстраняването на г-н Жаблянов. В този смисъл, отстраняването му е повече политически акт, отколкото правно обосновано решение.", "date": "2018.02.21", "title": "Жаблянов падна в политически мач"}
{"url": "http://standartnews.com/lyubopitno/zhenite_sa_nayprivlekatelni_kogato-368552.html", "text": "Жените са по-привлекателни в група, отколкото сами, установиха учени от университета Флиндърс в Аделаида, съобщи в. \"Дейли мейл\". Този ефект, наричан \"ефект на мажоретките\", повишава индивидуалната привлекателност независимо от красотата. Освен това няма значение къде в групата си застанал или колко привлекателни са другите. \"Ефектът на мажоретките\" беше установен от предишно изследване на екип от университета на Калифорния. Учените от Австралия искаха да проверят дали могат да възпроизведат резултатите. В австралийското изследване 130 участници трябвало да оценяват снимки на женски лица, показвани им индивидуално или в група. Когато били по няколко, лицата били оценявани като много по-привлекателни. Учените променяли и мястото на лицата, но това не се отразявало върху преценката за привлекателността. Според британския козметичен хирург Кристофър Ингълфелд изследването увеличава \"загадката\" на привлекателността. \"Често се стремим да се откроим от околните, но това изследване показва, че трябва да се радваме, когато сме в голяма група\", отбеляза той. „Интересното за това изследване е, че то потвърждава факта за неуловимостта на законите на привличането, които понякога дори се свеждат до математически принципи\". Още през 15-и век Леонардо да Винчи осъзнава за особеното съотношение между частите и цялото, което той нарича \"златно сечение\". \"По същество най-привлекателните пропорции на хората спазват специалното съотношение, което се повтаря многократно в природата\", допълни Ингълфелд.", "date": "2018.02.21", "title": "Жените са най-привлекателни, когато..."}
{"url": "http://standartnews.com/svyat/v_sasht_otkriha_dve_pushki_v_uchenik_smyatasht_da_napadne_sauchenitsite_si-368600.html", "text": "Властите откриха арсенал от огнестрелни оръжия в ученик, който е заподозрян в организиране на стрелба в училище в Калифорния, заяви в сряда, по време на пресконференция, шерифа на окръг Лос Анджелис Джим Макдонъл. Според него в хода на търсенето са открити две полуавтоматични пушки AR-15, два пистолета и 90 магазина с голям капацитет. Шерифът каза, че училищният пазач е чул ученика, който е заявил намерението си да стреля. Той бил обиден от учителите, защото не позволявали слушането на музика по време на уроците.", "date": "2018.02.21", "title": "В САЩ откриха две пушки в ученик, смятащ да нападне съучениците си"}
{"url": "http://standartnews.com/kultura/120godini_snimat_kino_v_baku-368591.html", "text": "Стане ли дума за Азербайджан, първата  асоциация е за природен газ и петрол. Но Страната на огъня се гордее с древна и богата история, материални и културни паметници, уникални литература, изкуство и музика. В Баку още през втората половина на XIX век възниква първият в Евразия съвременен театър. През 1873 г. там е показан премиерният спектакъл. 120-годишната история на киното, сътворявано от този артистичен народ, започва от 2 август 1898 г.  Началото на филмовата индустрия в Азербайджан е положено почти едновременно със създаването на кинематографията. През 1898 г. френският предприемач, фотограф и оператор Александър Мишон снима в Баку филми с изгледи на града („Пожар в нефтения фонтан в Биби Хейбат\", „Нефтеният фонтан в Балаханъ\", \"Народно празненство в градската градина\", „Кавказки танц\", „Илишдин\" („Хванах те\"). През 1916 г. азербайджанската кинематография навлиза в период на бързо развитие, след като братята Пироне я превръщат в промишлена индустрия. Едната от най-успешните работи на създадената от тях компания е перлата на азербайджанското кино „Аршън мал алан\", заснета по едноименната оперета на гениалния азербайджански композитор Узеир Хаджибеков. Успехът на комедията прескача границите. Безброй игрални, документални и анимационни филми бележат важните моменти в развитието на местното седмо изкуство. Заснетите в края на XIX  век филми са посветени на нефтения бум в Баку и показват  индустрията, темата за свободата на жените, борбата с безпросветността... През 1935 г. режисьорите Борис Барнет и Самед Марданов снимат първия звуков филм в страната, \"На брега на синьото море\", който е включен в списъка на най-добрите ленти в световното кино, според проучване сред най-влиятелните филмови критици за 100-годишнината  на  международното седмо изкуство. През 90-те години на ХХ век в Баку започват да  произвеждат повече драми - заради окупацията от страна на въоръжените сили на Армения на териториите на Азербайджан, заради скитането на един милион бежанци. Сега азербайджанското кино преживява истински подем. Заснетите през последните пет години  13 филма през 2017-а са спечелили 20 награди, като са участвали 51 пъти в 38 международни филмови фестивали в 20 държави на 5 континента. Миналата година два азербайджански филма, Червената градина\"  и  \"Градски мотиви\", за пръв път участваха в организирания в София  MENAR Film Festival, който се смята за най-голямото събитие в Балканския регион, посветено на ислямската култура. И тази година Азербайджан е представен на  MENAR Film Festival  с поредния филм –  \"Градината с наровете\". Филмът, заснет по мотивите на \"Вишнева градина\" на Чехов, разказва за  семейна драма. Съвместната продукция на \"Азербайджан филм\" и \"Бута Филм\" е заснет с покрепата на министерството на културата и туризма на Азербайджан. Премиерата на \"Градината с наровете\" се състоя на  фестивала в Карлови Вари в рамките на програмата \"На Изток от Запад\", беше прожектиран на 21-ия естонски фестивал „Черни нощи\" в Талин, на 7-мия фестивал в Малатия, където спечели награда \"Най-добър филм\". \"Градината на наровете\" е избран от Баку да участва в състезанието за номинациите за чуждоезичен \"Оскар\".", "date": "2018.02.21", "title": "120-години снимат кино в Баку"}
{"url": "http://standartnews.com/svyat/lukashevich_zakonat_za_reintegratsiyata_na_donbas_protivorechi_na_sporazumeniyata_v_minsk-368548.html", "text": "„Подписването на закона за „реинтеграцията\" на Донбас от президента на Украйна  Попрушенко потвърждава намерението на Киев да предизвика разтвори за конфликта. „ „Законът за \"реинтеграция\" на Донбас противоречи на Минското споразумение  и спомага за господстването на престъпленията и радикалния национализам.“, заяви Лукашевич. Президентът на Украйна Петро Порошенко се подписа под закон за реинтеграция на Донбас, в който Русия се нарича \"агресор\", съобщава РИА Новости. За да влезе в сила, документът трябва да бъде публикуван в официалния вестник \"Гласът на Украйна\". На 18 януари парламентът на Украйна прие закон за реинтеграция на Донбас, в който Русия е наричана \"агресор\", а неконтролираните от Киев територии в Донбас се признати за \"окупирани\". Москва обявява, че не се явява страна във вътрешния конфликт и няма нищо общо със събитията в Донбас, но е заинтересована Украйна да преодолее политическата и икономическа криза. В Украйна споразумението за прекратяване на огъня между силите на Киев и проруските бунтовници бе подписано  в Минск от президентите Порошенко, Путин и Оланд и канцлера Меркел и е първият етап от мирния план, който трябва да сложи край на конфликта в Източна Украйна.", "date": "2018.02.21", "title": "Лукашевич: законът за \"реинтеграцията\" на Донбас противоречи на споразуменията в Минск"}
{"url": "http://standartnews.com/svyat/zatvor_za_rapar_koyto_vazhvalyava_terorizma_i_obizhda_ispanskata_korona-368560.html", "text": "Рапър от остров Майорка ще лежи три и половина години в затвор заради песните си, в които възхвалява тероризма, заплашва и обижда испанската корона и призовава за смъртта на политици, съобщи ДПА. Върховният съд в Мадрид потвърди вчера присъдата на 24-годишния Хосеп Микел Аренас, който изпълнява песни под псевдонима \"Валтоник\". В тях той призовава за въоръжена окупация на дворец в Палма де Майорка, където испанските кралски особи прекарват лятната ваканция, съобщава БТА. Той пее как регионални политици \"заслужават атомна бомба\" и народът \"иска смъртта на тези свине\".Аренас обжалва във Върховния съд присъдата, която произнесе срещу него регионален съд на Балеарските острови с мотива, че песните му били изява на артистична свобода и свобода на словото.", "date": "2018.02.21", "title": "Затвор за рапър, който възхвалява тероризма и обижда испанската корона"}
{"url": "http://standartnews.com/svyat/balgarka_nachelo_na_evrostat-368567.html", "text": "Днес Европейската комисия взе решение за редица назначения, свързани с нейното висше управленско равнище. За първи път човек от България ще заеме поста генерален директор в Комисията. Това е Мариана Коцева, която ще оглави Евростат. Тя е и първата жена начело на европейската статистическа служба. От юли 2012 г. тя е заместник-генерален директор на Евростат в Люксембург. С почти шест години трудов стаж в Евростат и десет години като генерален секретар, а след това и председател на Националния статистически институт на България, г-жа Коцева притежава всички необходими умения и опит за новата си позиция. Андрияна Сукова от България ще бъде новият заместник-генерален директор на генерална дирекция \"Трудова заетост, социални въпроси и приобщаване\". Г-жа Сукова работи в генерална дирекция \"Заетост\" повече от седем години, по-специално в областта на мониторинга и изпълнението на програми в рамките на Европейския социален фонд - компетентност, която ще бъде от решаващо значение за предстоящите преговори за новата многогодишна финансова рамка, която Комисията ще предложи през май. Като бивш заместник-министър на земеделието на България и член на кабинета на бившия комисар по защита на потребителите Меглена Кунева, г-жа Сукова може също да използва политическия си опит за новата си позиция. Назначаването на най-добрите хора на правилните позиции ще помогне на Комисията под председателството на Юнкер да постигне значителен напредък през 2018/2019 г. и след това. Днешните назначения включват още четирима нови генерални директори и четирима заместник-генерални директори. Те ще увеличат значително броя на жените на тези ръководни постове от едва 11% през 2014 г. до 36% сега. Това е резултат от ангажимента на председателя Юнкер да постигне целта от 40% до 31 октомври 2019 г.", "date": "2018.02.21", "title": "Българка начело на Евростат"}
{"url": "http://standartnews.com/svyat/stanishev_kani_noviya_predsedatel_na_evrogrupata_v_balgariya-368577.html", "text": "Председателят на ПЕС Сергей Станишев покани на посещение в България новия председател на Еврогрупата Марио Сентено. „От години се говори за възможностите на България да влезе в ERM II – предверието на еврозоната, и според мен е време за действия. По въпроса за евентуалното присъединяване на България с Марио Сентено се договорихме да поддържаме постоянен контакт и обмяна на информация. Отправих покана той да бъде гост на специално събитие в София в края на април, в рамките на визитата му в България по повод неформалния съвет на министрите на финансите\", заяви Станишев. Двамата обсъдиха перспективите за присъединяване на България – въпрос, който беше обявен за национален приоритет както от управляващите, така и от БСП в резолюция от Конгреса на партията на 23 ноември 2017 г. Сентено посочи, че ще следи отблизо развитието на процеса, заедно с колегите си финансови министри на страните от Еврозоната и в тясно сътрудничество с Европейската централна банка. „На този етап България трябва внимателно да прецени възможностите и да набележи следващи стъпки и действия. Необходима е конкретна работа, а не само декларации и заклинания, иначе рискуваме да се повтори ситуацията с Шенген, което ще ни бетонира извън интеграционното ядро на ЕС\", категоричен е Станишев.", "date": "2018.02.21", "title": "Станишев кани новия председател на Еврогрупата в България"}
{"url": "http://standartnews.com/svyat/zaev_makedoniya_iska_v_es_interesat_na_rusiya_ne_ni_valnuva-368579.html", "text": "Премиерът на Македония Зоран Заев увери Ангела Меркел по време на срещата си с нея, че страната му няма друга алтернатива, освен пълноправно членство в Европейския съюз и НАТО. На въпрос за интереса на Китай към Западните Балкани и дали ЕС трябва да инвестира повече пари в региона, за да засили влиянието си, Заев отговори: „Вярно е, че интересът към региона на Западните Балкани е силен, Китай е активен, а Русия също присъства. Но както казах, няма алтернатива. Нашите граждани са за пълноправно членство в ЕС. Не само защото сме на европейския континент, но и защото вярваме в ценностите на ЕС\". Западните Балкани, съгласно думите му, вече не са „буре барут\", а мост на приятелство, който се приближава към ЕС. Същевременно Заев не изключи възможността за предизвикане на напрежение от страна на Русия заради плановете на Скопие за евроатлантическа интеграция. „Ние сме малка страна, която иска да изгради отношения с всички държави. Надявам се, че няма да има неприятни ситуации, въпреки че не мога да ги изключа за целия регион\", призна македонският министър-председател. На срещата с германския канцлер в Берлин бе обсъдено засилването на икономическото сътрудничество и подписване на споразумение за взаимно признаване на свидетелствата за управление на МПС, подчертават от редакцията, като допълват, че Заев е отправил покана към Меркел за посещение в страната.", "date": "2018.02.21", "title": "Заев: Македония иска в ЕС, интересът на Русия не ни вълнува"}
{"url": "http://standartnews.com/svyat/v_meksiko_feribot_s_turisti_se_zapali-368594.html", "text": "На борда на туристическия ферибот на кея на мексиканския град Плая дел Кармен възниква експлозия. За сега има данни за 13 души, които са пострадали. Фериботът се движел между остров Козумел и Плая, сред ранените има трима американски граждани, все още няма данни за пострадалите. Причината за експлозията все още не е установена, но най-вероятно инцидентът е възникнал поради техническа неизправност.", "date": "2018.02.21", "title": "В Мексико ферибот с туристи се запали"}
{"url": "http://standartnews.com/svyat/lavrov_rusiya_mozhe_da_bade_posrednik_v_dialoga_belgrad__prishtina-368595.html", "text": "Министърът на външните работи на Русия Сергей Лавров проведе среща с президента на Сърбия Александър Вучич в сряда вечерта. Министърът повтори вчерашните думи на руския посланик в страната, че Русия и Сърбия са партньори, които не налагат нищо един на друг и че Москва приветства усилията на Белград по пътя му към Европейския съюз, но и развитието на отношенията с Евразийския съюз, пише електронното издание на сръбския вестник Danas, цитиран от Фокус. Лавров, който проведе съвместна пресконференция с Вучич, заяви, че Русия не иска от Сърбия да прекъсне контактите си с която и да е страна по света. Освен това, той е подчертал, че Белград трябва да развива отношения с НАТО, но и ОДКБ и че неутралният статут на Сърбия е един от най-важните фактори за стабилността на Балканите. Руският дипломат потвърди, че утре (22 февруари, четвъртък) ще присъства на церемонията по откриването на мозайката на храма Свети Сава в Белград, което е от огромно значение за духовните връзки за двата народа, съобщи РИА Новости. Според неговите думи, сърбите и руснаците ще продължат да се борят за справедливостта. Вучич, от своя страна, е заявил, че днес (21 февруари) се отбелязва 180-ата годишнина от установяването на дипломатическите отношения между Сърбия и Русия, през които мнозина са загубили живота си, борейки се за свободата на народа. Освен това, сръбският лидер е предал писмо до руския президент Владимир Путин, в което го кани на посещение в Сърбия, където да затвърдят добрите взаимоотношения между страните и бъдещето им развитие. „Разговаряхме за желанието ни да купуваме руски газ в бъдеще, като вярваме, че това ще е възможно, когато бъде завършен Турски поток“, е заявил Вичич. Сръбският президент е похвалил Русия за поддръжката и защитата на териториалния интегритет на Сърбия, както и свободата и независимостта на страната. „Искаме отношенията ни да са още по-добри“, е подчертал Вучич. „Предполагам, че ще има различни видове желания и натиск, за да направят връзката ни различна, но Сърбия ще остане на своите позиции. Казах същото, което заявих пред Лавров тази вечер и на президента Путин. Сърбия ще поддържа най-добри отношения с Русия, а това дали те ще се харесат на всички – не е наша работа“. Той добави още, че е обсъждано и военно-техническото сътрудничество между двете страни и че то ще бъде продължено. Що се отнася до Косово, Лавров отново се върна на убийството на Оливер Иванович и заяви, че е необходимо безпристрастно разследване на това злодеяние. Отговаряйки на въпросите на репортерите, Вучич посочи, че пред Сърбия стоят огромни препятствия по пътя към разрешаване на въпросите с Косово. „Сърбия няма да промени политиката си към Русия. Казах същото във Вашингтон, Москва и Брюксел – няма да налагаме санкции на Русия. Мога гордо да заявя, че Русия никога не е правила нищо срещу интересите на Сърбия“, категоричен е Вучич. Лавров, от своя страна, е заявил, че Русия се противопоставя на инициативите около Тиранската платформа, които представляват призив за създаване на „Велика Албания“.", "date": "2018.02.21", "title": "Лавров: Русия може да бъде посредник в диалога Белград – Прищина"}
{"url": "http://standartnews.com/svyat/saakashvili_obeshta_skoro_da_se_varne_v_ukrayna-368596.html", "text": "Бившият губернатор на региона Одеса, Михаил Саакашвили коментира решението на Държавната гранична служба на Украйна да се забрани влизането муна територията на страната. Саакашвили пише: „това решение беше взето от президента на Украйна Петро Порошенко, който се е уплашил от народните протести. \"Не, нека да наричаме нещата с истинските им имена: Бях изгонен от страната … той смята, че това ще продължи още три години\", каза политикът. Според бившия президент на Грузия, екстрадирането му няма да спаси Украйна от народно възмущение. Той нарече действията на властите \"глупава грешка\". Около 10 хиляди привърженици на Михаил Саакашвили протестираха в Киев с искане за оттегляне на украинския президент Петро Порошенко. „Киев, ставай!“ и „Порошенко е крадец“, скандираха хората и поискаха завръщането на бившия грузински президент, който в понеделник беше задържан в киевски ресторант и екстрадиран в Полша.", "date": "2018.02.21", "title": "Саакашвили обеща \"скоро\" да се върне в Украйна"}
{"url": "http://standartnews.com/svyat/ivanka_tramp_shte_vodi_amerikanskata_delegatsiya_pri_zakrivaneto_na_olimpiadata_v_phenchhan-368597.html", "text": "Дъщерята  и съветник на президента на САЩ Иванка Тръмп ще води делегацията на страната при закриването на Олимпийските игри в Пхенчхан на 25 февруари, заяви пред репортери, високопоставен американски служител. Според него Иванка Тръмп ще присъства на церемонията по закриването, преди вечерята с южнокорейския президент Мун Дже ин,предаде РИА Новости. Друг официален администрация обясни, че делегацията ще включва и президентската говорителка Сара Сандърс, както и ръководителят на командване на ООН и американските сили в Южна Корея, генерал Винсънт Брукс и др.", "date": "2018.02.21", "title": "Иванка Тръмп ще води американската делегация при закриването на Олимпиадата в Пхенчхан"}
{"url": "http://standartnews.com/svyat/lavrov_komentira_ideyata_za_sazdavane_na_velika_albaniya-368599.html", "text": "Москва е загрижена за плановете за създаването на Велика Албания и за пасивността на ЕС в това отношение, заяви руският външен министър Сергей Лавров на пресконференция със сръбския президент Александър Вучич. \"Разбира се, ние не може да не се тревожим за пасивността на инициативата на ЕС, която звучеше от Тирана в така наречената\" платформа Тирана \", което е призив за създаването на Велика Албания\", каза той \"Примери за това притеснение е, съвсем наскоро, при парламентарните избори в Македония, председателят на парламента, избран за поста, отиде в кабинета си и сложи на бюрото си албански флаг.\" каза Лавров.", "date": "2018.02.21", "title": "Лавров коментира идеята за създаване на Велика Албания"}
{"url": "http://standartnews.com/kultura/tanya_dzhokich_pokazva_kartini_v_sofiya-368574.html", "text": "Известната сръбска художничка Таня Джокич показва свои платна и миниатюри, наричани от нея \"Изложба в куфар\", в столичната галерия \"Гешов\" на \"Сердика\". Идеята тези арт бижута да бъдат представени у нас се зародила на международен пленер и симпозиум, където Таня се запознала с български художници. Тя приела поканата на колегите, наредила картините в куфар и се качила на автобуса. Очарователната дама има самостоятелни изложби и участия в общи експозиции в Белград, Париж, Кеймбридж, Джакарта, Бали, Япония. Таня има дипломи от Белград и родната си Прищина, но преди това е учила в художествени школи в САЩ. \"За първи път показвам малки картини. Предишните ми произведения бяха с размери от 1,5 до 2 метра\", споделя Джокич за ярките платна. Много от тях са свързани с морето. \"Рисувам чувства, страсти. Всичко при мен е много естествено - като дъжда в природата\". Голите жени в творбите й изразяват невинност, чистота, елегантност, релаксация, а не натрапчива еротика. \"Вдъхновена съм от хармонията. Стремя се да я постигам чрез силен контраст на цветовете\", категорична е тя. \"Работите на Таня Джокич показват ободряваща постмодернистка еклектика. Приятно сме изненадани от витражния начин, по който художничката комбинира цветовете и формите и „цитира\" архетипи в своите композиции. След това идва мисълта за силата на въображението, която дава визия на скритите импулси на сътворяващите субстанции в човека и света въобще\", коментира галеристката Валентина Маринова. Според нея  Таня Джокич създава нов свят - чудат, приказен, многоцветен, дързък. Овладян от духа на Изтока, той се среща с балканския дионисиев темперамент на Таня.", "date": "2018.02.21", "title": "Таня Джокич показва картини в София"}
{"url": "http://standartnews.com/biznes/vina_ot_mestni_sortove_se_boryat_za_nagradi_na_vinariya_2018-368527.html", "text": "Над 10% от представените проби вина в международния конкурс „Винария 2018\" са от местни сортове, съобщиха организаторите, цитирани от sinor.bg. За втора поредна година те се състезават за приза „Препоръчано вино от местен сорт\". „Пробите, участващи на тазгодишния международен конкурс на вина, ракии, винено бренди и спиртни напитки са изключително добри. Коренно различни са стиловете, представени от винарските изби, като ясно се отличават почерците на технолозите\", коментира главният секретар на Националната лозаро-винарска камара /НЛВС/ Рада Виденова. „Все повече се увеличават избите, произвеждащи вина от местни сортове. Хубавото е, че селектирането и групирането на родни сортове тепърва ще се развива и ще дава резултати на нашите винопроизводители\", посочи председателят на Съюза на енолозите в България Станимир Стоянов. В комисията по оценяване на вината от местни сортове е английският дегустатор Пол Капуто, който за втора поредна година е член на журито. „За мен е по-интересно, макар и не толкова лесно, да дегустирам местни сортове вина, които са изключително елегантни\", посочи Капуто. Той е на мнение, че вината, които са по-свежи и не са узрели, имат по-големи възможности за реализация на чуждестранните пазари. Английският дегустатор посочи още, че за разлика от предходната година, когато комисията е оценявала по-високо узрелите вина, тази година се открояват предпочитанията на енолозите към по-свежите вина. „Мавруд, гъмза, широка мелнишка лоза и техните купажи с международни сортове са изключително подходящи както за участие в световни конкурси, така и за чуждестранните пазари\", коментира сръбският дегустатор Томислав Иванович, който е член на международното жури. „Червените вина са най-добри през последните две години\", категоричен бе един от дългогодишните членове на международната комисия - Красимир Аврамов, изпълнителен директор на „Вила Ямбол\". Според него от 30 г. насам толкова добри реколти на червени вина не е имало в страната. „С изключително високо качество са представените в конкурса „Винария 2018\" проби на бели вина от сорта Совиньон блан\", подчерта председателят на журито д-р Димитър Гайдарски. Победителите в Международния конкурс за вина, винено бренди, ракии и спиртни напитки ще станат ясни по време на „Нощта на Златния ритон\", която по традиция се провежда в първия ден на изложението „Винария\" – на 21 февруари 2018 г.", "date": "2018.02.21", "title": "Вина от местни сортове се борят за награди на \"Винария 2018\""}
{"url": "http://standartnews.com/biznes/smeniha_shefa_na_agentsiyata_za_malkite_i_sredni_predpriyatiya-368553.html", "text": "Габриела Козарева е освободена от поста заместник-министър на спорта и назначена за изпълнителен директор на Агенцията за малките и средни предприятия. Тя е назначена със заповед на министъра на икономиката Емил Караниколов, съобщават от ресорното ведомство. В агенцията тя сменя досегашната директорка Мариета Захариева. Козарева има над десетгодишен управленски, административен и професионален опит в сферата на бизнеса и търговското право. Била е директор на дирекция „Спортна инфраструктура и управление на държавното участие\" в Министерство на младежта и спорта, а от май 2017 г. заема поста заместник-министър в министерството. Преди това тя е била консултант в частния бизнес и съдебен помощник във Върховния административен съд. Завършила е Класическата гимназия и Софийския университет СУ „Св. Климент Охридски\", където е магистър по право. Назначаването на Козарева става възможно след като със заповед на министър-председателя Бойко Борисов тя бе освободена от поста заместник-министър на младежта и спорта, считано от 20 февруари.", "date": "2018.02.21", "title": "Смениха шефа на Агенцията за малките и средни предприятия"}
{"url": "http://standartnews.com/biznes/chavdar_zlatev_e_noviyat_chlen_na_us_na_fibank-368569.html", "text": "Г-н Чавдар Златев е новият Член на УС на Fibank (Първа инвестиционна банка) и заема длъжността Главен директор „Корпоративно банкиране\" (CCBO). Чавдар Златев се присъединява към екипа на Първа инвестиционна банка през 2004 г. като Главен специалист в дирекция „Кредитиране на МСП\". Скоро след това е повишен в Заместник-директор на дирекцията. От 2006 г. до 2009 г. работи като управител на клон „Витоша\" на Първа инвестиционна банка. Впоследствие е назначен за Заместник-директор на дирекция „Клонова мрежа\" и през 2010 г. е повишен в Директор на дирекцията. През 2011 г. е назначен за Директор на дирекция „Корпоративно банкиране\". Участвал е в разработването и внедряването на редица банкови продукти. Той има магистърска степен по „Макроикономика\" от Университета за национално и световно стопанство в София. Специализирал е в Bank of Ireland кредитни продукти и практики, както и в Banco Popolare di Verona съвременни банкови практики. Освен позицията си в Банката, г-н Златев е също така член на Управителния съвет на Първа инвестиционна банка – Албания и член на Съвета на директорите на „FiHealth Застраховане\". Fibank приключва 2017 г. с 85 млн. лв. печалба на неконсолидирана основа. Портфейлът от кредити и вземания се повишава до 5,06 млрд. лв., а акцията на банката отбелязва ръст от 69% през 2017 г.", "date": "2018.02.21", "title": "Чавдар Златев е новият член на УС на Fibank"}
{"url": "http://standartnews.com/biznes/ne_prenebregvayte_delikatnata_zona_okolo_ochite-368570.html", "text": "Какво налага използването на специализирани околоочни кремове и може ли минем  и без тях? Сигурно сте си задавали този въпрос, а отговорът е, че зоната около очите е особено деликатна и се нуждае от специална грижа. Там  кожата е много тънка и чувствителна, изсушава се повече и по-лесно се сбръчква, което води до появата на неприятните бръчици тип „пачи крак\".  Ето защо козметиката, което използваме за околоочната  зона, трябва да е или с комбинирано действие – на нея да е посочено, че е подходяща и за лице, и за очи, или да е специално предназначена само за нежната кожа около очите. Като продукти с комбинирано действие козметолозите препоръчват иновативната серия на REFAN Pure Rose Perfection.  Тя е 100% натурална и съдържа дневен, нощен крем  и еликсир, подходящи както за кожата на лицето, така и за деликатната зона около очите. Всеки един от продуктите в серията съдържа революционна активна съставка. Дневния  крем за лице и очи Pure Rose Perfection е със Stimulhyal™ - тя стимулира синтеза на хиалуронова киселина и еластин, като предотвратява формирането на първите бръчки и мимически линии. Нощният крем Pure Rose Perfection съдържа Neurophroline™ -  молекула за контрол на стреса, която не само се бори със симптомите на агресивната околна среда, като замърсяване и променен климат, а и подобрява видимо тонуса на кожата и цвета й, особено в зоната около очите. Еликсирът за лице и около очи Pure Rose Perfection е разработен с първата по рода френска активна съставка с повдигащо действие - Beautifeye™. Тя представлява неинвазивна алтернатива на пластичната хирургия, която повдига горния клепач, стяга околоочния контур, заличава тъмните кръгове и подпухналостта. И трите продукта от серията Pure Rose Perfection съдържат натурално розово масло и розова вода и козметолозите препоръчват комбинираното им използване за постигане на оптимален ефект. В следващата ни публикация ще ви запознаем с продукти, които са специално разработени само за зоната около очите и за премахване на признаците на стареене, тъмните кръгове и подпухването. Козметиката на REFAN е на ваша страна  със своите натурални съставки и доказано качество. За това говорят постиженията на козметичния бранд  - Златен сертификат в класацията „Любима марка на българския потребител 2017\" за най-много потребителски гласове в хода на гласуването, както и първо място в категориите  „Козметика\" и „Българска марка\".", "date": "2018.02.21", "title": "Не пренебрегвайте деликатната зона около очите!"}
{"url": "http://standartnews.com/balgariya/balgariya_shte_zakupi_boyni_samoleti_i_bronirani_mashini-368598.html", "text": "Българското Министерство на отбраната ще представи предложенията си за закупуване на нови бойни самолети и бронирани машини на пехотата пред Министерския съвет през март, пише Defence news, цитиран от агенция Фокус, като се позовава на министъра на отбраната Красимир Каракачанов. Министърът заявява пред Българската национална телевизия, че България ще разгледа оферти за нови или употребявани самолети, като “ще се търси най-добрата цена и условия“. През ноември Каракачанов каза, че Министерството ще поиска оферти за различни бойни самолети между които Локхийд Мартин F-16, Сааб JAS 39 Грипен, Юрофайтър Тайфун и Боинг F/A-18 Хорнет. Тези самолети трябва да заменят българските самолети МиГ -29, съветско производство. Стойността на сделката се очаква да е около 1.5 милиарда лева (946 милиона долара).Според плана новите бойни машини на пехотата трябва да заменят старите съветски БТР-60. Каракачанов зави,че Министерството възнамерява да похарчи 20 процента от бюджета за отбрана за закупуване на ново въоръжение и бойна техника. До 2024 България ще увеличи военните си разходи до 2 процента от брутния вътрешен продукт.", "date": "2018.02.21", "title": "България ще закупи бойни самолети и бронирани машини"}
{"url": "http://standartnews.com/balgariya/veche_zarezhdame_telefonite_v_gradskiya_transport-368563.html", "text": "USB порт на дръжката в автобуса на градския транспорт и то в София. Находката, на която попаднал младеж, станала повод за пост във Facebook. Константин Петровски редовно ползва автобусна линия 85 в столицата, но за пръв път вижда устройството за зареждане на мобилни телефони и таблети. Прави му впечатление и веднага го споделя в социалната мрежа. Въпреки че не е с добри впечатления от шофьорите и отоплението в рейсовете, USB-то е придобивка, която го радва. Много е полезна, може бързо да си заредиш смартфона, казва той. В момента над 200 автобуса, обслужващи 20 линии в София, са оборудвани с USB портове. Инициативата беше презентирана през лятото на миналата година. Тогава от Столична община обявиха намерението си устройствата да бъдат добавени към всички закупени през последните години автобуси. Идеята е да бъдат монтирани по 2-3 в превозно средство, така че да има до всяка врата. През август беше направен пилотен тест в един автобус, а след това бяха оборудвани и други. Ако проектът бъде успешен, подобни зарядни ще бъдат добавени в тролейбуси, трамваи и в метрото. До момента няма разчет колко струва иновацията на общината, пътниците ползват устройството безплатно. И все пак: Потребителите не бива да забравят, че ползването на произволни USB портове на обществени места крие и своите рискове, включително за информацията в устройството.", "date": "2018.02.21", "title": "Вече зареждаме телефоните в градския транспорт"}
{"url": "http://standartnews.com/balgariya/borisov_obsadi_aktivizirane_na_otnosheniyata_sas_sauditska_arabiya-368575.html", "text": "Активизиране на двустранните отношения между България и Саудитска Арабия, констатираха на среща в София министър-председателят Бойко Борисов и министърът на външните работи на Кралството Адел Бин Ахмед Ал-Джубейр. Отбелязано беше, че засилването на икономическия и политически диалог между двете държави е започнало след разговорите на най-високо равнище в края на миналата година при посещението в Риад. Бойко Борисов приветства интереса на саудитската страна за развитие на отношенията, ярко изразен чрез наситената програма на визити на саудитски министри и официални лица в България. Премиерът посочи, че страната ни вече е предала на институциите в Риад информация и данни за българската икономика и инвестиционната среда, както и предложения за инвестиционни проекти. Според него с потенциал за двустранното сътрудничество са селскостопанският сектор, бизнес парковете, индустриалните зони, развитието на инфраструктурата, туризмът, транспортът. Министър-председателят изрази очакване да бъдат постигнати конкретни договорености при бъдещото посещение на Н. Кр. Височество принц Мохамед Бин Салман Бин Абдулазиз Ал-Сауд, по чиято подготовка двете страни работят активно. Премиерът Борисов и министър Адел Бин Ахмед Ал-Джубейр обмениха мнения и по международни въпроси, свързани с борбата с тероризма, сигурността и миграцията.", "date": "2018.02.21", "title": "Борисов обсъди активизиране на отношенията със Саудитска Арабия"}
{"url": "http://standartnews.com/balgariya/namalyavat_globite_v_gradskiya_transport_mahat_biletcheto_za_bagazh-368578.html", "text": "Намаление на глобата за нередовните пътници в градския транспорт в София от 200 на 50 лева е едно от предложенията в новата наредба на Столичната община за услугата, която беше представена днес. Документът ще бъде качен на сайта на Столичната община до седмица, като гражданите ще имат един месец да изпращат предложения. Предлага се още отпадането на допълнителното таксуване за ръчен багаж, въвеждане на цена на билет за нощен градски транспорт и зеления билет от 1 лев при мръсен въздух. Глобата от 200 лева се налага, ако нередовен пътник откаже да купи карта за 40 лева от контрольорите, установили нарушението. Картата от 40 лева обаче ще остане. Плащането на билет за багаж при пътуване в столичния градски транспорт отпада и носенето на куфари вече ще е безплатно. Билетът за нощен градски транспорт ще струва 2 лева, като ще важи за всички линии, които ще бъдат пуснати през цялата вечер. През лятото общината ще пусне експериментално 4 нощни линии, с които гражданите ще могат да достигат до всички части на града. Зафир Зарков каза, че предстои те да бъдат определени, но работното време ще бъде от 00:00 до 04:00 часа. През това време пътниците ще могат да ползват всяка една линиите и да се прекачват само с един билет.", "date": "2018.02.21", "title": "Намаляват глобите в градския транспорт, махат билетчето за багаж"}
{"url": "http://standartnews.com/balgariya/rumen_radev_i_poslanikat_na_sasht_obsadiha_modernizatsiyata_na_armiyata-368582.html", "text": "Президентът Румен Радев разговаря днес на „Дондуков\" 2 с посланика на САЩ у нас Ерик Рубин, съобщи БТА, като цитира прессекретариата на държавния глава. По време на срещата бяха обсъдени теми от стратегическото партньорство между България и САЩ. Във фокуса на разговора бяха обстановката в региона на Югоизточна Европа, кризата в Близкия Изток, двустранното сътрудничество в сферата на сигурността, както и процеса на модернизация на българските въоръжени сили и други въпроси от взаимен интерес.", "date": "2018.02.21", "title": "Румен Радев и посланикът на САЩ обсъдиха модернизацията на армията"}
{"url": "http://standartnews.com/balgariya/prokuraturata_otkaza_na_elena_yoncheva_doklada_za_ogradata-368585.html", "text": "На 10.03.2017г. до главния прокурор е постъпил сигнал от Велизар Енчев, съдържащ твърдения за евентуални нарушения и престъпления във връзка с изграждането на инженерно съоръжение от възпрепятстващ тип (ограда) с цел опазване на държавната граница. Посочва се, че тази дейност неправомерно се осъществява от фирми на ПП „Патриотичен фронт\" при наличие на данни за „свързани лица\", както и че цените по договорите са многократно завишени. От Върховна касационна прокуратура е изискана съответната документация от Областните управители на областите Хасково, Ямбол и Бургас, доколкото те предприемат и организират всички действия във връзка с проектирането, изграждането и гаранционното поддържане на временното препятстващо съоръжение. Средствата се одобряват от МС, а изградените участъци от съоръжението преди експлоатацията им се приемат с протокол от комисия, назначена от съответния областен управител. Редът и условията за възлагането и изграждането на временно възпрепятстващо съоръжение по българо-турската граница се определя от ПМС № 55 /12.03.2015г., а с допълнителни актове на МС са били одобрени допълнителни разходи (ПМС №19/28.01.2016г.) и са взети неотложни мерки във връзка с миграционния натиск по границата на РБ (РМС № 17/14.01.2015г.). С постановление от 28.03.2017 г. прокурор от ВКП възложи на АДФИ извършване на финансова инспекция по отношение възлагането, проектирането, изграждането и гаранционното поддържане на временното възпрепятстващо съоръжение на българо- турската граница. За проверка на твърденията за корупционни прояви на лица, заемащи висши държавни длъжности и функционирането на съоръжението за защита на териториалната цялост на държавата, на 24.04.2017 г. ВКП възложи на ДАНС извършване на проверка. На 09.06.2017 г. до главния прокурор на Р България е постъпил сигнал от Парламентарната група на „БСП за България\" за нередности при изграждането на временното възпрепятстващо съоръжение на българо-турската граница. Тъй като в сигнала са заявени обстоятелства, които вече са предмет на проверката от ВКП започнала на 10.03.2017 г., този сигнал е присъединен към извършващата се проверка. След приключване на проверката, разпоредена от ВКП, на 10.08.2017г. материалите от нея, включително доклад на ДАНС и АДФИ, са изпратени на Специализираната прокуратура по компетентност. В периода 10.08.2017г. – 19.12.2017 г. прокурор от Специализираната прокуратура е извършил допълнителна проверка, като са снети обяснения от множество лица. На 19.12.2017 г. Специализираната прокуратура е образувала досъдебно производство за извършено престъпление от общ характер. По делото е назначена инженерно – техническа експертиза, чието заключение се очаква. На 09.02.2018 г. до главния прокурор е постъпило искане от народните представители Елена Йончева и Крум Зарков за предоставяне на информация във връзка с подадения от Парламентарната група „БСП за България\" и конкретно съдържащо искане за предоставяне на доклада на ДАНС с резултатите от извършената проверка. Искането е изпратено на компетентната прокуратура – Специализираната прокуратура. На 21.02.2018 г. наблюдаващият прокурор от Специализираната прокуратура е изпратил отговор до народните представители, като е посочил, че докладът на ДАНС представлява част от доказатествените материали и не може да им бъде предоставен. Посочено е също, че разгласяването на материалите от наказателното производство към настоящия момент сериозно би затруднило разследването и разкриването на обективната истина.", "date": "2018.02.21", "title": "Прокуратурата отказа на Елена Йончева доклада за оградата"}
{"url": "http://standartnews.com/balgariya/shefat_na_zdravnata_kasa_na_332_choveka_e_otkazano_lechenie_prez_2017_g-368586.html", "text": "Шефът на НЗОК Камен Плочев разказа за дефицита на Касата, за дълговете и за финансовото състояние през 2017 г. Това стана на изслушването му от Здравната комисия в парламента. \"Стойността на задълженията към други държави непрекъснато нараства. Към 31 януари 2018 година те са на стойност 271,2 млн. лева, обобщи той. - По Закона за бюджета на НЗОК за 2018 година средствата на здравноосигурителните плащания за медицинска помощ са в размер на 71 млн. лева\", обясни той. „На 20 януари 2018 година получихме от Германия писмо, въпреки че есента бяхме договорили забавянето, че нашите плащания не са довели до спиране на нарастването на задълженията, за изплащането на които срокът от 18 месеца е изтекъл\", посочи проф. Плочев. „В началото на тази година сумата на задълженията възлиза на 23,6 млн. евро. До края на тази година ще изтече срокът от 18 месеца на още една сума в размер на 23 млн. евро\", уточни той. \"Оплакванията, които са постъпили в НЗОК за хора, върнати според тях заради това, че не сме си изплатили задълженията, не мога да потвърдя това, за 2016 година са 334. За 2017 година са 332 човека, допълни той обясненията си за работата на институцията. - Вчера ми се обади един баща и каза, че детенцето му момиченце е отишло в Англия за трансплантация на костен мозък, и са го върнали, защото не си плащаме. Поискали са му по друг начин да се лекува детето\", посочи той. „Откакто Кирил Ананиев стана министър съм се виждал с него 4 пъти\", обясни Камен Плочев. „На последната ни среща той ме посрещна с телефон, показа ми лист и ми поиска оставката\", коментира той. „Считам, че един от проблемите е липсата на комуникация между нас. Контакт трябва да има и 3 пъти в седмицата, за да може да не се стига до недоразумения\", посочи управителят на НЗОК. „Никъде не пише, че трябва да консултирам или да искам разрешение от Надзорния съвет или от министъра за писмата, които пиша. Отговарям за действията, не за писмата\", каза още той. В отговор на въпрос надепутат от ДПС Плочев призна и за получена заплаха. \"Получих заплаха, даже нося документа, с който плащам тази заплаха. В момента съм на лечение. Това може да се провери от медицинските документи, които имам в себе си\", каза още той.", "date": "2018.02.21", "title": "Шефът на Здравната каса: На 332 човека е отказано лечение през 2017 г."}
{"url": "http://standartnews.com/balgariya/obzor_legioner_vdigna_na_krak_80_komandosi-368589.html", "text": "Мъж се барикадира в дома си в тополовградското село Орешник и вдигна на крак 80 командоси. До операцията се стигна при опит за връчване на призовка на Иван Пачелиев-Димончето, който обаче оказал съпротива и стрелял срещу полицаите. Мъжът е служил във Френския чуждестранен легион и имал разрешително за оръжие от друга страна-членка на ЕС. Операцията срещу него продължи близо 24 часа и приключи във вторник вечерта. В нея се включиха 80 служители на реда от Специализирания отряд за борба с тероризма \"Кобра\", Жандармерията и хасковската полиция. МВР поясни, че мащабът на операцията е бил такъв, за да не пострадат цивилни или полицаи. В началото полицията посетила дома на Иван по преписка на Софийска районна прокуратура за заплаха към друг човек. Напрежението ескалирало след като полицаи са пробвали да го отведат за разпит по разследване. Той се заключил в къщата в село Орешник, барикадирал се, оказал съпротива и Униформените не са били ранени. Около 18:30 във вторник мъжът сам напуснал дома си. Бил е задържан от отряд \"Кобра\" като не е използвано оръжие. Операцията на полицията е внимателно планирана със специалистите от Института по психология на МВР. По-късно стана ясно, че 35-годишният мъж е обучен във Френския чуждестранен легион и боравел добре с хладно, огнестрелно оръжие и взрив. Той е имал редовен петгодишен договор във Френския легион, съобщи главният секретар на МВР главен комисар Младен Маринов. Задържаният е бил в легиона от 2009-а до 2014-а година. Службите у нас нямат официална информация колко са българите, служещи в това подразделение на френската армия. \"Официална и централизирана информация нямаме, тъй като това са си договори, които се сключват между физически лица с легиона. Не искам от действията на определени лица, които са служили в този легион, да правим извод за всички, които са били там. Най-вероятно има и хора, които са си извършвали съвсем професионално задълженията и в момента в обществото се държат нормално и са си нормални граждани. Затова не искам да слагаме етикети, но при всички положения, участвайки в такива мисии, които са на ръба на изпитания на човешката психика, е възможно да има и отклонения\", посочи той пред БНР. Мъжът е имал разрешително за оръжие, издадено от друга страна членка на ЕС, каза директорът на МВР Хасково Ангел Цанков. Споделят, че след смъртта на родителите си той живеел сам. Понякога стрелял с оръжията си, но не бил заплаха за околните. Досега мъжът е бил разследван за убийство на животно, има и няколко глоби за незаконна сеч. Вчера сутринта Иван бе изваден от ареста и върнат в селото си за следствен експеримент. Сапьори проверяваха двора на къщата му за взривни устройства. Поводът за това е реплика на Пачелиев по време на спецоперацията, че е приготвил много изненади за служителите на МВР. Районната прокуратура в Тополовград пък бе подготвила 72-часово задържане за  Пачелиев. Мярката трябваше да бъде приложена след изтичането на 24-часовото полицейско задържане. По-рано срещу Пачелиев бе образувано дело за хулиганство при условията на съпротива на орган на властта, изпълняващ задължения по опазване на обществения ред. Вчера бяха извършени процесуално – следствените действия – огледи, претърсване и изземване. След приключването им могат евентуално да бъдат повдигнати и нови обвинения. Мерките са били продиктувани след подозрения на разследващите за незаконни оръжия и взривни вещества.", "date": "2018.02.21", "title": "ОБЗОР: Легионер вдигна на крак 80 командоси"}
{"url": "http://standartnews.com/balgariya/plashtat_76_mln_leva_prosrocheni_zadalzheniya_na_zdravnata_kasa-368590.html", "text": "Зам.-министърът на здравеопазването и председател на Надзорния съвет на НЗОК Жени Начева обеща, че просрочените задължения на НЗОК към 31 януари 2018 година, които според нея са 7,6 млн. лева,ще бъдат платени. „Ще предложим на проф. Плочев те да бъдат заплатени и да не дължат лихви за тях\", заяви тя. - Ще разгледаме детайлно неговите справки.\" „Категорично заявявам, от финансова гледна точка, че проблем с европейките плащания не съществува\", каза още тя.", "date": "2018.02.21", "title": "Плащат 7,6 млн. лева просрочени задължения на Здравната каса"}
{"url": "http://standartnews.com/balgariya/top_universiteti_ot_evropa_na_izlozhenie_u_nas-368593.html", "text": "Топ университети от Европа идват за кандидатстудентското изложение \"Уча в чужбина\", организирано от консултантска къща \"Дарби\". Представителите на шестте ВУЗ-а лично ще разговарят с бъдещите студенти. Очаква се участие в изложението да вземат холандските университети HZ University of Applied Sciences (топ 3 в страната), както и  Fontys University of Applied Sciences. Тази година ще има и български университет – Химикотехнологичен и металургичен университет, който ще представи своята комбинирана програма на обучение в България и Франция с възможност за стажове. Целта на изложението е да се привлекат ученици от 11 и 12 клас. Ще има семинарна част, в която ще се презентират дестинации, мотивации и финанси. Най-много българи продължават да учат в Англия и Германия, стана ясно на вчерашната пресконференция на \"Дарби\". Общият брой български студенти през 2016-2017 година във Великобритания е бил 6195. Това ни поставя на 9-то място по брой на студенти сред държавите от ЕС.", "date": "2018.02.21", "title": "Топ университети от Европа на изложение у нас"}
{"url": "http://standartnews.com/balgariya/delyan_dobrev_podozira_vrazka_mezhdu_prezidentskoto_veto_elena_yoncheva_i_ofshorka-368573.html", "text": "Замисляме се дали президентското вето не е свързано с бивши членове на неговия екип, говоря за Елена Йончева и липсата на отговор на въпроса участвала ли е в съдружие 50/50 с офшорка. Това каза пред журналисти в Народното събрание депутатът от ГЕРБ Делян Добрев за наложеното президентско вето върху Закона за банковата несъстоятелност. „Елена Йончева е внесла 5 хил. лева, а офшорката 315 хил. лева. Тази офшорка се представлява от Зорница Блъскова, която по информация от интернет е съдружник в друга фирма с Георги Георгиев. За нея докладът на „Аликс партнърс\" сочи, че е източила 42 млн. лева от КТБ\", обясни той. „Не получихме отговор на тези въпроси, а в същото време президентът се изказва много ласкаво по отношение на Елена Йончева\", посочи Делян Добрев. „Как така участваш в съдружие с фирма, дори да пропуснем факта, че е офшорка, като даваш 5 хил. лева, а от другата страна се дават 315 хил. лева\", попита депутатът от ГЕРБ. „В интервю Николай Бареков твърди, че Елена Йончева си е договаряла лично космическите хонорари с Цветан Василев в ТВ 7, цитирам по памет\", коментира Делян Добрев. „Президентът по Конституция има право да налага вето на всеки закон, който прецени. Не сме се запознали с мотивите, когато го направим, можем да ги коментираме конкретно\", каза още той.", "date": "2018.02.21", "title": "Делян Добрев подозира връзка между президентското вето, Елена Йончева и офшорка"}
{"url": "http://standartnews.com/balgariya/izslushvat_shefa_na_kasata_v_zdravnata_komisiya-368554.html", "text": "Управителят на здравната каса проф. Камен Плочев ще бъде изслушан в парламентарната здравна комисия. Председателят на ПГ на ГЕРБ и заместник на Бойко Борисов в партията - Цветан Цветанов заяви, че предстои изслушване на Плочев на заседанието на парламентарната група идния вторник. Групата вече изслуша здравния министър Кирил Ананиев. Той бил готов да се срещне с другите парламентарни групи по казуса с оставката на Плочев, включително и с тази на опозицията. Управителят на НЗОК заяви в телевизионно интервю, че ако ГЕРБ му гласуват недоверие, той ще си отиде от поста. Но отбеляза, че не знае каква е процедурата, кой му е началникът и че не се чувства виновен. Проф. Плочев вече каза, че в неделя е разговарял и с премиера Бойко Борисов, който му обяснил, че трябва да се спрат течове от НЗОК към чужбина. Плочев е категоричен, че Борисов не му е поискал оставката. Миналата седмица министърът на здравеопазването Кирил Ананиев поиска оставката на Плочев, защото управителят на касата поискал актуализация на бюджета без да я съгласува с министерството. Плочев е категоричен, че е уведомил здравното министерство за намеренията си.", "date": "2018.02.21", "title": "Изслушват шефа на Касата в здравната комисия"}
{"url": "http://standartnews.com/balgariya/zatyagat_kontrola_pri_polzvaneto_na_bufernite_parkingi_kam_metroto-368556.html", "text": "Затягат контрола при ползването на буферните паркинги към метрото в София. Нова електронна система ще следи дали хората, спрели колите си в подземните съоръжения, действително се възползват от услугата „паркирай и пътувай\" или продължават да заобикалят правилата в опит да пестят пари. Оставяте си колата и продължавате пътуването си с метрото. Това е основната идея на така наречените буферни паркинги, намиращи се до три метростанции, построени с цел да облекчат автомобилния трафик в столицата. Правилата са прости – пътувате с подземната железница, възползвате се от частично или изцяло безплатно паркиране. Като тази дама, която спокойно може да служи за пример. От началото на февруари новите стопани на буферните паркинги „Център за градска мобилност\" затягат контрола чрез нова електронна система, която практически не позволява заобикаляне на правилата. Въведена е първо до станция „Джеймс Баучер\", а през следващите седмици това ще се случи и при останалите две подземни съоръжения. Откакто по-строгият контрол е в сила от началото на февруари, се появиха и недоволни граждани, смятащи, че им се начисляват нерегламентирани тарифи. От Центъра за градска мобилност категорично отричат. И припомнят, че ако желанието ви е само да ползвате услуга паркинг без метро, можете, но срещу съвсем регламентирания месечен абонамент на стойност 120 лв.", "date": "2018.02.21", "title": "Затягат контрола при ползването на буферните паркинги към метрото"}
{"url": "http://standartnews.com/balgariya/dps_otkaza_da_uchastva_vav_farsa_s_ostavkata_na_zhablyanov_i_napusna_zalata-368561.html", "text": "Системно нарушаване на Правилника от страна на Валери Жаблянов посочи в мотивите си за исканата оставка ГЕРБ. Юридическите аргументи представи шефът на правната комисия Данаил Кирилов. ДПС няма да участва в дебата за оставката на Валери Жаблянов - това е фарс, заяви от трибуната на парламента Йордан Цонев. Няма правни аргументи за оставката, отсече той. Народният представител има функционален имунитет и не носи отговорност за думите си в пленарната зала, заяви той. „Нима забравихте, обърна се Цонев към депутатите от ГЕРБ, че народният представител има функционален имунитет, което означава, че не носи отговорност за изказаните от него становища от тази трибуна. Този имунитет е за това, за да може да изказва своите становища, независимо дали другите са съгласни с тях. Този аргумент отпада по конституционни съображения\", посочи той. „Ако тръгнем да гледаме от формална гледна точка нарушаването на правилника, това става на всяко пленарно заседание. Мога да припомня много такива случаи, това не е основание да се иска оставка\", коментира Йордан Цонев. „ДПС осъжда „Народния съд\" и е било последователно в тази си позиция през всички години на прехода. Днес заявяваме, че не можем да се съгласим с личната оценка на Валери Жаблянов. Неговата партия има нарочен документ, с който се разграничава от „Народния съд\", заяви депутатът. „Няма да участваме в този фарс, който има друга цел - да не говорим за „Луковмарш\", изтъкна той. Съветвам ви да си изчистите двойния стандарт, обърна се той към управляващите, като изнесе данни, че общински съветници на ГЕРБ са подкрепяли Луковмарш. След изказването на Йордан Цонев ДПС напусна залата.", "date": "2018.02.21", "title": "ДПС отказа да участва във \"фарса\" с оставката на Жаблянов и напусна залата"}
{"url": "http://standartnews.com/balgariya/osvobodiha_maykata_na_nedohranenite_bliznatsi_prieti_v_bolnitsa-368558.html", "text": "Освободиха майката на близнаците, приети в болница с недохранване и кръвоизливи. Момченцето е със спукан череп и хематом. То е в кома опасност за живота. Момиченцето е със синини по тялото. \"Към настоящия момент не можем да заключим, че имаме данни за домашно насилие. Става въпрос за един нелеп инцидент, при който пострада детенцето, което е в много тежко състояние. Бих си обяснил синините по другото дете вследствие на падането на същия този предмет\", заяви за Нова тв директорът на полицията в Пловдив старши комисар Атанас Илков. Той поясни, че е изтекла 24-часовата заповед за задържане на майката и в момента тя се намира в жилището си. \"Има данни, че децата не са гледани както трябва, защото физическото им състояние не отговаря на тяхната възраст\", коментира Надя Танева от Дирекция \"Социално подпомагане\" в Пловдив. Tя уточни, че във вторник са научили за казуса с двете 3-годишни деца. Предстои те да бъдат приети в приемно семейство или в резидентна услуга с медицинска грижа.", "date": "2018.02.21", "title": "Освободиха майката на недохранените близнаци, приети в болница"}
{"url": "http://standartnews.com/balgariya/sreshtu_mrasniya_vazduh_montirat_filtri_na_komini-368559.html", "text": "Като част от борбата за по-чист въздух започна експериментален монтаж на филтри на комини в градовете с високо ниво на фини прахови частици. Иновативното швейцарско изобретение пречиства дима на 95% и вече сполучливо се използва в Германия, Швейцария и Франция. Поставянето на филтрите отнема около час. Такива вече са монтирани в Стара Загора, Благоевград, София и Пловдив ,а от този месец – и във Велико Търново и Горна Оряховица, съобщи Нова тв.  Филтърът се захранва на ток, а консумацията не е голяма – колкото на електрическа крушка. Експериментът и проучванията ще покажат дали тази мярка е успешна и, ако това е така, Горна Оряховица ще получи финансиране от Европа за справяне с мръсния въздух.", "date": "2018.02.21", "title": "Срещу мръсния въздух: Монтират филтри на комини"}
{"url": "http://standartnews.com/balgariya/parlamentat_otstrani_zhablyanov-368564.html", "text": "Парламентът прие искането на ГЕРБ за оставка на Валери Жаблянов като зам.-председател на парламента, предаде репортер на Агенция „Фокус\". Предложението бе прието с 110 гласа „за\" и 71 „против\". Така Валери Жаблянов е предсрочно освободен от поста, защото над половината от народните представители в зала гласуваха „за\". Само ПГ на БСП гласува „против\", а депутатите от ДПС не участваха в гласуването. Предложението на БСП гласуването да отпадне от дневния ред беше отхвърлено с 92 гласа „за\", 89 „против\" и 12 „въздържал се\". Секретарят на ПГ на БСП Филип Попов заяви, че искането за оставка противоречи на правилника на парламента и на Конституцията. Депутатът от ГЕРБ Спас Гърневски изтъкна: „Крайно време е комунистическият цинизъм да слезе от трибуната на Народното събрание\". „Усещате ли как след като БСП напуснаха зала въздухът стана много чист\", попита той. Лидерът на „Воля\" Веселин Марешки коментира: „Не искам да си представя какво щеше да ми се случи, ако аз бях направил това, което направи Валери Жаблянов. При обявено едноминутно мълчание за жертвите на терора, да излезеш и да крещиш от трибуната\". „Категорични сме, че позицията „за\" оставката е точната и ще подкрепим това искане\", заяви той. ПГ на ГЕРБ внесе искането си в деловодството вчера с 81 подписа, при необходими 80 по правилник. Искането за оставка с подписите си са подкрепили и депутати от ПГ на „Обединени патриоти\". Като мотив за искането на оставката от ГЕРБ изтъкват изказванията на Валери Жаблянов срещу Договора за добросъседство с Македония; възпрепятстване на реда в пленарна зала на 1 февруари при отдаването на почит към паметта на жертвите на комунистическия режим; твърдението му в декларацията на БСП против провеждането на „Луковмарш\", че Народният съд е „едно необходимо и неизбежно военновременно правосъдие\".", "date": "2018.02.21", "title": "Парламентът отстрани Жаблянов"}
{"url": "http://standartnews.com/balgariya/prezidentat_varna_zakona_za_bankovata_nesastoyatelnost-368565.html", "text": "Президентър Румен Радев връща за ново обсъждане § 5, § 6 и § 7 от Преходните и заключителните разпоредби на Закона за изменение и допълнение на Закона за банковата несъстоятелност, приет на 9 февруари 2018 г. Това съобщиха от прессекретариата на държавния глава. Президентът подкрепя усилията на Народното събрание за по-голяма ефективност при защитата на публичния интерес в производството по банкова несъстоятелност, но тя следва да бъде постигната с конституционносъобразни средства. В тази връзка държавният глава има възражения по някои от Преходните и заключителните разпоредби на приетия закон. С тях се преуреждат с обратно действие в нарушение на правовата държава настъпили правни последици, придобити права и погасени задължения. В мотивите си държавният глава подчертава, че обществото има нужда да знае конкретните измерения на последиците от приетия закон. Когато решава да приложи такава крайна мярка, Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона. Само по този начин защитата на обществения интерес, изтъквана като основна цел на ЗИД ЗБН, ще придобие конкретни измерения. Публикуваме мотивите на президента Румен Радев за връщане за ново обсъждане в Народното събрание на разпоредби от Закона за изменение и допълнение на Закона за банковата несъстоятелност, приет от 44-то Народно събрание на 9 февруари 2018 г., без редакторска намеса: * * * * * \"Уважаеми народни представители, Споделям обявената цел на промените, направени със Закона за изменение и допълнение на Закона за банковата несъстоятелност – да се подобри нормативната уредба в производствата по несъстоятелност на банки и да се улеснят фактическите и правни възможности на синдиците за попълване на масата на несъстоятелността. Подкрепям усилията на Народното събрание за по-голяма ефективност при защитата на публичния интерес в производството по банкова несъстоятелност, но тя следва да бъде постигната с конституционносъобразни средства. В тази връзка имам възражения по някои от Преходните и заключителните разпоредби на приетия закон. Без съмнение, конституционното правомощие на Народното събрание да приема закони, включва и правото му да преуреди вече настъпили правни последици от юридически факти, възникнали преди приемането на съответния закон. Тази дейност на Народното събрание обаче следва да бъде упражнявана в рамките, очертани от конституционния принцип за правовата държава. Като концепция този принцип изисква последователно законодателно регулиране на обществените отношения, поддаващи се на трайна уредба (Решение № 3 от 2008 г. по к. д. № 3 от 2008 г.). Свързани с правовата държава са и принципите за правната сигурност, предвидимост и стабилност, принципът за забрана на обратното действие на правните норми, както и принципът за закрила на законно придобити права (Решение № 4 от 11.03.2014 г. по к. д. № 12/2013 г.; Решение № 10 от 29.09.2016 г. по к. д. № 3/2016 г.; Решение № 12 от 11.11.2010 г. по к. д. № 15/2010 г.; Решение № 7 от 29.09.2009 г. по к. д. № 11/2009 г.; Решение № 7 от 19.06.2012 г. по к. д. № 2/2012 г.). Всеки закон включва правила за поведение, които за да могат да бъдат спазвани от адресатите, следва да действат занапред - т.е. само за факти и обстоятелства, които възникват след влизането на закона в сила. Преобладаващата част от Преходните и заключителните разпоредби на Закона за изменение и допълнение на Закона за банковата несъстоятелност (ЗИД ЗБН) обаче имат същинско обратно действие. Те се прилагат спрямо факти, които са настъпили преди влизането на ЗИД ЗБН в сила и по отношение на които са се породили правни последици, като ги преурежда така, че да настъпят нови правни последици. С § 5, ал. 1 се обявяват за нищожни заличаванията на учредени от длъжници или трети лица обезпечения в полза на Корпоративна търговска банка (КТБ), извършени от квесторите, временните и постоянните синдици на тази банка. Това обхваща периода от поставянето на банката под специален надзор (20.06.2014 г.) до започването на осребряване на имуществото. Така на нищожността, като най-тежка юридическа санкция за действителността на заличаванията, се придава обратно действие. Съгласно § 5, ал. 3 пак за минал период от време се обезсилват сроковете, изтекли по отношение на всички учредени в полза на КТБ обезпечения. По силата на § 6 се въвежда относителна недействителност на сделки, имащи за предмет прехвърляне на дялове или акции, извършени от длъжници на КТБ след поставянето на банката под специален надзор. Тъй като КТБ е поставена под такъв надзор на 20.06.2014 г., това правило също е с обратно действие. С § 7 цитираните разпоредби се прилагат също с обратна сила и за откритите до влизането на този закон в сила производства по несъстоятелност. По този начин нищожността и относителната недействителност се прилагат спрямо заличавания, както и спрямо прехвърляния на дялове и на акции, които са съобразени с действащото към момента на извършването им законодателство. Така с приетия закон се засягат придобити вече права или погасени задължения. Безспорно законодателят преценява как да уреди и преуреди обществените отношения, но в случая са нарушени границите, очертани от принципа за правната сигурност, изискващ стабилност на правните действия/сделки и предвидимост на правните последици от различните юридически факти. Да се предвижда недействителност, а още повече нищожност, когато при извършването на действията/сключването на сделките на правните субекти не са били известни предпоставките за обявяването им за нищожни или за недействителни, не е в съответствие с принципа за правовата държава. Убеден съм, че обществото има нужда да знае конкретните измерения на последиците от приетия закон. Когато решава да приложи такава крайна мярка, Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона. Само по този начин защитата на обществения интерес, изтъквана като основна цел на ЗИД ЗБН, ще придобие конкретни измерения. Необходимо е да се има предвид, че закрилата срещу обратното действие на правните норми е също така елемент на фундаменталния принцип, изведен от Съда на Европейския съюз - принципа за правна сигурност (дело 122/78, Töpfer v. the Commission (1978) ECR 1019; виж и дело 74/74, CNTA v. the Commission (1975) ECR 533). Той е елемент на правото на Европейския съюз и България като държава членка е длъжна да го съблюдава при приемането на вътрешното си законодателство. Уважаеми народни представители, Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 5, § 6 и § 7 от Преходните и заключителните разпоредби на Закона за изменение и допълнение на Закона за банковата несъстоятелност, приет на 9 февруари 2018 г\".", "date": "2018.02.21", "title": "Президентът върна Закона за банковата несъстоятелност"}
{"url": "http://standartnews.com/balgariya/eto_koi_praznuvat_imen_den_dnes-368555.html", "text": "Днес Православната църква почита Свети Евстатий, архиепископ Антиохийски. Той бил изповедник, т. е. страдалец за Христовата вяра, през време на десетото гонение против християнската вяра. Той бил единодушно избран от християните за епископ на Антиохия. В този сан Евстатий взел участие в Първия Вселенски събор (325 г.) и твърдо защитавал православното учение против еретика АрийРечник. В 326 г. той отишъл в Грузия, току-що просветена с християнската вяра, за да постави там пастири за новопокръстените. Като се върнал оттам, той продължавал усърдно да се занимава с делата на Църквата и бил обичан и уважаван от християните като човек, изпълнен с добродетели и дълбока християнска мъдрост. Заради необикновеното му дело днес имен ден празнуват всички с имената Евстати, Евстатий и Евстатия.", "date": "2018.02.21", "title": "Ето кои празнуват имен ден днес"}
{"url": "http://standartnews.com/balgariya/hamid_hamid_ne_sme_saglasni_s_motivite_na_prezidenta-368566.html", "text": "Не сме съгласни с мотивите на президента за ветото му върху Закона за банковата несъстоятелност. Считаме, че има неразбиране на параграф 5, 6 и 7 от нашия законопроект, както и неразбиране на чл. 14 от Закона за нормативните актове. Това заяви пред журналисти в парламента народният представител от ПГ на ДПС Хамид Хамид, съвностител на промените в закона, които днес президентът Румен Радев върна за повторно разглеждане в парламента. \"Ние не сме съгласни с тези мотиви. Считаме, че има неразбиране с параграф 5,6 и 7 от нашия законопроект, както и на чл. 14 от закона за нормативните актове\", посочи юристът Хамид, който е и член на правната комисия в НС. \"Законодателят е уредил реда начина и условията кога се налагат норми с ретроактивно действие. В алинея трета на чл. 14 има една забрана  кога не могат да се налагат и това е при увеличаване на санкции, само тогава не могат да бъдат налагани ретроактивни норми, ние не сме в тази хипотеза. има неразбиране по отношение на параграф 5, където се говори, че законът погасява задължения и заличава права. Това абсолютно не отговаря на истината\", отрече той. Хамид Хамид припомни, че за погасяване на задължения и за произнасяне по цесиите има думата само българският съд. \"Ние само даваме правен способ на синдиците да запазят активите, докато се произнесе съдът\", поясни депутатът от ДПС. \"В момента висят над 800 дела пред съда и само съдът може да каже дадена сделка дали е нищожна, недействителна... Тези текстове осигуряват възможността активите да не бъдат разграбвани и те да стоят в масата на несъстоятелността, докато се произнесе независимият български съд\", обясни още той по повод несъгласието му като вносител с президентските мотиви срещу закона за КТБ.", "date": "2018.02.21", "title": "Хамид Хамид: Не сме съгласни с мотивите на президента"}
{"url": "http://standartnews.com/balgariya/pravitelstvoto_odobri_noviya_shef_na_nso-368568.html", "text": "Министерският съвет даде съгласието си генерал-майор Данчо Дяков да бъде назначен на длъжността началник на Националната служба за охрана. Към момента той е съветник на Върховния главнокомандващ на въоръжените сили по военната сигурност. Това съобщиха от правителствената информационна служба. Във връзка с подаден от генерал-майор Дяков рапорт и за да бъде изпълнена законовата процедура, правителството предлага на Президента на Република България да го освободи от заеманата в момента длъжност и от военна служба.", "date": "2018.02.21", "title": "Правителството одобри новия шеф на НСО"}
{"url": "http://standartnews.com/balgariya/momcheto_padnalo_ot_prozorets_v_sotsialen_kompleks_ostava_v_tezhko_sastoyanie-368557.html", "text": "17-годишното момче, което падна от прозорец в социална институция в Роман, е в тежко състояние. Причините около инцидента все още не са ясни. Никой не го е видял, а прозореца в тоалетната не би трябвало да може да се отвори. Социалните отхвърлиха възможността момчето да е било склонено, което е работна версия на прокуратурата. Според тях е по-скоро нещастен инцидент. По думите им в дома няма текучество и работят хора, които знаят как да се грижат за децата. Управителят на дома Роза Димитрова посочи, че той е в реанимация, опериран е, но още е в кома. Служителите на дома нямат обяснение за това какво се е случило. „Той е кротък и спокоен и не е показал, че възнамерява да направи такова нещо. Дори не сме сигурни какво е станало - може да се е навел\", посочи тя. 10 деца живеят в този дом, седем са били на училище по време на падането, а две са били болни. Пострадалото дете е помагало с почистването както обикновено и след това е влязло в тоалетната. Прекият ръководител на центъра посочи, че дръжките на прозорците нарочно са премахнати, за да не се отваря прозореца. Но уточни, че децата намират всякакви начини да ги отварят.", "date": "2018.02.21", "title": "Момчето, паднало от прозорец в социален комплекс, остава в тежко състояние"}
{"url": "http://standartnews.com/balgariya/proveryavat_za_vzrivni_ustroystva_sled_aktsiyata_v_oreshnik-368562.html", "text": "35-годишният мъж от тополовградското село Орешник Иван Пачелиев - Димончето, който бе задържан снощи от спецчасти, днес сутринта е изваден от ареста и върнат в селото си за следствен експеримент. В момента сапьори проверяват двора на къщата му за взривни устройства. Поводът за това е реплика на Пачелиев по време на спецоперацията, че е приготвил много изненади за служителите на МВР. Пачелиев бе задържан след като откри стрелба по полицаи, а след това се барикадира в дома си. Напрежението ескалирало след като полицаи са пробвали да го отведат за разпит по разследване на Софийска районна прокуратура. Днес прокуратурата се очаква да повдигне обвинение на Димончето за възпрепятстване работата на полицаите.", "date": "2018.02.21", "title": "Проверяват за взривни устройства след акцията в Орешник"}
{"url": "http://standartnews.com/balgariya/oblatsi_i_dazhd-368524.html", "text": "И днес времето ще се задържи облачно, на места с превалявания от дъжд. В Северна България и високите полета на Западна, главно в нощните часове, дъждът ще се присмесва и преминава в сняг. Ще духа слаб, в Дунавската равнина и Източна България со умерен вятър от изток-североизток. Минималните температури ще са между -1 и 4 градуса, максималните предимно между 4 и 9 градуса. Атмосферното налягане е по-ниско от средното за февруари и ще остане без съществена промяна.", "date": "2018.02.21", "title": "Облаци и дъжд"}
{"url": "http://standartnews.com/balgariya/parlamentat_obsazhda_iskaneto_za_osvobozhdavane_na_valeri_zhablyanov-368551.html", "text": "Очаква се парламентът да разгледа като първа точка Проект на решение за предсрочно освобождаване на Валери Жаблянов от поста зам.-председател на Народното събрание. Това предвижда проектопрограмата на депутатите за тази седмица. Проекторешението за освобождаването на Жаблянов е внесено от председателя на ПГ на ГЕРБ Цветан Цветанов и група народни представители. Предвижда се на второ четене да бъдат разгледани промени в Закона за оръжията, боеприпасите, взривните вещества и пиротехническите изделия, в Закона за насърчаване на инвестициите и в Закона за филмовата индустрия. На второ четене са още новият Закон за платежните услуги и платежните системи, както и новият Закон за електронните съобщителни мрежи и физическа инфраструктура. Очаква се депутатите да обсъдят на първо четене промени в Кодекса на труда, както и Годишен доклад на министъра на правосъдието по изпълнението на решенията на Европейския съд по правата на човека по дела срещу България през 2016 г. В проектопрограмата е и Проект на решение за възлагане на Сметната палата да извърши одит на допълнителните разходи/трансфери по бюджетите на първостепенните разпоредители с бюджет, одобрени с постановления на Министерския съвет, за периода от 10 май 2017 г. до 31 януари 2018 г. Предложението е внесено от председателя на ПГ на БСП Корнелия Нинова и група народни представители. Промените в Закона за омбудсмана на второ четене се предвижда да бъдат обсъдени като първа точка в четвъртък. За петък е предвиден парламентарен контрол.", "date": "2018.02.21", "title": "Парламентът обсъжда искането за освобождаване на Валери Жаблянов"}
