{"url": "http://standartnews.com/balgariya/rumen_radev_aziatskite_strani_sa_estestven_partnyor_na_balgariya-371463.html", "text": "Азиатските страни са естествен партньор на България, защото ние сме техният мост към Европа, каза президентът Румен Радев при откриването на второто издание на фестивала на азиатската култура \"Цветовете на традициите\" в Борисовата градина. Приятелските ни отношения днес се базират на добри традиции и съществен потенциал за сътрудничество, каза Радев. Той увери, че като председател на Съвета на ЕС България отдава голямо значение на укрепване на диалога между Европа и Азия по линия на Азиатско-европейския форум, и за укрепване на сътрудничеството с Асоциацията на държавите от Югоизточна Азия. Политиката и икономиката обикновено се поставят на преден план, но в ден като днешния искам да подчертая огромното значение на културното сътрудничество и особено на преките контакти между хората, каза президентът Радев и добави, че за да има пълноценни контакти между хората, е особено важно да има предварителна представа за културата, традициите и обичаите и достиженията на другите народи. Точно днешният фестивал ни предоставя такава прекрасна възможност, каза държавният глава. Той благодари на организаторите за инициативата и усилията, които дават отново възможност на жителите и гостите на столичния град да се потопят в културата и традициите на Азия. Президентът благодари на дипломатите за подкрепата на българските деца и приемни семейства. И тази година фестивалът е посветен на благородна кауза - приемните деца и семейства, които фондацията \"За нашите деца\" подкрепя. От президента, присъстващите дипломати и други официални лица за началото на фестивала бяха пуснати 30 бели гълъба като символ на мира и приятелството. Посланикът на Индонезия Сри Астари Расджид, от името на 14-те участващи страни - Китай, Индия, Индонезия, Иран, Япония, Кувейт, Монголия, Република Корея, Пакистан, Палестина, Филипини, Саудитска Арабия, Тайланд и Виетнам, приветства гостите на фестивала. По думите й, съвпадащият с българското европредседателство тази година фестивал приближава Азия към България чрез културата, спорта, кулинарията, туризма. Посланикът изтъкна, че България е важна връзка между Европа и Азия. Доайенът на дипломатическия корпус у нас, палестинският посланик Ахмед ал Мадбух благодари на президента Радев, на посланиците, които участваха в събитието, и на подкрепата от Столичната община.", "date": "2018.05.12", "title": "Румен Радев: Азиатските страни са естествен партньор на България"}
{"url": "http://standartnews.com/balgariya/iskra_mihaylova_finansovata_ramka_na_es_sled_2021va_e_balansirana-371471.html", "text": "Финансовата рамка на Европейската общност след 2021 година е добра, балансирана и предлага много възможности на страните членки. Това коментира в \"Седмицата\" на Дарик Искра Михайлова, председател на Комисията по регионално развитие в ЕП. Парите за сближаване са намалени с около 6 процента, но финансовата рамка е много по-гъвкава и са възможни нови комбинации, които да компенсират излизането на Великобритания, посочи тя. Що се отнася до идеята фондовете да бъдат свързани със спазването на върховенството на закона, Михайлова посочи, че са нужни тълкувания какво точно се разбира под това и най-важното, в крайна сметка, не трябва да се стига до влияние върху крайните потребители на средствата. Либералите искат да има общи европейски данъци, например за финансовите трансакции и околната среда, допълни Михайлова. По отношение въвеждането на еврото, Михайлова каза, че еврото е общата европейска валута и всички страни трябва да въведат еврото, но да спазват всички критерии за членство. Трябва да се върви и към създаването на обща европейска армия, изрази мнение Искра Михайлова. От значение обаче е какви ще бъдат отношенията на ЕС с НАТО.", "date": "2018.05.12", "title": "Искра Михайлова: Финансовата рамка на ЕС след 2021-ва е балансирана"}
{"url": "http://standartnews.com/balgariya/koy_e_boyan_petrov-371466.html", "text": "Роденият през 1973 г. Боян Петров е баща на две деца. Жената до него е Радослава Ненова. Към 2017 г. той е българският височинен алпинист с най-много изкачени върхове над 8000 метра - общо 10. Освен алпинист, той е зоолог, еколог и спелеолог, работещ в Националния природонаучен музей при БАН в София. Бил е координатор на Центъра за изследване и защита на прилепите към Национален природонаучен музей. Работи като оценител на проекти в областта на биологичното разнообразие, управление и проучване на защитени територии и консултант на държавни институции, неправителствени организации, популярни списания и онлайн издания. Взима активно участие в кампании в подкрепа на опазването на защитените територии и биологичното разнообразие в България. Два пъти излиза победител от битка с рака. Има инсулинозависим диабет тип 1. През 2008 г. при катерене в Алпите пада и си чупи крак. На слизане от връх Гашербрум II през 2009 г. пък пропада в ледникова цепнатина, откъдето е изваден от група испански алпинисти. През 2013 г. претърпява катастрофа с мотор и получава ново счупване на крак. След слизане от К2 в базовия лагер получава диабетична хипогликемична криза и губи съзнание. Успява да се възстанови с помощта на полски алпинисти. Подобна криза преодолява и при успешното изкачване на Нанга Парбат през 2016 г., където предварително инструктираните от него алпинисти Феран Латоре и Елиас Милеру му помагат бързо да се върне към нормално състояние. На 23 август 2016 г. по време на екологичен мониторинг по трасето на бъдещата Автомагистрала „Струма\" в Кресненския пролом е ударен от преминаващ лек автомобил. Получава счупвания на ребрата и крайниците, черепно-мозъчна травма с хематом и е хоспитализиран във Военномедицинска академия с опасност за живота. Само няколко месеца по-късно той подновява тренировъчните си изкачвания. От 16 април е последното му споделяне във Фейсбук. Тогава му предстои да изкачи Шиша Пангма.", "date": "2018.05.12", "title": "Кой е Боян Петров?"}
{"url": "http://standartnews.com/kultura/triumf_na_dragostin_folk_natsional_v_moskva-371457.html", "text": "Френетични овации са изпратили изпълненията на „Драгостин фолк национал\" в знаменитата  зала „Чайковски\" на Московската консерватория. Новата програма на прочутата хорова формация е създадена специално за московския Пасхален фестивал. Цикълът „Верски песни\" е оригинален авторски прочит на старинно-отколешни песенни послания от неизчерпаемата българска фолклорна традиция, отправени към Господа Бога с надежда, упование и благодарна признателност, споделя професор Стефан Драгостинов. С тържествен гала концерт на симфоничния оркестър на култовия Мариински театър на Санкт Петербург е завършило 17-то издание на Пасхалния фестивал, създаден и ръководен от маестро Валерий Гергиев  - един от най-големите диригенти на съвремието ни. Форумът, лично благословен от Негово светейшество всерусийския патриарх Кирил и открит с приветствие на Владимир Путин към артистите, е сред най-значимите събития в културния живот на Русия и винаги привлича утвърдени творци от всички континенти. Тази година гости от България са били златните гласове от световноизвестната хорова формация на професор Стефан Драгостинов. „Стефан Драгостинов е създал уникално явление в света на музикалната култура!\", „Драгостин фолк национал\" е невероятен ансамбъл! Със своето изключително майсторство, удивително ни представи магията на безграничното многообразие на българския фолклор\", коментират медии и експерти в жанра. „Неповторимо културно събитие! Шеметна музика! Какъв дух, какво лъчезарие! С тези съвършенни божествени гласове гениалната музика на Стефан Драгостинов докосва небето!\", казва Максим Дунаевски. \"Виртуозната музикалност на изпълнителките, богатството на цветовете на тембри, смайващата концентрация на духовно съдържание на тези неповторимо-красиви  „Верски песни\" излъчиха на сцената на зала „Чайковски\" мощно енергийно послание. Смаяната публика упорито не пускаше „Драгостинките\" да напуснат сцената. И препълнената зала „Чайковски\" се тресеше от нестихващи аплодисменти и викове \"Браво!\", продължават суперлативите. Арт маратонът, продължил 32 дни - от 8 април до 9 май, се провежда в 145 града в Русия, Армения, Беларус, Казахстан, Литва, Украйна. Много от концертите в афиша са благотворителни - изявите се провеждат в домовете на ветерани, санаториуми, болници и детски приюти. Всяко издание на Московския пасхален фестивал е посветен на юбилейна годишнина от рождението на световноизвестни творци. През 2018-а форумът отбелязва 200 години от рождението на легендарния хореограф Мариус Петипá, посветил целия си творчески живот на Русия и легендарния Марийнски театър. По традиция много от концертите се провеждат в църкви. Гласовитите „Драгостинки\" са поднесли  самостоятелни концерти в Храм \"Вознесение Господне\", в Троицкий храм, посрещнати и благословени от Игумен Никодим и отец Константин, обграждани навсякъде с нестихващи бурни овации и просълзяващото „Нека Бог ви благослови!\". В гала концерта са участвали още грузинският хор „Мдзлевари\", финландският детски хор „Тапиола\" и шведският ансамбъл „Зеро ейт\". Преди две години „Зеро ейт\" и „Драгостин фолк национал\" съвместно триумфално са закрили  15-ия фестивал. Независимо от пренаситената програма, Валерий Гергиев е отделил време да се срещне с гласовитите момичета от „Драгостин фолк национал\". Поводът за тази невероятна творческа среща бе и юбилейната 70-годишнина на професор Стефан Драгостинов. Преди 45 години той и Гергиев са състуденти в Ленинградската консерватория, учат заедно оркестрово дирижиране при професор Иля Мусин, живеят в едно и също студентско общежитие.", "date": "2018.05.12", "title": "Триумф на „Драгостин фолк национал“ в Москва"}
{"url": "http://standartnews.com/kultura/venetsiya_aplodira_ikonite_na_lili_vladimirova_i_skulpturite_na_krum_damyanov-371461.html", "text": "Венеция гледа изключителната българска изложба \"Пазители\" и със сигурност ще говори за нея доста време след премиерата й. Защото експозицията с 25 православни икони, сътворени от Лили Владимирова, и 17 скулптури, изваяни от Крум Дамянов е зрелище, което не присъства всеки ден в арт афиша на един от най-романтичните градове в света. Сред първите гости на събитието в емблематичната сграда на Скуола гранде де ла Мизерикордия са били бизнесмени, дипломати и културтрегери от Италия и България. Министърът на Евро председателството Лиляна Павлова и кметът на Венеция Луиджи Бруняро са открили изложбата навръх Георгьовден. За премиерата на бг изкуството са дошли Винченцо Маринезе – президент на конфиндустрията на Венеция, Андреа Маркон – почетен консул на Тайланд, Аниезе Лунардели – президент на Камерата на индустриалците... Репортери и камери от 8 вестника и 3 тв канала са отразили триумфа на бг артистите във Венеция. Защото проектът наистина е грандиозен. Тъкмо заради това журналистите са разпитвали художниците близо час. \"Особено любопитно им беше как сме съчетали изографисаните от мен икони - които, както им обясних, са артефакти от традиционното ни възрожденско изкуство, с модерните класики на Крум. Още повече че, примерно, образът на Пилат, отрича християнството. Темите на пръв поглед са несъвместими. Неслучайно нарекохме експозицията \"Пазители\" - за да насочим вниманието към съхраняването на културата и образа на нацията ни\", споделя Лили Владимирова. Но преди да се стигне до същинската част на дискусията, тя е трябвало да разясни генезиса и философията на иконописта, да разкаже за Византия, за школите, за развитието на жанра. Лили най-вече е обяснила на медиите и публиката, че всеки конкретен образ в нейните икони е симбиоза между класически образци. Самата тя се докосва до иконите за първи път съвършено случайно - заради поръчка от столичния храм \"Свети Георги\". \"Тогава  те така ме завладяха, че надали някога ще се откъсна от тях. Усещането за близостта със светите образи е истински благодат. То ме пречиства и извисява\", категорична е художничката. \"Най-важното беше, че овладяхме залата. Пространството първо ме стресна с обема си. Притесних се, че ще изглеждаме дребни. После обаче се оказа, че всичко е изчислено перфектно. Иконите бяха осветени отгоре - божествените лъчи винаги падат от небето. Скулптурите на Крум пък бяха осветени отдолу - като че ли излъчваха силата на земята. Истината е идеал, но някъде по средата между моята и неговата истина е опорната точка, която нарекохме „Пазители\". А само като си  помислиш, че Леонардо и Микеланджело са ходили по тези улици и са влизали в тези зали, просто настръхваш\", признава още Лили Владимирова. Преди откриването на изложбата тя е особено впечатлена от прекарването на експонатите - всичко, естествено, е по въздух и вода. Скулптурите на академик Крум Дамянов, които в първия момент сякаш дори не са могли да влязат през портите, тежат общо 15 тона. Един от тях е за  Квадригата - колесницата с четирите коня. Зрителите са останали запленени и от Орфей - какъвто го познаваме от летището в София. Кураторът Джулиано Пизани залага именно на уникалния диалог между съвършено различните произведения на Лили Владимирова и Крум Дамянов, които обаче излъчват идентични послания за опазването на българския дух и идентичност.  \"Когато професор Пизани ни покани, той отвори вратите на една от най-респектиращите галерии в света и в Италия с признанието, че не само се вписваме в нея, а и оставяме следа в културния живот на вечния град. Така ни вдъхнови и ни даде силата да извършим този полет над пътя, по който вървим. И тук няма езикови бариери, няма претенции за територии, няма граници, няма задкулисие и демагогия - не търсете това... Тук има кауза, която се надгражда от духовността в хората. Има Вяра, която е в доброто и далеч надхвърля религии и етноси. Има мисия, която ни обединява да съхраним мира чрез изкуството, което е вечно!\", убедителна е Лили Владимирова.", "date": "2018.05.12", "title": "Венеция аплодира иконите на Лили Владимирова и скулптурите на Крум Дамянов"}
{"url": "http://standartnews.com/balgariya/edin_zaginal_i_27_raneni_pri_katastrofi_prez_denonoshtieto-371464.html", "text": "Един човек е загинал, а 27 души са ранени при станалите 20 тежки катастрофи през изминалото денонощие, съобщиха от МВР. В София са регистрирани три тежки и 59 леки пътнотранспортни произшествия, ранени са петима.", "date": "2018.05.12", "title": "Един загинал и 27 ранени при катастрофи през денонощието"}
{"url": "http://standartnews.com/svyat/sleda_v_izdirvaneto_na_boyan_petrov-371456.html", "text": "В пълен ход е операцията по издирването на българския алпинист Боян Петров, който изчезна безследно по време на изкачване на връх Шиша Пангма в Хималаите на 3 май. Тази сутрин в 2:30 ч. българско време (5:30 ч. непалско) са излетели два хеликоптера с екип от по двама пилоти, двама спасители и техник. Двата спасителни хеликоптера са летели два пъти днес. Екипите са забелязали подозрителен обект, но не са успели да проведат операция с въжета заради лошото време, съобщи за Дарик Йодеш Санкота от \"Симрик Еър\". По думите му шерпите, които се придвижват по земя, се очаква да достигнат до лагер 2 скоро и до палатката на Боян Петров. След това ще изпратят допълнителна информация. Въздушният спасителен екип се връща в Катманду, за да заседава и да вземе решение как да продължи акцията, като ще бъде готов да се върне в района на Шиша Пангма веднага, щом се наложи. Ето какво още каза Санкота пред Дарик: \"Ситуацията с времето е следната: тази сутрин опитахме два пъти да летим. По време на полета забелязахме подозрителен обект, но не успяхме да спуснем никого с въже. Сега времето се влошава и се прибираме към Непал. Там спасителният екип ще заседава и ще реши как да се процедира по-нататък\". \"Заради лошото време не можахме да проведем операцията с въжета, нито да кацнем някъде наблизо. А и говорим само за забелязан подозрителен обект. Добрата новина е, че наземният екип напредва към Лагер 2. От тях ще разберем каква е ситуацията там. На базата на тази информация, след като хеликоптерите кацнат в Катманду, в рамките на няколко часа ще се знае каква е конкретната ситуация и ще се вземе решение какво да се прави впоследствие. Екипът дава най-доброто от себе си. Да стискаме палци!\", призова Йодеш Санкота. Спасителите казват, че времето днес е малко по-благоприятно от вчера, въпреки, че и днес има вятър. В екипа по спасителната мисия е българинът Кирил Петков, който е заминавал заедно с баща си, за да помогнат с координацията между правителствата, съобщава в. \"Труд\". Китай ангажира близо 100 души за акцията - спасители, медици, логистични екипи. Усилията им продължават. Разрешителното за полет на непалските вертолети е до утре 13 май. Българското посолство в Китай е поискало удължаване. За първи път Китай допуска на територията си непалски хеликоптери.", "date": "2018.05.12", "title": "Следа в издирването на Боян Петров"}
{"url": "http://standartnews.com/svyat/berluskoni_e_reabilitiran_mozhe_otnovo_da_zaema_obshtestveni_postove-371469.html", "text": "Италианският съд отмени забраната на бившия министър-председател Силвио Берлускони да заема обществени постове, което означава, че ще може да се кандидатира за министър-председател на следващите избори в страната, предава Reuters, цитирана от \"Фокус\". Берлускони бе осъден за данъчни измами през 2013 г., заради което бе изгонен от горната камара на парламента на страната и му бе забранено да се кандидатира за обществени постове за шест години. Въпреки това съдът в северния италиански град Милано реши да отмени присъдата година по-рано за „добро поведение\". „Най-накрая петте години несправедливост приключиха. Берлускони отново може да бъде кандидат\", съобщава партията му „Италия, напред!\" в официално свое заявление.", "date": "2018.05.12", "title": "Берлускони е реабилитиран, може отново да заема обществени постове"}
{"url": "http://standartnews.com/svyat/16_zadarzhani_u_nas_i_v_ispaniya_pri_mezhdunarodna_politseyska_operatsiya-371465.html", "text": "Служители на отдел \"Киберпрестъпност\"-ГДБОП, Испанската национална полиция и Европол, под ръководството на Специализираната прокуратура, са участвали в международна полицейска операция \"ARTERO\", съобщи пресцентърът на МВР. Акцията е била насочена срещу организирана престъпна група, занимавала се с трафик на наркотични вещества, изнудване, измами и пране на пари. Задържани са 16 души от България и Испания. Установено е, че групата се състои от испански, колумбийски, босненски и български граждани. Средствата от престъпната дейност се легализирали чрез закупуването и продажба на благородни метали, посредством изградена мрежа от компании и банкови сметки на юридически лица, регистрирани на територията на ЕС. Участниците в групата изградили и иновативен механизъм за \"изпиране\" на паричните средства, придобити от престъпната дейност, чрез добиване и търгуване с криптовалути. При полицейски действия на територията на България и Испания са открити множество фирмени и банкови документи, мобилни телефони, 40 кг злато, оръжия и боеприпаси. Иззети са още криптовалути, наркотични вещества, диаманти, лек автомобил, производния на изкуството. Запорирани са банкови сметки, движимо и недвижимо имущество. На територията на България и Кралство Испания са задържани 16 души, съпричастни към престъпната дейност. Работа по случая продължава.", "date": "2018.05.12", "title": "16 задържани у нас и в Испания при международна полицейска операция"}
{"url": "http://standartnews.com/svyat/irak_glasuva_na_parvite_parlamentarni_izbori_sled_porazhenieto_na_islyamska_darzhava-371467.html", "text": "Иракчаните гласуват днес на първите парламентарни избори, откакто страната им обяви победа над екстремистката групировка \"Ислямска държава\", предаде Асошиейтед прес. Гласът на избирателите ще представлява оценка за управлението на премиера Хайдер ал Абади и обещанието му за по-голямо участие в политическия живот на сунитското малцинство. Сред основните теми в предизборната кампания бяха ширещата се корупция, влиянието на Иран и бъдещето на американските войски, намиращи се в Ирак. За 329 места в парламента ще се борят близо 7000 кандидати от повече от десет политически коалиции. Малцина обаче очакват драстична промяна в управлението. Начело на най-силните коалиции, които се очаква да спечелят най-много места, стоят същите партии, които определят иракската политика от 2003 г. насам. Премиерът Абади ще се бори да запази поста си, но ще срещне силен съперник в лицето на предшественика си Нури ал Малики и кандидатите от коалиция Фатах, които са в тесни отношения с влиятелните, преобладаващо шиитски милиции. Фатах се оглавява от бившия министър на транспорта Хади ал Амири, който стана висш командир на милиция, която водеше борба с ИД. Много от кандидатите в неговата листа също са бивши командири от такива сили, прекъснали официално връзките си с тези милиции, за да се борят за изборна длъжност. Във връзка с изборите в цял Ирак са въведени засилени мерки за сигурност. В изборния ден в Багдад, Мосул и други големи градове ще е в сила полицейски час, а пътуванията между провинциите са ограничени. От вчера са затворени летищата и граничните пунктове. Екстремистите от ИД вече нямат укрепления на територията на Ирак, но все още имат влияние в части от Сирия и на места по иракската граница. За първи път тази година в Ирак ще се използва система за електронно гласуване в опит да се намалят измамите и да се ускори преброяването на гласовете. Резултатите ще бъдат обявени до 48 часа след затваряне на изборните секции.", "date": "2018.05.12", "title": "Ирак гласува на първите парламентарни избори след поражението на \"Ислямска държава\""}
{"url": "http://standartnews.com/lyubopitno/elena_paparizu_za_balgariya_tuk_se_chuvstvam_mnogo_obichana-371468.html", "text": "Най-успешната гръцка звезда за последните 10 години - Елена Папаризу готви нов концерт в България. Познатата у нас певица от дует \"Антик\", която спечели и конкурса \"Евровизия\" през 2005 г., за втора поредна година е и ментор в \"Гласът на Гърция\": „Нещото, което ще остани в сърцето ми с много топли чувства е, че участниците наистина силно искаха това, дори когато сезонът приключи, продължих да им помагам доколкото мога.\" Музиката е винаги е била част от живота на певицата. „Не си спомням себе си без музиката, наистина. Знам, че съм започнала да пея на 8 години и това се случи в едно гръцко вечерно училище, защото аз съм родена и израснала в Швеция. Ходех на шведско училище сутрин, а три пъти в седмицата вечер и на гръцко. Винаги имахме тържества за националния ден на Гърция или пък за  Коледа. Веднъж един от учителите каза: \"Чух някой тук да пее, о това си ти, ела насам, ти ще вземеш солото.\" Това беше моментът, в който разбрах, че мога наистина да пея. След това създадох доста различни групи –  хип-хоп и R&B. Правех и джаз за кратко, а след това реших, че ще бъда поп артист.\", разказва Елена. Певицата пробива с песни на родния си гръцки език и казва, че това е бил много добър ход. „Когато стартирах с \"Антик\", имаше един много специален мъж, когото много обичам и с когото и до днес сме добри приятели. Това е Джонас Силимар от \"Warner\" в Скандинавия. Той обича гръцкия език и гръцката музика. Караше шведски диджеи да продуцират нови групи и така ние с Нико създадохме \"Антик\". След като се разделихме като група, започнах своята соло кариера и тогава дойде и \"Евровизия\", споделя гъркинята. Евровизия ще остане завинаги в сърцето й: „Няколко години след \"Евровизия\" казвах: „Не, аз съм била там, аз това вече съм го правила...\" Но знаеш ли, никога не трябва да казваш никога. Когато усетя, че съм направила прекрасна песен и почувстам, че е моментът, да, разбира се, бих се явила на \"Евровизия\" отново.\" Музиката е помагала и в най-трудните й моменти: „Чувствам се благословена с музиката. Всички минават през загуби в живота си. И по отношение на това, за което питаш – за моя баща. Това ще се случи на всички ни. Първо ние губим бабите и дядовците си, след това родителите си, след това сме ние и след това си отиват и децата ни. Никога не трябва да губиш дете, преди родителите си\". За България певицата си спомня с умиление. „На първо място си спомням беше 1999 г. или началото на 2000 г., говорим за 18-19 години назад.  Дойдохме тук и направихме много концерти във Варна, в Пловдив и много пъти в София. Аз съм много добра приятелка със Слави Трифонов, също така се радвам, че имам възможността да се включа и в \"Гласът на България\". През последните 18 години нещо се случи. България сякаш ме вика. Обичам да идвам в България. Знам, че българите много обичат гръцката музика. Тук се чувствам много обичана и съм много щастлива да бъда в София отново.\", разказва певицата. „Мисля, че през 2005 г. или 2006 г. , когато бях отново в България, заобичах много храната. Слави ме заведе на една от най-добрите вечери, които съм имала през целия ми живот. Постоянно съм по турнета, с куфарите от самолет на самолет. Много е важно да имаш приятели, където и да отиваш.\", добавя още тя. Биографията й е пълна с интересни срещи, сред тях е и тази с шведската принцеса Виктория и краля на Швеция: „Бях поканена да пея на вечеря за рождения ден на принцесата и беше голяма чест. Кралят ме помоли за прегръдка и ме прегърна. Беше наистина много сладко, много шведско, много простичко.\" Въпреки, че кариерата е завладяла живота й, семейството остава на първо място за нея. Елена има вече няколкогодишен брак с инженер: „Сега за мен моето семейство е моят съпруг. Ние обичаме да пътуваме много. Когато намерим време , правим красиви неща, като изключим ходенето на кино, на театър или да готвим заедно вкъщи и да поканим приятели.\" На българските си почитатели гъркинята пожела здраве и лично щастие: „На първо място желая на всички здраве. И нека музиката е постоянно в живота ви, за да се чувствате винаги добре. Ще  бъда много щастлива, ако дойдете на концерта ми в София.\" През лятото Елена ще тръгне на турне в Гърция, а в края на сезона я очаква подготовка за новия сезон на на \"Гласът на Гърция.", "date": "2018.05.12", "title": "Елена Папаризу за България: Тук се чувствам много обичана"}
{"url": "http://standartnews.com/lyubopitno/eto_gi_krasavitsite_koito_shte_vlyazat_v_rolyata_na_dzheyms_bond_no_s_pola_-371470.html", "text": "Актрисите Джесика Частейн, Лупита Нионго, Пенелопе Крус, Марион Котияр и Фан Бинбин обявиха, че ще се снимат в шпионски трилър, подобен на \"Джеймс Бонд\", но с жени в главните роли. Петте актриси представиха проекта за филма със заглавие \"355\" в на фестивала в Кан, където Пенелопе Крус нарече Джесика Частейн \"Дядо Коледа\" заради ролята ѝ за реализирането на филма. Тя каза още, че за нея участието в него е \"много вълнуващо\". Марион Котяр си позволи да наруши „правилото за високите токчета\" на червения килим на филмовия фестивал в Кан по време на представянето на проекта. Актрисата беше избрала рок визия, включваща тъмна рокля, черни гривни на Шанел в стил Жената чудо и... ботуши с равни подметки на Nicholas Kirkwood. Миналата година Джесика Частейн, която беше в журито на филмовия фестивал в Кан, разкритикува недостатъчното женско присъствие в основната програма на фестивала. Освен това тя отбеляза, че не се правят достатъчно екшъни с жени в главната роля.", "date": "2018.05.12", "title": "Ето ги красавиците, които ще влязат в ролята на Джеймс Бонд, но с пола"}
{"url": "http://standartnews.com/svyat/sasht_shte_pomognat_na_severna_koreya_ako_tya_barzo_se_osvobodi_ot_yadrenite_si_orazhiya-371458.html", "text": "САЩ са готови да подпомогнат севернокорейската икономика и да дадат гаранции на Ким Чен-ун, ако Пхенян предприеме \"смели мерки за бързо и цялостно освобождаване от ядрените си оръжия\", заяви държавният секретар на САЩ Майк Помпейо, цитиран от АФП. На среща с южнокорейския външен министър Кан Кьон-уа във Вашингтон двамата министри повториха искането си за \"пълно, проверимо и необратимо премахване на ядрените оръжия\" на Корейския полуостров. \"Ако Северна Корея предприеме смели мерки за бързо освобождаване от ядрените си оръжия, САЩ са готови да работят със Северна Корея за издигането й до същото равнище на благоденствие като южнокорейските ни приятели\", увери Помпейо. Той обясни, че на срещата си със севернокорейския лидер Ким Чен-ун тази седмица е обсъдил с него \"задълбочени, сложни проблеми, предизвикателства, стратегически решения\", които по думите му Ким ще трябва да вземе, \"ако е съгласен на пълно освобождаване от ядрените оръжия в замяна на гаранциите, които сме готови да му предоставим\". Южнокорейският външен министър Кан Кьон-уа заяви, че санкциите срещу КНДР няма да се отменят докато не бъдат предприети \"по-конкретни, видими и значими мерки\" за демонтиране на ядрената й програма. Тя добави, че американското военно присъствие в Южна Корея през последните 65 години играе критично важна роля за възпирането, мира и стабилността на Корейския полуостров, предаде АП. Затова промени в числеността на американските войски в Южна Корея не трябва да се обсъждат на срещата на върха между президента Доналд Тръмп и лидера на КНДР Ким Чен-ун на 12 юни, заяви Кан Кьон-уа. Сеул изпитва голяма надежда за успеха на предстоящата среща на върха между Тръмп и Ким и смята за многообещаващ сигнал фактът, че Пхенян освободи държаните в севернокорейски затвор трима американски граждани, каза южнокорейският външен министър, цитирана от ТАСС. Майк Помпейо също заяви, че освобождаването на тримата американци от КНДР помага за създаването на подходящи условия за успешна среща между лидерите на САЩ и Северна Корея.", "date": "2018.05.12", "title": "САЩ ще помогнат на Северна Корея, ако тя бързо се освободи от ядрените си оръжия"}
{"url": "http://standartnews.com/svyat/ne_otkriha_boyan_petrov_v_lager_2_prodalzhavat_kam_lager_3-371460.html", "text": "Алпинистът ни Боян Петров не беше открит в Лагер 2 на осемхилядника Шиша Пангма. Там бяха забелязани по-рано днес две палатки и шерпите се придвижваха натам, за да видят какво има вътре, предава bTV. Това е последната информация от екипа на алпиниста, който обобщава данните от спасителната акция в Хималаите. Деян Петков, част от Ситуационния център в София, отрече информацията за палатка в Лагер 3, която по-рано се появи. По думите му това означава, че или алпинистът я е взел със себе си надолу, или е била издухана от вятъра. Хеликоптерите са успели добре да огледат пространството. Някои от шерпите ще останат в Лагер 2, а други ще се насочат към Лагер 3. Петков добави, че до момента времето в планината е позволявало бързо вървене по височина. При добро време утре спасителите ще се опитат да достигнат и до върха, който се намира на 8027 метра, информира \"Дневник\". Направена е сателитна снимка (нова) на района, но засега няма да се ползва от спасителите, защото може да ги обърка поради множеството обекти, които се виждат на нея.", "date": "2018.05.12", "title": "Не откриха Боян Петров в Лагер 2, продължават към Лагер 3"}
{"url": "http://standartnews.com/balgariya/pancharevo_posreshta_chudotvorna_ikona-371462.html", "text": "Софийското село Панчарево посреща днес чудотворната икона на Света Богородица Всецарица. Тя помага за лечението на онкоболни. Църковното настоятелство на храм \"Св. ВМЧК Димитрий\" в Панчарево отправи покана за поклонение. В 10 ч. днес Богородица Всецарица бе посрещната в храма, където бе отслужен акатист към Божията майка. Иконата ще остане в Панчарево два дни. От 8,30 ч. в неделя започва Архиерейска Света Литургия, която ще бъде отслужена от Негово преосвещенство епископ Поликарп, Викарий на Негово Светейшество Неофит, Патриарх Български и Митрополит Софийски.", "date": "2018.05.12", "title": "Панчарево посреща чудотворна икона"}
{"url": "http://standartnews.com/balgariya/oblachno_s_valezhi-371433.html", "text": "Времето и днес ще продължи да е нестабилно. Минималните температури сутринта ще са между 8 и 13 градуса. Над по-голямата част от страната облачността ще е предимно значителна, след обяд над Западна и Централна България пкупеста и купесто-дъждовна. На много места там ще превали краткотраен дъжд с гръмотевици, има условия аз локални интензивни валежи. Над Източна България ще има значителни разкъсвания на облачността, там вероятността за валежи е много малка. Ще духа слаб до умерен североизточен ятър. Максимални температури между 19 и 24 градуса. Атмосферното налягане е и ще се задържи по-ниско от средното за май.", "date": "2018.05.12", "title": "Облачно с валежи"}
{"url": "http://standartnews.com/balgariya/radev_otkriva_tsvetovete_na_traditsiite-371441.html", "text": "Днес от 11.00 часа на сцената „Лятна Естрада\" в Борисовата градина държавният глава ще даде началото на второто издание на фестивала на азиатската култура „Цветовете на традициите\". Това съобщиха от прессекретариата на държавния глава. Събитието е организирано по инициатива на Индонезийското посолство в България, заедно с още 12 дипломатически представителства – на Китай, Филипини, Пакистан, Палестина, Виетнам, Република Корея, Саудитска Арабия, Индия, Тайланд, Япония, Монголия и Иран. Освен представяне на културата и традициите на държавите, събитието е посветено и на благородна кауза – приемните семейства, които фондация „За Нашите Деца\" подкрепя.", "date": "2018.05.12", "title": "Радев открива \"Цветовете на традициите\""}
{"url": "http://standartnews.com/balgariya/meditsinski_sestri_akusherki_i_feldsheri_izlizat_na_protest_v_stolitsata-371459.html", "text": "Над 3000 специалисти по здравни грижи се очаква да се съберат днес на площад \"Независимост\" в столицата, за да изразят недоволството си от политиките на здравните власти към медицинските сестри, акушерките и фелдшерите. Организатор на протеста е Българската асоциация на професионалистите по здравни грижи, а проявата се подкрепя от редица пациентски, синдикални и съсловни организации. По данни на инициаторите у нас в момента работят около 25 000 медицински сестри, а на системата са нужни още 30 000. Акушерките наброяват 4000, а са нужни още толкова. Средната им възраст е над 53 години, обясни пред Дарик Милка Василева, председател на асоциацията, организирала недоволството.", "date": "2018.05.12", "title": "Медицински сестри, акушерки и фелдшери излизат на протест в столицата"}
