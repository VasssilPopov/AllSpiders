{"url": "https://www.standartnews.com/regionalni/vidin-otbelyazva-nikulden-s-praznichno-shestvie-i-bogosluzhenie-380008.html", "text": "С празнично шествие и богослужение, водено от митрополит Даниил, Видин ще отбележи Никулден - денят, в който почитаме свети Николай Мирликийски Чудотворец.  \r\nВ последните 10 години в града се възстанови хубавата традиция за отбелязването на този празник. И тази година традицията ще бъде спазена и ще има празнично богослужение в храма \"Свети Николай\". Светата литургия ще започне от 9.30 часа. Час по-късно ще се запали корабното кандило на свети Николай, което е при олтара на храма. После празничното шествие ще тръгне от храма до бреговете на река Дунав. При понтона ще се отслужи молебен към свети Николай за здраве и благополучие на всички жители на Видин. Свети Николай е един от покровителите на града. Иконата на свети Николай ще бъде потопена във водите на реката за благословение на всички моряци и рибари. Ще се хвърлят и седем венци в памет на загиналите през вековете. Накрая ще бъде раздаден празничен курбан.", "date": "2018.12.05", "title": "Видин отбелязва Никулден с празнично шествие и богослужение"}
{"url": "https://www.standartnews.com/biznes/iznasyame-za-egipet-radiosmutiteli-380016.html", "text": "Радиосмутители за въоръжените сили на Арабска Република Египет ще доставя българската компания \"Самел-90\" АД. Лидерът на българската отбранителна индустрия подписа с египетското министерство на отбраната поредния си договор. Това стана по време на първото военно изложение в Египет, Кайро – Egypt Defence Expo, EDEX 2018 (3-5 декември 2018 г.) В него взеха участие над 350 големи компании.  Военно-промишленият комплекс на България беше представен от „Самел-90“ АД и други фирми. \r\n\"Самел-90\" и тази година представи успешно изделията си в областта на радиоелектрониката за защита срещу импровизирани взривни устройства. Компанията има изградено дългогодишно сътрудничество с Министерство на отбраната, Министерството на вътрешните работи, армията и полицията на Арабска Република Египет. В церемонията по подписването на договора, освен представителите на МО на Египет, взеха участие посланика и представители на посолството на Република България в арабската страна. Допълнително признание за качествата и възможностите на продуктите на Самел-90  е фактът, че по време на изложението охраната на президента на Египет и на всички VIP и VVIP чужди делегации, посещаващи събитието, беше осигурена от доставените от Самел-90 различни видове радиосмутители.  ", "date": "2018.12.05", "title": "Изнасяме за Египет радиосмутители"}
{"url": "https://www.standartnews.com/svyat/terorizmt-struva-na-sveta-52-mlrd-dolara-379941.html", "text": "Броят на жертвите на тероризма в света е намалял с 44% в сравнение с пиковите значения през 2014 г. и в края на 2017 г. е достигнал 18,8 хиляди души. Това се казва в доклада „Глобален индекс на тероризма“, който беше представен в Лондон от Института за икономика и мир, съобщава БГНЕС. Авторите на доклада отбелязват, че броят на хората, загиващи от ръцете на терористите, намалява трета година поред. Една от основните причини за това е продължаващото отслабване на терористичната групировка „Ислямска държава“ в Ирак и Сирия, където абсолютните показатели демонстрират най-осезателно подобрение. В Сирия броят на убитите от терористите хора за една година е намалял почти наполовина – 1,1 хиляди жертви през 2017 г. срещу 2,1 хиляди през 2016 г. и 2,7 хиляди през 2015 г. В Ирак през 2017 г. са убити 4,5 хиляди души в сравнение с почти 9,8 хиляди година по-рано. „Данните за Сирия свързваме с успехите на операциите срещу ИДИЛ и очакваме тази тенденция да продължи. ИДИЛ губи все повече територия и източници за финансиране. Едновременно с това през 2017 г. „Ислямска държава“ е била най-активната терористична групировка. Второто място е за „Джебхат ан-Нусра“, която също е осъществила редица нападения“, заяви основателят на Института за икономика и мир, бизнесменът Стив Килелеа. „Лицето на тероризма е променливо. Едни групировки изчезват, но постоянно се появяват нови. През 2017 г. терористичните атентати с човешки жертви в света са били осъществени от 169 групировки. От тях 42 или са нови организации, или такива, които през последните три години не са убивали“, добави той. Глобалният тероризъм е струвал през 2017 г. на световната икономика 52 милиарда долара, което е с 42% по-малко, отколкото година по-рано. Терористични нападения с жертви са осъществени в 67 държави. Прави впечатление увеличаването на броя на терористичните атентати, извършени от десни радикали в САЩ и Западна Европа. От 2013 до 2017 г. броят на осъществените от тях нападения е достигнал 172, а жертвите – 66. Само за 2017 г. десните радикали са убили 17 души.", "date": "2018.12.05", "title": "Тероризмът струва на света 52 млрд. долара"}
{"url": "https://www.standartnews.com/sport/posredstveno-predstavyane-na-levski-380015.html", "text": "Левски не успя да победи предпоследния в класирането Септември в мач от 18-ия кръг на Първа лига. \"Сините\" изиграха безобразен мач срещу символичните домакини на стадион \"Васил Левски\" и завършиха 2:2. Играчите на Славиша Стоянович на два пъти повеждаха в резултата след точни изпълнения на Станислав Костов и Жерсон Кабрал от дузпа съответно в 60-ата и 80-ата минута минута, но домакините успяха да изравнят с попадения на Иван Стоянов в 66-ата и фамозно попадение със странична ножица на Мирослав Будинов в 94-ата минута. Последните минути Септември игра с човек по-малко, тъй Фабиона Алвеш правилно бе изгонен с втори жълт картон. \r\nИграчите на Стоянович влязоха по-добре в мача, но първото положение бе пред тяхната врата. В 14-ата минута Байду стреля от 22 метра, Митрев изпусна топката и тя се насочи опасно към вратата, но в крайна сметка успя да я улови малко преди голлинията. Малко след това пред Кабрал се откри възможност. Той стреля от фаул, Янко Георгиев се намеси неубедително и изпусна топката, която се отби в напречната греда. Последва добавка на Яблонски, но след рикошет сините спечелиха само корнер. След изпълнението му Яблонски отново шутира, вратарят на Септември пак показа колебание и се стигна до нов ъглов удар, но той не доведе до опасност. В 25-ата минута домакините като по чудо не откриха резултата. Георги Русев направи двойно подаване с Тилев, след което отправи шут, но топката мина покрай гредата. В 35-ата минута Септември отправи пореден удар. Русев шутира от 20 метра и под ъгъл, Митрев отново показа колебание, като боксира и извади късмет, че изпрати топката в краката на Рейш, а не в тези на играч от домакините, който щеше да отбележи без проблем. В 43-ата минута гредата спаси септемврийци за втори път. Обертан получи пас на дясното крило. Последва остро центриране към Костов. Централният нападател насочи коженото кълбо, което тупна коварно пред Янко Георгиев, срещна десния страничен стълб и се върна в ръцете на вратаря. Така до почивката двете нули на таблото не бяха променени. През втората част Бенга вкара с глава в синята врата, но попадението бе отменено. Реферът Петър Костадинов прецени, че защитникът на Септември е извършил нарушение срещу Кали Тиам. Малко по-късно Белмонт спря с брилянтен шпагат откъсващия се сам срещу вратаря Георги Русев. \r\nВ 60-ата минута Левски поведе. Жерсон Кабрал центрира към Костов, който се измъкна от централните бранители и след удар с глава от 5-6 метра не остави шанс на Георгиев за 1:0. Радостта на \"сините\" не трая дълго, тъй като шест минути по-късно Септември изравни след поредица от грешки на синята отбрана. Първо Митрев не се намеси добре след изпълнение на фаул. Последва разбъркване в наказателното поле. То завърши с пас на Байду към Иван Стоянов, който реализира за 1:1. В 80-ата минута Левски вкара втори гол след точно изпълнение на дузпа от Жерсон Кабрал. Тя бе свирена за много спорно нарушение на Байду срещу Горанов. Септември обаче не се предаде и до края на двубоя притисна символичните гости. 84-ата минута резервата Борис Галчев отправи топовен удар от фаул, който \"облиза\" левия страничен стълб на синята врата. \r\nЛевски можеше да реши всичко в 90-ата минута, когато Паулиньо и Обартан се откъснаха от центъра на терена срещу един бранител на домакините. Бразилецът обаче прояви сериозна доза егоизъм и в крайна сметка той се оказа решаващ. В тази ситуация Паулиньо отказа да попаде към откъсващия се сам срещу вратаря Обертан, продължи с индивидуалните си действия и позволи на защитника да му отнеме топката. \r\nДълбоко в добавеното време, последва центриране от 50 метра към наказателното поле на Левски, което бе изчистено с глава. Топката обаче попадна в резервата Мирослав Будинов, който със странична ножица вкара за крайното 2:2. \r\n ", "date": "2018.12.05", "title": "Посредствен Левски не победи Септември"}
{"url": "https://www.standartnews.com/svyat/aktsiya-sreshchu-mafiyata-90-dushi-sa-zadrzhani-v-evropa-380007.html", "text": "Около 90 души бяха задържани при мащабна полицейска операция срещу калабрийската мафия. Акцията беше проведена на територията на няколко държави в Европа и Латинска Америка. Снимка: btvnovinite.bg \r\nАрестуваните са заподозрени за тежки престъпления, сред които трафик на наркотици и незаконен бизнес с рециклиране на отпадъци. Снимка: btvnovinite.bg \r\nОперацията беше извършена по-малко от 24 часа, след като италианските власти нанесоха тежък удар на сицилианската мафия. Вчера бяха задържани десетки нейни членове, сред които и Сетимо Минео, смятан за новия ръководител на Коза ностра.", "date": "2018.12.05", "title": "Акция срещу мафията: 90 души са задържани в Европа"}
{"url": "https://www.standartnews.com/svyat/tsunami-v-tikhiya-okean-sled-silno-zemetresenie-379946.html", "text": "По-рано центърът информира за възможното образуване на вълни с височина от 1 до 3 метра в резултат на земетресението с магнитуд 7,6. По данни на Геоложката служба на САЩ, епицентърът на земния трус се намира на 153 км югоизточно от селището Тадине, където живеят около 7,5 хиляди души. Огнището на труса е на дълбочина 10 км. Регистрирани са няколко силни вторични земетресения с магнитуд от 4,9 до 5,9.", "date": "2018.12.05", "title": "Цунами в Тихия океан след силно земетресение"}
{"url": "https://www.standartnews.com/sport/albena-e-evropeyski-kurort-na-sporta-za-2019-a-godina-379958.html", "text": "Водещият български морски курорт Албена получи поредното си признание. Това стана по време на галата на Aces Europе в Брюксел. Там лично основателя и президент на Aces Europe Джан Франческо Лопатели обяви Албена за \"Европейски курорт на спорта за 2019-а година\". Изборът е резултат от визитата през юни на „Оценителната комисия“ в България и покриване изискванията на специален въпросник по всички аспекти и критерии на ACES Europe. Определянето на Албена е историческо, тъй като за първи път се обявява титлата „курорт на спорта“ и в това отношение морската перла на България ще остане завинаги като номер 1 в статистиките. Щастлива с титлата „Европейски курорт на спорта“ бе Маргита Тодорова - член на Надзорния съвет на “Албена инвест – холдинг” АД и директор „Маркетинг и продажби” на „Албена” АД. „За нас е изключителна чест да бъдем първият в историята „Европейски курорт на спорта“. Това е признание за огромния потенциал на курортен комплекс Албена и за всичко изградено през последните години като база и възможности за спорт за нашите гости. Вярвам, че сега още повече хора ще могат да се възползват от прекрасните спортни комплекси, които по този показател правят Албена един от най-добрите курорти на планетата,“ каза още Маргита Тодорова. В Албена следващата година ще се състоят над 100 спортни събития, от тях четири са европейски първенства – по футбол за девойки до 17 г. през май, по хокей на трева през юли, по тенис на маса за глухонеми през април, по петанк през септември и др. Наред с това курортът ще е домакин на няколко спартакиади, олимпийски младежки фестивал, тренировъчен лагер на тежкоатлети от Канада, а по инвестиционната програма се реновира инфраструктурата на залата, на футболния комплекс, на игрищата в Оброчище и на плажа се оформят специални площадки за въвличане на повече хора в спортни занимания чрез анимациите за почиващите. Общо над 25 000 души ще се възползват през 2019 г. от спортната база на един от най-добрите световни комплекси в това отношение. ", "date": "2018.12.05", "title": "Албена е \"Европейски курорт на спорта за 2019-а година\""}
{"url": "https://www.standartnews.com/sport/varna-e-evropeyski-grad-na-sporta-za-2019-a-godina-379953.html", "text": "Варна е Европейски град на спорта за 2019-а година Галата на Aces Europе в Брюксел донесе и още поводи за радост за България освен признанието на София за отличното представяне като Европейска столица на спорта за 2018-а година.  След визити през юни на „Оценителната комисия“ в България и покриване \r\nизискванията на специален въпросник по всички аспекти и критерии, свързани със спортната политика на общините, ACES Europe обяви Варна за \r\n„Европейски град на спорта за 2019 г.“ Флагът бе връчен лично от основателя и президент на Aces Europe Джан Франческо Лопатели. Представител на Варна в Брюксел бе Кристиян Димитров – директорът на Дирекция „Спорт“ в Община Варна благодари за високото признание и изрази \r\nангажимента на градската управа да се възползва максимално от титлата като осигури повече възможности за спорт и активен живот на гражданите и \r\nгостите на морската ни столица. „Варна ще организира над 200 спортни събития, сред които Европейска купа по ветроходство, мачовете от \r\nволейболните национали, Световна купа по спортна гимнастика, традиционният атлетически маратон, част от Рали България, Европейската \r\nседмица на спорта, Черноморските игри и др. Инвестираме и в спортната \r\nинфраструктура с нов спортен комплекс, закрита зала, 4 футболни игрища, \r\n4 тенис корта, две открити спортни площадки, фитнеси на открито в 14 \r\nучилища и др.,“ съобщи Димитров.", "date": "2018.12.05", "title": "Варна е \"Европейски град на спорта за 2019-а година\""}
{"url": "https://www.standartnews.com/svyat/dell-smenya-vsichki-potrebitelski-paroli-sled-kiberataka-379952.html", "text": "  са станали  на . Мрежата на компанията е била пробита на 9-ти ноември, но атаката е била засечена и спряна. Целта на атаката е била да се откраднат потребителски данни. Проведените впоследствие разследвания не показват дали хакерите са успели да се сдобият с потребителски данни, но не могат да потвърдят и че не са успели. \r\nЗатова като превантивна мярка Dell промени паролите на всички акаунти на (онлайн магазина). Промяната е станала на 14-ти ноември, пет дни след като е установен пробивът. Според запознати с пробива, при смяната на паролите компанията не е уведомила потребителите за причината за промяната. Според Dell единствената информация, до която хакерите са стигнали, са потребителски имена,  адреси и разбъркани пароли. \r\nОт  уточняват, че атаката се случва в момент, в който контрола от страна на държавните регулаторни органи над компаниите, боравещи с лични данни се затяга. \r\nОт  излязоха със становище, че поради своята специфика и предприети действия, случаят не нарушава регулаторни или законови изисквания и неговото публично оповестяване е съзнателен избор на компанията с цел да запази потребителското доверие, което е изградила през годините. \r\nЗасега от компанията не предоставят конкретна информация за броя засегнати акаунти, но поясниха, че платежната информация и други ценни потребителски данни не са засегнати. От Dell допълниха, че случаят е надлежно докладван на съответните органи.", "date": "2018.12.05", "title": "Dell сменя всички потребителски пароли след кибератака"}
{"url": "https://www.standartnews.com/svyat/evropa-e-zaplashena-ot-susha-sochi-izsledvane-379939.html", "text": "През изминалите 20 години над 526 000 души са станали жертва на природните катаклизми, а щетите от тях достигат 3,5 трилиона долара. Това показва класация на страните по света според Индекса на глобални климатични рискове /KRI/. Природните катастрофи през 2017 г. са отнели живота на над 11,5 хиляди души и са нанесли щети на сума над 375 милиарда долара. Най-много са пострадали от удара на стихиите Пуерто Рико, Хондурас и Мианмар. Германия през 2017 г. пострада най-вече от циклони, придружени от ураганни ветрове, през есента, а също така от силни и продължителни порои, които смениха дългия период на суша през лятото. Стихията отне живота на 27 души, икономиката понесе щети за 3,6 милиарда долара. В глобалната класация Федералната република заема 37 място. Русия, където за същия период са регистрирани 29 жертви и щети за 572 милиона долара, е изпреварила Германия само с три места и е на 34 позиция. „Рекордната суша е необичайно високите температури през тази година, както се очаква, могат да доведат до това, че в следващия индекс на европейските страни ще им бъде отредено още по-голямо внимание“, заяви главният съставител на KRI Дейвид Екщайн. Индексът KRI показва до каква степен отделните страни са пострадали от екстремните природни явление, като урагани и горещини, а също така наводнения и други природни катастрофи. Анализаторите отчитат както броят на жертвите, така и икономическите щети в резултат на подобни явления. За основа на изследването е взета признатата в цял свят база данни NatCatService, създадена от германската компания „Мюних Ре“ – един от лидерите на световния застрахователен пазар.", "date": "2018.12.05", "title": "Европа е заплашена от суша, сочи изследване"}
{"url": "https://www.standartnews.com/sport/spryakha-pravata-na-volen-chinkov-379961.html", "text": "Съдийската комисия към БФС наказа Волен Чинков със спиране на правата. Реферът ръководи столичното дерби между Славия и ЦСКА-София (1:0) на 2 декември. \r\n\"След като разгледа обстойно представянето на съдията Волен Чинков на поверената му футболна среща от 17-ия кръг на ППЛ между отборите на ПФК Славия 1913 София\" и ПФК ЦСКА - София София, играна на 02.12.2018г от 17.00 часа, СК при БФС взе решение да бъде приложен Правилникът на футболното съдийство в България, съобразно допуснатите неточности\", се казва в официалното съобщение на комисията. Това означава, че оценката му е под 7.4 и Чинков ще бъде лишен от права за определен брой мачове, според доклада на съдийския наблюдател на столичното дерби Евгени Геров. ", "date": "2018.12.05", "title": "Спряха правата на Волен Чинков"}
{"url": "https://www.standartnews.com/regionalni/vrchikha-nagradata-petya-karakoleva-za-2018-379956.html", "text": "Писателят Димитър Никленов от Стара Загора е тазгодишният носител на Националната награда за детска литература „Петя Караколева“. Авторът бе отличен за книгата си „Кучето Бокс“, а статуетката, изработена от скулптора Емил Пенчев, му бе връчена от Ширин Сюлейман, директор на  Дирекция „ Хуманитарни дейности” в община Кърджали. Близо 20 автори от страната участват в конкурса тази година, а председател на петчленното жури е големият поет и драматург Петър Анастасов.  \r\n „Участвах в конкурса от уважение към Петя  Караколева, която познавах. Благодарен съм на моите малки читатели, защото без тях авторът не е автор. Първата моя пиеса бе поставена в Кърджали и по тази причина  този град ми е много скъп “, сподели при получаване на наградата Димитър Никленов, който пише за деца близо 40 години. Има издадени  повече от тридесет книги, много куклени пиеси, автор е също на текстове и сценарии за 17 документални и художествени филми.  \r\nСлед официалната церемония малките таланти от танцовите и музикални школи при читалище”Обединение 1913”, ОДК  и  кърджалийските училища изнесоха празничен концерт. \r\nПризът на името на Петя Караколева е учреден от община Кърджали и Съюза на българските писатели през 2004 г. Лауреати на Националната награда „Петя Караколева” досега са били Кирил Назъров, Севда Севан, Панчо Панчев, Атанас Звездинов, Николай Милчев, Весела Фламбурари, Анелия Янковска-Сенгалевич, Румяна Капинчева, Мая Дългъчева, Петя  Александрова  \r\n ", "date": "2018.12.05", "title": "Връчиха наградата \"Петя Караколева\" за 2018"}
{"url": "https://www.standartnews.com/regionalni/dyado-koleda-pristiga-v-pernik-s-retro-avtomobil-379964.html", "text": "Дядо Коледа идва в Перник с ретро автомобил. Днес той ще обиколи улиците на града, за да поздрави малките перничани и да чуе техните желания. От 17 часа целият градски център ще бъде озарен от новата украса, а светлините на елхата ще запали кметът на града Дядо КолВяра Церовска. \r\nПерник подготвя богата културна програма, свързана с коледните и новогодишните празници. \r\nМесецът ще бъде съпътстван от много концерти, изложби, театрални постановки и кулинарни изложби на традиционни ястия.", "date": "2018.12.05", "title": "Дядо Коледа пристига в Перник с ретро автомобил"}
{"url": "https://www.standartnews.com/regionalni/izlozhba-na-koledni-i-novogodishni-kartichki-predstavya-rim-gabrovo-379963.html", "text": "Изложба \"Коледни и новогодишни картички\" представя регионалният исторически музей в Габрово. Тя ще бъде открита на 10 декември и в нея ще могат да се видят картички от различни периоди и от различни континенти, разказва историкът от музея Ирена Унунова. \r\n„Показваме картички, които се съхраняват в нашия музей. Те са изпращани до самата институция. Могат да се видят 145 от тях. За първи път показваме по-цялостно какво съхраняват фондовете ни по тази тематика.” \r\nНай-старата картичка, свързана с Коледа, която Регионален исторически музей притежава, е изпратена от Русе в Габрово. Тя е на повече от 110 години. \r\nКартичките са хартиени, някои са надписани с мастило, други с химикал, съобщи \"Дарик\". Личи положителното отношение на хората, които ги изпращат, към адресатите. Пожеланията им са за здраве, щастие, сбъднати мечти. \r\n„Най-ранната картичка е от 1904 г. Изпратена е на 31 декември до г-жа Вата Рачокосова от Габрово. Приятелският поздрав е от Русе, от Марийка и Стефанчо Карпачови. „Бабо, честита Нова година и честита нова перелина”, гласи надписът. Картичката изобразява град и пристигнал там ангел-хранител. Има и картички, които честитят едновременно Нова година и имен ден”, разказва Ирена Узунова. \r\n Най-голямата група картички, съхранявани в музея са от Кина Проданова. Адресирани са до Бояна Проданова, член на Есперантското дружество в Габрово. Тя има фонд в Държавен архив – Габрово и благодарение на това получава поздравленията. Голяма част от картичките са надписани на есперанто и на руски.  \r\nКолекцията на РИМ–Габрово е от периода от 1904 до 90-те години на ХХ век.  \r\nВ РИМ – Габрово ще бъдат показани и картички, изпращани от японски доброволци, работили с екипа на музея преди повече от 10 години. Те представят традициите в страната на изгряващото слънце, свързани с Нова година. На картичките са изобразени птици или будистки храмове. Освен за добри пожелания, японците използват картичките и като място, където да разкажат какво се случва с тях в момента.", "date": "2018.12.05", "title": "Изложба на коледни и новогодишни картички представя РИМ-Габрово"}
{"url": "https://www.standartnews.com/regionalni/khaskovsko-uchilishche-s-nominatsiya-za-dobrovolchestvo-379967.html", "text": "Клуб „Доброволец“ към СУ „Св. Паисий Хилендарски“ в Хасково е номиниран за наградите „Доброволческа инициатива 2018“, пише Haskovo.info. Конкурсът се организира за осма поредна година от Фондация \"Лале\" и Националния алианс за работа с доброволци. \r\nОбщо 58 инициативи, реализирани от неправителствени организации, училища, читалища, неформални групи, са номинирани тази година за наградите. Авторитетно жури от общественици ще избере най-добрите и ефективни инициативи. Те ще бъдат отличени с почетна грамота и материална награда на церемония тази вечер по случай Международния ден на доброволчеството. \r\nХасковският ученически клуб е един от най-активните с добротворческите си акции. Една от последните е благотворителната кампания за събиране на дарения за Борил Янков. Ръководството на училището, целият педагогически колектив и всички родители и ученици се включиха и събраха 1200 лв. за лечението на болното дете. През септември училището внесе дарените 1445 лв. в банковите сметки на три болни деца.", "date": "2018.12.05", "title": "Хасковско училище с номинация за доброволчество"}
{"url": "https://www.standartnews.com/svyat/nad-60-mln-falshivi-profila-vv-facebook-380002.html", "text": "Фалшивите профили във Facebook са между 60 и 90 млн., а 3-4% от съдържанието в социалната мрежа е лъжлива информация. Затова Европейската комисия увеличава бюджета на външнополитическата служба на ЕС по стратегически комуникации, създадена с цел борба с дезинформацията, която според общността идва предимно от Русия. За работата на тази група през 2019 г. ще бъдат отделени 5 милиона евро, докато тази година нейният бюджет е 1,9 милиона евро. Българският комисар по цифровата икономика и общество Мария Габриел представи днес плана за действие на Европейската комисия за борба с дезинформацията онлайн заедно с върховния представител и заместник-председател на Комисията Федерика Могерини, заместник-председателя Андрус Ансип и комисарите Джулиан Кинг и Вера Йоурова. На пресконференцията Мария Габриел подчерта, че трябва да се положат всички усилия за гарантиране на ненамеса на предстоящите през 2019 г. избори за Европейски парламент. заяви комисар Габриел. Планът за действие за борба с разпространението на дезинформация онлайн предвижда и създаването на независима европейска мрежа на проверителите на факти, информира още българският еврокомисар. Според Мария Габриел тяхната работа е от съществено значение за справяне с дезинформацията.  Тя призова също така държавите членки да положат усилия за подобряване на медийната грамотност. В този контекст ще се проведе и Европейска седмица на медийната грамотност през 2019 г. по нейно предложение. „Способността за противодействие на дезинформацията се основава и на уменията на гражданите като критично мислене, анализ, медийни умения, което им позволява да вземат информирани решения. Нужни са много усилия в този посока“, посочи българският еврокомисар. Накрая тя отбеляза, че правилното и ефективно изпълнение на плана за действие ще допринесе за наличието на прозрачна, разнообразна и надеждна информация в съответствие с европейските ценности и свободи. „Необходим е всеобхватен подход в борбата с разпространението на дезинформация онлайн, който да включва координирани действия както на национално, така и на европейско равнище“, заключи Мария Габриел.", "date": "2018.12.05", "title": "Над 60 млн. фалшиви профила във Facebooк"}
{"url": "https://www.standartnews.com/kultura/kardi-bi-i-ofet-se-razdelikha-379960.html", "text": "Рапърите Карди Би и Офсет се разделиха само една година, след като се ожениха. Новината съобщи самата Би в своя Инстаграм. „От известно време се опитвам да оправя нещата между нас, но явно пламъкът е изгаснал. Вече не сме заедно. Ние сме много добри приятели и бизнес партньори и той е човек, с когото винаги искам да обсъдя важните неща в живота си, но напоследък романтичната страна от връзката ни не вървеше гладко. Никой не е виновен, просто се случва. Винаги ще има място в сърцето ми за него, защото е бащата на детето ми“, написа рапърката. Двойката се венча в тайна церемония през септември 2017. На 10 юли се роди дъщеря им Кълчър.", "date": "2018.12.05", "title": "Карди Би и Офсет се разделиха"}
{"url": "https://www.standartnews.com/regionalni/i-talantite-ot-art-voys-tsentr-ukrasyavat-drvo-379968.html", "text": "Инициативата „Украси дърво“ набира все по-голяма популярност. Припомняме, че двадесет и пет малки смърча в саксии са разположени на стълбите на \"Каменица\" и всеки, който желае, може да се включи в инициативата на Община Пловдив и фондация \"Пловдив 2019\" и да окичи с коледна украса, избрано от него дърво, пише Марица. Дръвчетата са високи от 1,50 до 1,80 метра и са отгледани в разсадника на \"Градини и паркове\". През януари смърчовете ще бъдат посадени в някой от градските паркове. \r\nПърви украса поставиха Кметът на Пловдив инж. Иван Тотев и заместник-кметът Александър Дъжиков. Последваха ги служители от общината, както и жители на града. Днес дърво ще украсят и талантливите момичета и момчета от пловдивския „Арт Войс Център“, които се превърнаха в национални любимци с многобройните си успехи у нас и по света. Една малка част от групата, заедно с музикалния си педагог Руми Иванова – ръководител и ментор на талантите канят пловдивчани също да се включат в инициативата. \r\nПрипомняме, че възпитаници на Арт Войс Център са Лидия Ганева, която участва и представи достойно страната ни в Детската Евровизия. Елия, Никол, Валентина и Елеонора от 4 Magic станаха победителки в X Factor. Даниела Пирянкова в Шоуто на Слави. Мирослава Тодорова беше също една от любимките в X Factor. Пловдивските дарования печелят с лекота конкурси и надпревари у нас и в чужбина всеки път, когато се явяват.", "date": "2018.12.05", "title": "И талантите от Арт Войс Център  украсяват дърво"}
{"url": "https://www.standartnews.com/sport/lyupko-petrovich-idva-na-armiyata-379962.html", "text": "Бившият треньор на Левски и Литекс Люпко Петрович започва работа в ЦСКА. Това съобщиха от „червения“ клуб. Той ще бъде консултант и ще помага на клуба със своя богат международен опит и връзки по цял свят. Върхът в кариерата на 71-годишния сърбин е спечелването на Купата на европейските шампиони с Цървена звезда през 1991 година. Петрович има опит като треньор в повече от 20 клуба в държави по цял свят. Той е ставал три пъти шампион на Югославия. Печелил е титлата и на Руанда, както и на България, като освен това триумфира и с Купата на страната ни. Специалистът е печелил също така три пъти Купата на Югославия и веднъж Купата на Китай. За последно Люпко Петрович беше треньор в Руанда, където с отбора на АПР (отбор на патриотичната армия на Руанда) отново грабна златните медали в първенството на страната. След края на договора му, Петрович се присъедини към екипа на ЦСКА. \"Сигурни сме, че с безценния си опит той ще бъде много полезен на нашия тим\", се казва в съобщението публикувано в сайта на ЦСКА. ", "date": "2018.12.05", "title": "Люпко Петрович идва на \"Армията\""}
{"url": "https://www.standartnews.com/sport/kamen-zlatkov-sedmi-na-kontinentalnata-kupa-v-kitay-379965.html", "text": "Националът в алпийските ски Камен Златков зае седмо място на слалома за Континенталната купа в Уанглонг (Кит). Златков постигна време от 1:52,55 мин. Завърналият се след лечение на контузия Йоан Тодоров е 26-и с 1:57,75 мин. Победител е Донгхунг Юнг (Кор) с 1:50,24 мин. Златков и Тодоров ще карат в следващите два дни 2 гигантски слалома за Континенталната купа в същия курорт.", "date": "2018.12.05", "title": "Камен Златков седми на Континенталната купа в Китай"}
{"url": "https://www.standartnews.com/kultura/kevin-khart-shche-vodi-oskarite-379951.html", "text": "Кевин Харт бе избран за водещ на церемонията по раздаването на наградите „Оскар“. Актьорът съобщи лично новината в своя Инстаграм. „От години ме питат дали бих водил Оскарите и отговорът ми винаги е бил един и същ. Винаги съм казвал, че за мен като комик това би било изключителна възможност и че ще се случи, когато трябва. Радвам се, че този ден най-сетне дойде – чакам го от години. Не мога да повярвам. Невероятно е, че ще се присъединя към списъка от легендарни водещи на церемонията. Майка ми в момента се усмихва от ухо до ухо. Искам да благодаря на семейството и приятелите си, както и на моите фенове за подкрепата през годините. Благодарен съм, разбира се, и на Филмовата академия за предоставената възможност да изпълня мечтата си. Ще се постарая да направя тазгодишните Оскари специални“, написа Харт. Актьорът има известен опит във воденето на подобни събития. Комикът бе водещ на Филмовите награди на MTV през 2016-а заедно със Скалата, както и на Видеомузикалните награди през 2012-а. Той също дирижира и наградите БЕТ през 2011-а. Церемонията по връчването на наградите „Оскар“ ще се проведе на 24 февруари 2019.", "date": "2018.12.05", "title": "Кевин Харт ще води Оскарите"}
{"url": "https://www.standartnews.com/sport/borislav-mikhaylov-s-pokana-za-sreshchata-mezhdu-rivr-i-boka-380001.html", "text": "Президентът на БФС Борислав Михайлов е получи специално признание от страна на Алехандро Родригес, оглавяващ футболната конфедерация на Южна Америка - КОНМЕБОЛ, и от ръководителя на Кралската футболна федерация на Испания Луис Рубиалес, които са му изпратили специална покана за предстоящия мач-реванш от финалите на Копа Либертадорес 2018 между отборите на Ривър Плейт и Бока Хуниорс на 09.12 на \"Сантиаго Бернабеу\". Както е известно, сблъсъкът между аржентинските грандове бе отлаган неколкократно, но накрая бе решено, че срещата ще се проведе в Мадрид. Зрелищният финал за континенталната клубна титла на Южна Америка е от 21:30ч. Поканата към Борислав Михайлов е красноречив знак за уважение, предвид факта, че президентът на БФС е член на Изпълнителния комитет на УЕФА, който няма отношение към администрирането на турнирите под егидите на други континентални асоциации. \"Въпреки извънредните и непредвидени обстоятелства, съпътстващи двубоя-реванш, КОНМЕБОЛ и РФЕФ биха желали да ви поканят за специален гост на това единствено по рода си събитие\", се казва в официалната покана.", "date": "2018.12.05", "title": "Борислав Михайлов с покана за срещата между Ривър и Бока"}
{"url": "https://www.standartnews.com/sport/etr-izprevari-botev-vratsa-379999.html", "text": "Отборът на Етър постигна изключително важен успех в битката за Топ 6. Играчите на Красимир Балъков победиха с 2:1 Ботев (Враца) в сблъсък от 18-ия кръг на Първа професионална лига. Първото попадение на стадион \"Ивайло\" реализира Даниел Младенов още в 7-ата минута. В края на първата част Венцислав Василев удвои аванса на \"болярите\". Валери Божинов върна интригата в мача с гол в 49-ата минута, но поредното попадение на опитния нападател не бе достатъчно за тима на Сашо Ангелов.Етър вече е с актив от 27 точки, като изпревари с три пункта врачани в битката за първата шестица.", "date": "2018.12.05", "title": "Етър изпревари Ботев Враца"}
{"url": "https://www.standartnews.com/regionalni/greyva-s-khilyadi-svetlini-kolednata-elkha-v-blagoevgrad-379972.html", "text": "В 18.30 часа днес кметът на община Благоевград д-р Атанас Камбитов, заедно с децата на Благоевград, Дядо Коледа и Снежанка ще запалят символично хилядите светлини на елхата на площад „Георги Измирлиев“. По традиция, церемонията по запалването на светлините ще започне с шествие, което ще тръгне 15 минути по-рано от Съдебната палата. То ще стигне до площад „Георги Измирлиев“, където на специално построена сцена, жители и гости ще посрещнат водещата Мария Силвестър, която ще се погрижи за доброто настроение на благоевградчани.  До пристигането на самия Дядо Коледа децата на Благоевград ще радват присъстващите с познати и любими изпълнения.  \r\nМного изненади и празнични предизвикателства очакват публиката, а организаторите от община Благоевград обещават и тази година да бъде магично. Със символичното запалване на светлините на града, се поставя началото и на Коледния фестивал, който тази година е под мотото „Следвай звездата, озари пътя!“.", "date": "2018.12.05", "title": "Грейва с хиляди светлини коледната елха в Благоевград"}
{"url": "https://www.standartnews.com/sport/grigor-dimitrov-shche-szdade-akademiya-v-blgariya-379983.html", "text": "Григор Димитров обеща пред колегите от bTV, че ще издаде собствена автобиографична книга и ще създаде академия в България. Световният №19 разкритикува факта, че на пазара има книга, посветена на успехите му, но без да е одобрена от самия него. \"Нито съм дал мое разрешение, на чужд гръб си правят ПР, за мен не е правилно. Книга Григор Димитров ще има, аз лично ще си я промотирам. И академия. Мисля и за много други неща. \r\nЗа мен сега най-важното е да се фокусирам върху тениса\", сподели Григор.", "date": "2018.12.05", "title": "Григор Димитров ще създаде академия в България"}
{"url": "https://www.standartnews.com/sport/levski-pusna-v-prodazhba-biletite-za-etr-379996.html", "text": "Билетите за предстоящата среща на ПФК Левски срещу тима на Етър (Велико Търново) от 19-ия кръг на Първа лига вече са продажба. Пропуски ще се продават във фен магазина на сектор А на стадион \"Георги Аспарухов\" всеки ден от 10:00 до 19:14 часа. Желаещите да посетят мача ще могат да си купят билет също така и от касите на Еventim, както и в партньорските каси: бензиностанции OMV, Technopolis, Български пощи, книжарници Orange, билетен център НДК.   В деня на мача (08.12) билети ще се продават на касите пред Сектор А и на тези на ул. Тодорини кукли 47 от 12:00 до края на първото полувреме. В сила остава кампанията на \"сините\", целяща да привлече все повече семейства и деца на стадиона. Срещу Етър отново ще бъде отворен блок 3 в Сектор А – редове от 1 до 22 вкл. /места от 16 до 30 вкл./, в който срещу цената от 10 лв. всеки родител ще може да заведе до две деца на възраст до 14 г. Двама възрастни с до две деца до 14 г. пък ще влизат на тези места срещу 15 лв. За децата се издават билети с нулева стойност. Пропуските са с фиксиран вход 3 на сектор А.  Цената за ВИП Семейния сектор \"Vivacom\" е 40 лева, като тя включва един възрастен с до две деца до 14 години. Ако двама възрастни придружават до две деца до 14 г., то цената е 60 лева. В сектора за малките фенове са предвидени редица забавления, като джаги, плейстейшън 4, безплатни пуканки, среща с талисмана \"Лъвски\" и едни от най-добрите места на стадиона. Към семейния сектор \"Vivacom\" се влиза през ВИП входа на Сектор А. За срещатата отново ще бъде затворен сектор В на \"Герена\", заради влошените метеорологични условия. Всички притежатели на абонаментни карти ще бъдат допуснати в сектор А, ложа 2 на стадиона.  Срещата е с начален час 17:30. Цени на пропуските за срещата: Сектор \"А\" - 10 лв. (Блок 3), 15 лв. (Блок 5 и 6), 18 лв. (Блок 3 и 4), 20 лв. (Блок 1,2 и Прес ложа), 30 лв. (Ложа 2 и 3), 70 лв. (VIР -достъп до VIР салона с кетъринг). Сектор \"Б\" - 7 лв. Сектор \"Г\" - 7 лв. (гости)", "date": "2018.12.05", "title": "Левски пусна в продажба билетите за Етър"}
{"url": "https://www.standartnews.com/regionalni/riben-kurban-za-nikulden-razdavat-v-lovech-379977.html", "text": "По традиция за Никулден, 6 декември, в Ловеч ще се раздава рибен курбан за здраве и благоденствие. Общината е създала организация това да стане пред катедралния храм „Св. св. Кирил и Методий“ в центъра на града. \r\nОсвещаването на никулденското ястие ще е от 10.30 часа, а от 11 часа ще започне раздаването.  \r\nРибената чорба ще бъде приготвена от Домашния социален патронаж.  Предвижда се да бъдат раздадени над 130 порции от нея. \r\n ", "date": "2018.12.05", "title": "Рибен курбан за Никулден  в Ловеч"}
{"url": "https://www.standartnews.com/regionalni/ot-divite-ptitsi-za-srchni-rchitsi-379989.html", "text": "„От дивите птици за сръчни ръчици“ - така се нарича коледната кампания на Спасителния център за диви животни на \"Зелени Балкани\" в Стара Загора. Тази година тя  е насочена към дарителите на центъра. На всеки дарени 30 лева дарителят ще получи Диамантена мозайка – гоблен от мозайки. Той е бил изработен специално  за центъра и представлява образа на един от пациентите в него - птица или животно. \r\n \"Образите са три и всеки може да си избере кой да получи“, поясни д-р Христина Клисурова от спасителния център. Досега в него са получени над 1000 сигнала от цялата страна за бедстващи, или застрашени животни. Все повече хора били наясно към кого да се обърнат в такива случаи или ако не са сигурни, звънели на 112, за да подадат сигнал. \r\n ", "date": "2018.12.05", "title": "„От дивите птици за сръчни ръчици“"}
{"url": "https://www.standartnews.com/regionalni/v-trgovishche-zakichvat-kolednata-elkha-s-novogodishni-pozhelaniya-379978.html", "text": "Центърът на Търговище ще грейне в празнични светлини на Никулден вечерта, съобщиха днес от общината. Заедно с кмета на общината д-р Дарин Димитров, децата и техните родители ще отброят 10-те секунди до тържественато запалване на светлините на коледната елха. В празничната програма площада ще има много музика и танци, които ще повдигнат градуса на настроението. Вокална група „Протайм” и приятели ще представят авторската си песен по стихотворението на Иван Вазов „Аз съм българче”.Тя е сред финалистите на Националния фестивал за нови детски песни „Детска мелодия на годината”. \r\nНай-малките ще аплодират и кукленото шоу на театрална къща „Мариета и Марионета“ от София  и 9-годишната Елена Добрева, която ще изпълни коледна песен. \r\nНа площада ще бъде обособен кът с пощенска кутия за послания и пожелания за приятели, близки и жителите на Търговище. След тържеството всички празнични послания ще бъде закичени като гирлянди на елхата. \r\n ", "date": "2018.12.05", "title": "В Търговище закичват коледната елха с новогодишни пожелания"}
{"url": "https://www.standartnews.com/regionalni/zheni-prezhiveli-nasilie-izpratikha-cherni-kartichki-na-vidni-mzhe-379993.html", "text": "Оригинални коледни картички ще получат видни мъже в държавата. Черната картичка с пожелание за Весели празници и специално послание в Отворено писмо е от 6 жени, преживели насилие. Това съобщиха днес от комплекса за социални услуги за деца и семейства в Стара Загора. Картичките са изпратени персонално до президента Румен Радев, министри, конституционни съдии, евродепутата Ангел Джамбазки, Старозагорския митрополит Киприан, апостолическия екзарх епископ Христо Пройков, председателят на Обединените евангелски църкви – пастор Румен Борджиев, народни представители и общественици. \r\n Жените, преживели домашно насилие,са изпратили общо 26 черни картички.", "date": "2018.12.05", "title": "Жени, преживели насилие,  изпратиха черни картички на видни мъже"}
{"url": "https://www.standartnews.com/sport/sportt-po-tv-za-5-dekemvri-379966.html", "text": "Диема спорт \r\n15,00 Футбол, България, Първа лига: Етър - Ботев Вр; 17,30 Септември - Левски (пряко)21,45 Футбол, Англия, Висша лига: Бърнли - Ливърпул (пряко) Диема спорт2 \r\n22,00 Футбол, Англия, Висша лига: Манчестър Юнайтед - Арсенал (пряко) Nova Sport \r\n21,45 Футбол, Англия, Висша лига: Уулвърхямптън - Челси (пряко) Kanal 3 \r\n21,15 \"Спорт в обектива\" Ring.BG \r\n20,30 Футбол, Испания, Купа на Краля: Атлетико М - Сант Андреу; 22,30 Севиля - Вияновенсе (пряко) Eurosport \r\n15,00 Биатлон: Световна купа в Поклюка, индивидуално 20 км, мъже (пряко) \r\n20,45 Снукър: Открито първенство на Обединеното кралство, пети ден (пряко) Eurosport 2 \r\n15,00 Снукър: Открито първенство на Обединеното кралство, пети ден (пряко)", "date": "2018.12.05", "title": "Спортът по тв за 5 декември"}
{"url": "https://www.standartnews.com/regionalni/podarete-kartichka-ot-blagotvoritelniya-bazar-v-gradskata-galeriya-380005.html", "text": "Центърът за настаняване от семеен тип за деца  към пловдивския общински Комплекс за социални услуги „Св .Св. Константин и Елена“ организира благотворителен Коледен базар в Градската художествена галерия на ул. „Княз Александър I“№15, пише Марица. \r\nНа 14 и 15 декември (петък и събота) от 10.30 часа всеки посетител с добро сърце може да си купи празнична картичка, с която да поздрави свой близък, или пък коледно украшение за дома и елхата. Всички предмети са изработени с много любов и внимание от децата от Центъра за настаняване. Парите, събрани от продажбите, ще послужат за финансиране на кратко морско летуване за част от момичетата и момчетата, настанени там. За организирането на Коледния базар помагат и служителите от район „Централен“. Нека да направим заедно Коледа по-топла и приятелска, апелират организаторите.", "date": "2018.12.05", "title": "Подарете картичка от благотворителния базар в градската галерия"}
{"url": "https://www.standartnews.com/svyat/ungariya-pak-shche-blokira-komisiyata-ukrayna-nato-379994.html", "text": "Будапеща ще блокира и занапред дейността на Комисията Украйна-НАТО, използвайки това за инструмент в борбата за правата на унгарската общност в съседната страна. Това заяви унгарският външен министър Петер Сиярто след заседанията от първия ден на министерската среща на НАТО в Брюксел, предаде ТАСС. По думите на висшия дипломат Унгария ще блокира работата на комисията, \"докато Украйна не спре системно да нарушава човешките права на унгарската общност\". \"Подложени сме на силен натиск, за да отстъпим от тази позиция. Ако се предадем, няма да имаме никакви други ресурси, за да участваме в живота на унгарската общност\", цитира думи на Сиярто украинската агенция УНИАН. Министърът изтъкна, че защитата на малцинствените права е неотделима от проблемите на сигурността и стабилността. Унгария може да не използва \"правото си на вето, ако украниците направят необходимите стъпки за възстановяване на правата на унгарската общност, живееща на тяхна територия, както предвиждат двустранните споразумения и международното право. Топката е в полето на Украйна\", добави Сиярто. ТАСС припомня изострянето в унгарско-украинските отношения, след като президентът на Украйна Петро Порошенко подписа миналия септември закон, според който от 2020 г. в образователните учреждения на страната ще се преподава само на държавния език. Унгарската общност бе възмутена от решението на конституционния съд в Украйна, признал за противоконституционен закона, предоставящ на унгарския статут на регионален език. Напрежението нарасна отново заради видеозапис, показващ как унгарското консулство в Берегово издава унгарски паспорти на хора от Закарпатието. След това Киев реши да експулсира консула на тази страна от Берегово, където живеят много унгарци, а в отговор Будапеща обяви украински дипломат за персона нон грата. На този фон Будапеща заплаши да блокира евро-атлантическата интеграция на Украйна и сближаването на страната с ЕС. Унгария официално лансира например преразглеждане на всички програми на НАТО в подкрепа на Украйна и блокира работата на Комисията Украйна - НАТО на равнище външни министри, пояснява ТАСС.", "date": "2018.12.05", "title": "Унгария пак ще блокира комисията Украйна-НАТО"}
{"url": "https://www.standartnews.com/regionalni/bivsh-sluzheben-ministr-stana-profesor-zavinagi-380006.html", "text": "Тя му присъдена от ръководството на Аграрния факултет на Тракийския университет в Стара Загора за изключително големи заслуги към науката.Проф. Станков е сред малкото създатели на  нова порода овце - южнобългарски коридел, която освен за вълна се ползвала и за мляко.Почетният знак му бе връчен днес при промоцията на абсолвентите от випуск 2018 на аграрния факултет.  \r\n Проф. д-р Иван Станков наскоро навърши 70 години. Той е бил два мандата ректор на Тракийския университет, земеделски министър е в кабинета на  служебния кабинет на Марин Райков през 2013 година. Избиран е за народен представител от АБВ.  \r\n Отличието професор хонорис кауза бе присъдено на проф. Илия Димитров-Ласкар, който освен известен учен е и любител-художник и автор на няколко белетристични книги. \r\nФото - Агенция \"Монитор\" \r\n ", "date": "2018.12.05", "title": "Бивш служебен министър стана  \"професор завинаги\""}
{"url": "https://www.standartnews.com/regionalni/detsa-ot-kaspichan-poluchikha-koledni-podartsi-ot-germaniya-380004.html", "text": "Общо 659 деца от детските градини и училищата в община Каспичан получиха подаръци от свои връстници в Германия. Общината бе включена за първи път в инициативата „Коледен конвой\", която се организира от мъжкия клуб „Раунд Тейбъл \" - Варна,съобщиха от екипа на кмета Милена Недева, с чието съдействие е била осъщствена.При раздаването на подаръците в Каспичан се включиха и представители на организацията от Германия.  \r\n Благотворителната кампанията е под надслов „Всички деца са равни и заедно можем повече“. През тази година у нас са пристигнали общо два тира с подаръци. \r\nСнимка Радио Шумен \r\n ", "date": "2018.12.05", "title": "Деца от Каспичан получиха коледни подаръци от Германия"}
{"url": "https://www.standartnews.com/biznes/gubim-desetki-miliardi-bez-evrozonata-379990.html", "text": "От забавеното влизане в еврозоната България е загубила около 38-42 млрд. лв. Това каза финансовият анализатор Кольо Парамов по време на пресконференция на тема \"Светът и Балканите - финанси, банки и политика\". По думите на Парамов има противоречие в УС на БНБ относно нагласата за приемането ни в банковия съюз. Според финансовия анализатор централната банка може да назначи говорител по темата, който да съобщава и обобщава решенията на Управителния съвет, за да може да се оценява кой какво е предложил, как се приема и трансформира. Той коментира още, че валутният борд е родил олигархия, неподчиняваща се на управление, влияние и наказателно отношение по извършените от нея престъпления. Парамов изказа и негативно мнение за предложената промяна в Наказателния кодекс относно четенето на обвинителен акт по време на дело, като той изрази надежда, че тази промяна няма да спре четенето на цялото обвинение по делото \"КТБ\" в съдебна зала. На пресконференция доц. д-р Георги Чанков от УНСС коментира международната обстановка, като отбеляза, че се засилва тенденцията за превръщане на Югоизточна Азия в икономически център на света. Според него ЕС продължава да се намира в екзистенциална криза и признаците за нея продължават да се задълбочават с приближаването на евроизборите. Той отбеляза още, че догодина ще се води \"епична война\" за следавщия седемгодишен бюджетен период в ЕС. Чанков допълни, че това е важно за България тъй като вероятно средствата за развитие на страните от Източна Европа ще бъдат орязани. По думите на доцент Чанков процесите в ЕС се дължат на разделението на държавите-членки в център-периферия. Като отбеляза, че Гърция трайно се е настанила в периферията, а ако България се сравни с нея ще се окаже, че се намира в периферията на перфиерията. Според него българският политически елит разглежда членството в ЕС като алиби за неспособността и нежеланието да се води същинска политика и успешно да се развива държавата.", "date": "2018.12.05", "title": "Губим десетки милиарди без еврозоната"}
{"url": "https://www.standartnews.com/biznes/vrchikha-pet-sertifikata-na-golemi-investitori-379991.html", "text": "Министърът на икономиката Емил Караниколов връчи пет сертификата за инвестиции на стойност над 32 млн. лв., които ще разкрият 116 нови работни места, съобщиха от министерството. Икономическият министър е връчило три сертификата за инвестиция клас \"А\" на \"Уеърхаузинг енд логистикс\" ЕООД, \"Асиса\" ООД и \"Валиян\" ООД, както и два сертификата за инвестиция клас \"Б\" на \"Мемтекс\" и \"Садово Инвест\" ООД. Министър Караниколов е подчертала, че доказателство за високият инвестиционен интерес към страната ни са и проектите, които са в процес на сертифициране. В Българската агенция за инвестиции са подадени още 49 проекта за инвестиции на стойност 1,379 млрд. лв., които се очаква да открият нови 6157 работни места, е посочил той. Инвестиционният проект на \"Уеърхаузинг енд логистикс\" ЕООД включва изграждане на складова база в Община Елин Пелин, с цел предоставяне на услуги по складиране и съхранение на стоки и услуги. Размерът на инвестицията възлиза на 15 320 000 лв., а в резултата на инвестицията ще бъдат открити нови 41 работни места. Проектът на \"Асиса\" ООД предвижда изграждане на модерна складова база на територията на НКИЗ, Индустриална зона \"Божурище\" за предоставяне на услуги по складиране и съхранение на стоки и товари. Инвестицията е за 5 100 000 лева, и ще бъдат разкрити нови 5 работни места. Третият проект получил сертификат за инвестиция клас \"А\" е свързан с разширяване капацитета на съществуващото предприятие на \"Валиян\" ООД. Проектът е насочен към оптимизиране себестойността на произвежданите мебели. Размерът на инвестицията възлиза на 10 000 000 лв. , като ще бъдат открити 45 нови работни места в София. Единият от проектите, който е получил сертификат за инвестиция клас \"Б\" е свързан с изграждане на нова производствена база на \"Мемтекс\". Тя ще бъде обвързана с основна дейност на компанията, която е ориентирана към производството на части и компоненти за автомобилни газови системи в Икономическа зона София - Божурище. Размерът на инвестицията възлиза на 750 000 лв., като ще бъдат разкрити 10 нови работни места. Вторият проект, получил сертификат за инвестиция клас \"Б\", е за инвестиционния проект на \"Садово Инвест\" ООД за \"Изграждане на център за комплексна рехабилитация и хидро-терапевтично лечение\", който ще се реализира в община Созопол. Инвестицията е на стойност 1 210 000 лв. и ще се финансира със собствени средства, като в резултат от него ще бъдат открити 15 нови работни места.", "date": "2018.12.05", "title": "Връчиха пет сертификата на големи инвеститори"}
{"url": "https://www.standartnews.com/biznes/imotniyat-dank-v-grtsiya-mozhe-da-padne-napolovina-379971.html", "text": "В Гърция променят размера на имотния данък, като за по-евтините къщи налогът може да спадне с до 50 на сто. Така и българите, които са собственици на къщи и вили в южната ни съседка, ще платят по-малко данъци за следващата година, предаде БНР. Намаленията на имотния данък са обвързани със стойността на жилището и района, където се намира. Тези, които притежават имот на стойност до 60 000 евро, от следващата година ще плащат 30 процента по-нисък данък. Ако имотът се намира в район, който не е туристически, то намалението е 50 процента. Повечето българи притежават имот именно в този сектор и ще плащат по-ниски данъци. При скъпите имоти на стойност 250 000 евро и нагоре, намалението ще е около 10 процента в зависимост от района. Правителството в Атина се опитва да постигне двоен ефект с корекцията на данъците - от една страна да спре сриването на пазара на имоти, а от друга да принуди собствениците, които дължат данък, да го изплатят на вноски при по-ниски стойности.", "date": "2018.12.05", "title": "Имотният данък в Гърция може да падне наполовина"}
{"url": "https://www.standartnews.com/biznes/mosv-shche-pregovarya-s-yulen-za-promyana-na-dogovora-379986.html", "text": "Правителството възложи на министъра на околната среда и водите Нено Димов да започне преговори за промяна на концесионния договор с \"Юлен\" за ползването на ски зоната в Банско, която се намира в Национален парк „Пирин”. Решението на правителството е във връзка с предложенията на главния прокурор Сотир Цацаров, който поиска промяна на договора, сключен с дружеството през 2001 година. След постигането на взаимно приемливо решение, министърът на околната среда и водите следва да внесе в Министерския съвет проект на решение за даване на съгласие за изменение и допълнение на концесионния договор в съответствие със Закона за концесиите.", "date": "2018.12.05", "title": "МОСВ ще преговаря с Юлен за промяна на договора"}
{"url": "https://www.standartnews.com/biznes/doklad-nyama-nedostig-na-kadri-v-blgariya-379992.html", "text": "В България няма недостиг на кадри. Повечето обявени свободни работни места са за хора с ниско образование, на които се предлага ниско заплащане и не се осигурява обучение. Това каза председателят на сдружение \"Солидарна България\" и икономически съветник на КТ \"Подкрепа\" Ваня Григорова на форум за недостига на работна сила, организиран от фондация \"Фридрих Еберт\" и сдружението. Тя представи доклад за несъответствията на пазара на труда, базиран на официалната статистика, на срещи в страната с всички заинтересовани по темата страни. Дисбалансите на пазара на труда са заради високата квалификация, а не заради липсата на такава, смята Григорова. Тя цитира данни на Евростат, според които България е на осмо място в ЕС в сектор промишленост по работа на висококвалицирани кадри, които заемат позиции, които изискват много по-ниска квалификация. Поводът за доклада, представен днес, е поредицата направени промени в трудовото законодателство, с които се облекчи достъпът на работници от трети страни с аргумента за недостиг на кадри. Ваня Григорова отчете, че в България твърденията за недостиг са от 2008 година, когато е направен опит за споразумение с Виетнам, за да се удовлетворят нуждите на бизнеса. Десет години по-късно работодателите вече са благодарни на сегашното правителство за вноса на кадри от трети страни, каза Григорова. Експертът цитира данни на Агенция по заетостта към 5 ноември, според които свободните работни места са малко над 13 000 за цялата страна, а регистрираните безработни са малко над 193 хиляди, което означава, че приблизително 15 регистрирани безработни се борят за едно обявено работно място. Обявените свободни работни места са без изискване за образование или максимум изискване за завършен десети клас - 90 на сто от обявите са за хора с ниско образование и без особена квалификация. Според Григорова са неверни и твърденията за недостиг на отделни специалности като няколко групи инженери, което беше причина за премахването на пазарния тест. За първите 9 месеца на 2017 има обявени 409 свободни работни места за инженери, 2880 са регистрираните безработни с подходяща квалификация. Причините за незаемане на тези работни места са заплатите, често се предлагат възнаграждения от около 700 лева при положение, че някои от големите български работодатели заявяват, че заплата от 3500 - 4000 лева би върнало инженери в страната. Такова възнаграждение ще им позволи стандарт на живот като този, който поддържат в Германия и Холандия. Някои от безработните инженери са се деквалифицирали, но въпреки твърденията на бизнеса, че няма квалифициран персонал, към 2015 година 82 на сто от работодателите, които не организират обучения, твърдят в анкета, че не го правят, защото успяват да си намерят квалифицирани кадри, каза Григорова. Тя посочи, че около 46 на сто от обявените заплати в Агенцията по заетостта са под 1000 лева, 14 на сто са до 510 лева, има и по-ниски заплати при работно време под 8 часа. Приемливите заплати са едва 9 процента от всички обяви, а голяма част от работодателите изобщо не обявяват заплати. 89 на сто от заявените работни места от АЗ се заемат в рамките на два месеца, което не показва особени проблеми на българския пазар на труда, коментира Ваня Григорова. Данните до запитване в агенциите и сайтовете за обяви за работа показват, че ако има глад за кадри, то не е за България, а за износ към Западна Европа, каза Григорова, като уточни, че не е ясно доколко обявите са реални, а не имиджови за атрактивните позиции с атрактивно заплащане. Според нея основните проблеми в България са свързани със закриването на техникумите, което лишава българският пазар от специалисти, както и ниският престиж на работническата професия. Григорова смята обаче, че не трябва да се приемат \"смущаващите\" работодателски предложения да се ограничи приемът в математическите и езиковите гимназии, а да се приложи модел, който възражда професионалното образование, но с договорно споразумение с потенциалните бъдещи работници, с което бизнесът да се ангажира с добро заплащане за определен период. Бизнесът настоява за централно планиране, но не и за договорно споразумение, коментира Григорова. Експертите искат още работодателите да са задължени да обявяват свободните си работни места в Агенцията по заетостта, което ще даде реална картина на пазара на труда. Срещите са показали още, че за да се завърнат заварчици и технолози от Словения в България, е необходимо тук да им се осигури 1600-1700 лева заплата. Прогнозите на работодателите са в следващите няколко години в резултат на промените в трудовото законодателство у нас да дойдат половин милион работници от трети страни. В същото време проучвания показват, че ако притокът на хората, които влизат в страната се увеличи с 10 на сто от настоящия обем на работната сила, ангажирана в страната , то 1,7 на сто от БВП на страната се пренасочва от местните работници към собствениците на капитал, каза Григорова. Това означава, че два милиарда и седемстотин милиона лева ще се пренасочат от местния работник към банковите сметки на бизнеса, коментира Григорова.", "date": "2018.12.05", "title": "Доклад: Няма недостиг на кадри в България"}
{"url": "https://www.standartnews.com/svyat/blgarin-e-ubit-v-madrid-379932.html", "text": "Според източници от полицията около 15.00 ч. жертвата Валентин С. се изчаквала по ескалатора, спорейки с друг мъж. След това двамата започнали да се бият, българинът получил няколко удара и паднал на земята, а предполагаемият извършител избягал. По-късно агентите от отдел „Убийства“ и от „Криминална полиция“ задържали румънски гражданин, заподозрян за смъртта на сънародника ни. Съобщението, че в метростанцията има мъж в безсъзнание, е подадено следобед. Спешният медицински екип пристигнал на място и започнал да оказва първа помощ на Валентин. При първоначалния преглед не изглеждало да е получил смъртоносен удар. Сърцето му обаче спряло и опитите за реанимация били безуспешни. Впоследствие е установено, че българинът е получил няколко удара по тялото си, които биха могли да провокират смъртта му. Докато преглеждала охранителните камери на метро Moncloa, полицията установила, че българинът е станал жертва на агресия, и веднага започнала разследване на случая, окачествен като убийство. Малко след това е арестуван и предполагаемият извършител. Свидетели са потвърдили пред следователите, че двамата мъже – българинът и румънецът, са били обитатели на общински приют.", "date": "2018.12.05", "title": "Българин е убит в Мадрид"}
{"url": "https://www.standartnews.com/svyat/zemetresenie-s-magnitud-76-kray-nova-kaledoniya-379923.html", "text": "Земетресение с магнитуд 7,6 е регистрирано в Тихия океан в района на Нова Каледония – отвъдморски департамент на Франция с особен статут. Това съобщи Американската геоложка служба. Епицентърът на труса се намира на 153 км югоизточно от селището Тадине, където живеят около 7,5 хиляди души. Дълбочината на земетресение е 10 км. Тихоокеанският център, предупреждаващ за цунами, съобщи, че има възможност от образуването на потенциално опасни вълни цунами. Данни за пострадали и разрушения от земетресението към този момент няма.", "date": "2018.12.05", "title": "Земетресение с магнитуд 7,6 край Нова Каледония"}
