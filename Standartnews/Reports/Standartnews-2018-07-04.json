{"url": "http://standartnews.com/biznes/intercontinental_otvori_vrati_na_zhaltite_paveta_v_sofiya-373257.html", "text": "Водещата световна верига луксозни хотели InterContinental Hotels & Resorts стъпва на българския пазар. Петзвездният хотел InterContinental Sofia отвори врати в центъра на София на площад „Народно събрание\" 4 и приветства посетителите на града, предоставяйки едно ново луксозно изживяване. Хотелът е собственост на Галакси Инвестмънт Груп през Интерхотел Гранд – Хотел София АД и се управлява от InterContinental Мениджмънт България ЕООД. InterContinental Sofia е част от глобалния лидер в хотелиерството InterContinental Hotels Group (IHG), с присъствие в 100 страни с 5367 хотела. „Винаги се стремим да осигурим на нашите гости достъп до най-завладяващите места в света, а България е привлекателна дестинация, която ще ги удиви и ще им предостави възможност за незабравими преживявания – споделя Анджело Зукала, генерален мениджър на InterContinental Sofia. – Тенденциите за динамично развитие на хотелиерската индустрия в страната дават всички необходими предпоставки на InterContinental Sofia да бъде новият лидер на пазара в сегмент „Луксозни хотели\", както и да допринесе за неговото по-нататъшно развитие в България.\" Откриването на InterContinental Sofia получи и сериозен международен отзвук, след като едни от най-авторитетните европейски туристически издания публикуваха обширни материали за стъпването на бранда на българския пазар. Сградата на хотел InterContinental Sofia е изцяло реновирана и предлага елегантен дизайн и съвременен интериор. Изградено е и ново крило, което осигурява 54 допълнителни стаи за настаняване. Така хотелът ще разполага с общо 194 просторни стаи и апартаменти с модерни удобства и луксозни допълнения, които осигуряват на гостите максимален комфорт. 11 от общо 37-те апартамента са с тераси с впечатляващи гледки към сградата на Народното събрание, паметника на Цар Освободител, храм-паметника „Александър Невски\" или Витоша. InterContinental Sofia има и 5 модерни мултифункционални зали за събития, удобно разположени на един етаж. Хотелът осигурява разнообразни възможности за организиране на корпоративни срещи, конференции, коктейли, вечери или частни събития. В допълнение към безупречния интериор, InterContinental Sofia предлага и изключително портфолио от първокласни услуги. Хотелът представя на българския пазар услугите „Консиерж\" и „Club InterContinental\" с фокус върху индивидуалните изисквания на гостите, увеличаване на познанията за дестинацията и запазване автентичния дух на София и България. Като част от InterContinental Sofia отвори врати и най-новата кулинарна дестинация в София – стилният и уютен Floret Social Lounge and Bar, който предлага нов тип кулинарно изживяване, което изпълва сетивата на любителите както на световната, така и на местната кухня. Богатата българска кулинарна традиция е представена с типични продукти и ястия, даващи автентичен поглед към местните вкусове и подход към храната. Отличителен знак на Floret Social Lounge and Bar са и авторските коктейли с креативен местен акцент. Floret е подходящ за зареждаща закуска, бърз делови обяд или изтънчена вечеря, и събира на едно място както гости на хотела, така и жители на столицата.", "date": "2018.07.03", "title": "InterContinental отвори врати на жълтите павета в София"}
{"url": "http://standartnews.com/mneniya/obshti_balkanski_proekti_shte_zainteresuvat_kitay-373262.html", "text": "- Тази среща е толкова важна, колкото и приключилото председателство на България на Съвета на Европейския съюз. Защото освен това, че страната ни промени стереотипи и разбирания в европейските централи, показвайки, че е равноправен член в Европа и на нея трябва да се гледа с друго око, вече трябва да се говори за откриването на България към Азия и най-вече към Китай. Защото до момента страната ни изостава от останалите източноевропейски държави в привличането на чуждестранни инвестиции от Китай. В момента Пекин най-вече се е ориентирал към Полша и Унгария като основни врати за настъпване в Източна Европа. Даже една Сърбия успява да привлече повече чуждестранни инвестиции и затова нашето председателстване на срещата във формат \"16+1\" става възможност да се постави България на картата на китайските инвестиционни интереси. До момента предимно се говори за проекти от ядрената енергетика, през транспортни и структурни проекти, до концесии на летища, но в крайна сметка за момента няма реално реализирани големи китайски инвестиции в България. Унгария, например, успя да договори  китайско финансиране на високоскоростна отсечка от Будапеща до Белград. В Полша работи специален координационен център, който прибира китайските инвестиции в региона. Мисля, че сега е времето на България да покаже, че може да бъде атрактивна и да се пребори с останалите източноевропейски държави за китайските инвестиции. - Всичко това е много трудно реализируемо, защото аз съм присъствал на посещения на ниво премиери през последните 10 години, на разговори с китайски инвеститори и мога да кажа, че основният проблем, с който се сблъскват китайските инвестиции в България е това, че българското правителство не дава държавни гаранции за тези проекти. В същото време китайците са свикнали да работят по този начин. И второ, България не желае самоучастие в проектите, което също е един от основните критерии за финансиране в съответната страна от Китай. Поради тези две основни причини до момента преговорите удрят на камък. Разбира се, ние не можем, и това сме го заявили, да дадем държавни гаранции за големите инфраструктурни проекти, но България трябва да помисли и за миноритарно самоучастие в проектите, както го правят другите другите европейски държави като Унгария, Полша и Сърбия. Само така ще можем наистина да достигнем до финалния подпис за реализацията на тези проекти. - Те са огромни и се увеличават след започналата вече търговска война между САЩ и целия свят. В момента политиката на американския президент Доналд Тръмп е доста по-яростна спрямо Европейския съюз, отколкото срещу Китай. Пекин всъщност направи много отстъпки пред американската страна, дори намали митата за внос на автомобили, което беше едно от най-сериозните искания на Тръмп. Също така увеличи вноса на селскостопанска продукция, само и само да умилостиви властелина на Белия дом. Но за сметка на това Европа всъщност беше хваната в много сериозна хватка от САЩ, защото не само че търговската война тепърва ще се разраства, а санкциите ще растат, ако наистина президентът Тръмп изпълни всички свои закани за вдигане на митата за внос на европейски и автомобили в САЩ. Ако това стане факт, ще бъде изключително силен удар срещу Европейския съюз. - 27% от брутния вътрешен продукт на Еврозоната съставлява износ на стоки и услуги, докато в САЩ това е 12%, а в Китай е 21%. С други думи виждаме, че и Китай, и ЕС, са предимно експортно ориентирани икономики. В момента Китай гледа към Европа и ЕС, но и Европа вече започна да гледа към Китай, а и не само - и към Русия, и към други държави, за намиране на баланс в своята търговия, която тепърва ще страда тежко от американските санкции. - Именно заради търговската война тази среща в София е изключително важна. За пореден път казвам, че България трябва да подходи с цялото внимание и сериозност към този форум, защото той е толкова важен, колкото и нашето завършило Председателство на Европейския съвет. Защото България досега изостава от  останалите източноевропейски държави по отношение на Пекин, не е във фокуса на китайските икономически гиганти. Сега с този форум в София ние наистина можем да се поставим в центъра на събитията, можем да поставим на масата проекти, които са значими за региона. България като цяло все пак е малка страна и ние трябва да предложим проекти, които касаят няколко източноевропейски и балкански страни. По този начин ние ще потвърдим ангажимента си за подпомагане на държавите от Западните Балкани и ще вкараме реални китайски инвестиции в инфраструктурни проекти в региона. А от друга страна пък ще бъдем по-атрактивни към китайските инвеститори, защото ще покажем по-големи проекти, които биха били по-интересни за Пекин. - Да, можем да бъдем балансьор. До момента не сме такъв, но сега получаваше шанс да изиграем такава роля. Затова пак повтарям, че трябва да подходим изключително сериозно и отговорно към форума \"16 +1\". - Да ви кажа честно, западноевропейските държави открай време се стараят да имат добри икономически отношения с Китай. Знаете, че наскоро беше изградена директна железопътна връзка от Китай до Великобритания за превоз на стоки. Така че от една страна Европейският съюз до момента имаше рестриктивна митническа политика към Китай, но сега принуден да се защитава от сериозната агресия на САЩ като търговска политика. Затова ЕС в момента избира по-малкото и по-предвидимото зло, което е по-сериозно отваряне към китайския пазар. Източна Европа се нуждае най-много от такива инвестиции, особено при положение, че китайците се интересуват от големи инфраструктурни проекти, които биха вдигнали добруването на целия регион. Така че не виждам някаква ревност от страна на Западна Европа към страните от Централна и Източна Европа в инвестициите от Китай. В крайна сметка, всички държави-членки на ЕС свободно се и конкурират помежду си, освен, че си и сътрудничат за привличане на чуждестранни инвеститори. А България, подчертавам го отново, до момента изоставаше в това отношение. - При всички положения на тази среща трябва да се гледа като на голяма възможност за българските компании. Много е важно да  подчертаем, че българските минерална вода, кисело мляко, вина, вече са известни на китайския пазар и ние сме дали, да не кажем максимума, но оптималната възможност за задоволяване на този наистина огромен пазар. Тук говорим за съвсем друг тип срещи, които биха се осъществили. Отново казвам, България е прекалено малка, за да влезе във фокуса на големите китайски компании и затова трябва да се подготвим с големи проекти, които да касаят поне 2 или 3 източноевропейски и балкански държави и по този начин всъщност да станем по-интересни на китайските инвеститори. Антония КЮМЮРДЖИЕВА", "date": "2018.07.03", "title": "Общи балкански проекти ще заинтересуват Китай"}
{"url": "http://standartnews.com/svyat/otlichni_i_sled_zagubata_yapontsite_izchistiha_i_ostaviha_poslanie_za_domakinite-373245.html", "text": "Японските фенове ще липсват на футболния свят! Това е сигурно! Дисциплинираните азиатци впечатлиха всички със съвестното си поведение след мач. Те изчистиха трибуните на всеки стадион, на който играеше техният тим, като дори драматичната загуба в осминафинала срещу Белгия не спря благородната им инициатива. Минути след победния гол на Шадли в 95-ата минута, разстроените японци започнаха да събирах опаковките, които бяха разхвърляли по време на срещата. И докато с подобно поведение от страна на привържениците вече свикнахме, този път трябва да похвалим и футболистите. Възпитаниците на треньора Акира Нашино оставиха съблекалнята си в безупречен вид! Сякаш човешки крак не е стъпвал в нея! Отгоре на всичко, те проявиха и креативност и поставиха бележка с кратко послание на домакините. \"Благодаря!\", при това на руски, заявиха те.", "date": "2018.07.03", "title": "Отлични и след загубата: Японците изчистиха и оставиха послание за домакините"}
{"url": "http://standartnews.com/sport/na_7_yuli_rusnatsite_shte_se_molyat_na_sv_igor-373261.html", "text": "В осминафинала срещу испанците Акинфеев беше безпогрешен в редовните 90 минути и двете продължения. Единственият гол, който пусна падна напълно изненадващо, защото го вкара ветеранът в руския тим- 38-годишният Сергей Игнашевич. Звездният миг на Игор дойде при изпълнението на дузпите. След като първо уцели ъгъла и хвана шута на Коке, Игор реши мача като спаси и дузпата, бита от Яго Аспас. Направи го по виртуозен начин, избивайки акробатично топката с върха на обувката, докато вече плонжираше в другата посока. От там тръгна и прякора Божия крак, по подобие на Божията ръка на Марадона. Победата над Испания отприщи небивала еуфория в цяла Русия. Ликуващи фенове напълниха улиците, хвърляха се във фонтаните, колите надуваха клаксони, в метрото ехтяха маршове. Говорителят на Кремъл Дмитрий Песков дори Социалните мрежи пък издигнаха в култ вратаря герой. Появиха се куп колажи за него - с божествен ореол, като многоръкия Шива, с паметник на крака му. Солистът на група \"Лениград\" Шнуров му посвети стихотворение, фенки се обясняваха в любов, а президентът на Чечня Рамзан Кадиров искаше да му подари тигър. \"Всички се раздадохме, не съм герой, отборът победи. Дайте да не говорим за божи крак, просто ми провървя\", скромно обясняваше Игор и тикаше репортерите към колоритния гигант Дзюба, който макар и да е централен нападател на тренировка застанал на вратата и избил по същия начин топката. Славата се стовари доста неочаквано върху вратаря, макар той да има зад гърба си над 100 мача в националния тим, а вече десет години е и неизменен капитан на московския ЦСКА. Спасяването на дузпи е негов специалитет, прави го и при дебюта си в мъжкия отбор на московските \"армейци\" през 2003 година, когато е само на 17 години. Хваща удар от бялата точка на бившия национал Андрей Каряка в мача в Самара срещу домакините от \"Криля Советов\". На 18 години е най-младият дебютант в националния отбор в цялата му история. През 2004 г. е в състава за европейския шампионат, но така и не се появява на терена. От 2005 г. е неизменен титуляр на Русия, а от няколко години и капитан. Със Сборная записа и полуфинал на Евро 2008. С ЦСКА спечели купата на УЕФА и още куп титли в Русия, притежава повечето вратарски рекорди в националната лига. Кариерата му обаче съвсем не е гладка и безоблачна. Преживява две тежки травми на връзките на коляното, когато е пред отказване от футбола. През 2012 г. след операция в Германия отсъства 6 месеца от терена където ужасно дълго не може да запише сух мач. Затова в социалните мрежи ме лепват ироничния прякор Сухарян. На миналото световно в Бразилия Акинфеев прави нелепи грешки заради които Русия не стига до плейофите. Особено конфузен е гафът срещу Южна Корея, когато изпуска топката в мрежата. Въпреки това тогавашният треньор на Сборная Капело държи на него и го оставя титуляр. На 27 март 2015 г. още в началото на евроквалификацията срещу Черна гора в Подгорица Акинфеев е уцелен с факла от фен. Вратарят е изнесен на носилка и заменен, получава леки изгаряния по врата. Виктор често е упрекван, че не е отишъл да играе в чужбина, макар да е имал оферти от грандовете \"Реал\", \"Барселона\" и \"Арсенал\". Твърди, се че ръстът му от 185 см е с няколко см под идеалния за вратар. Козовете на Акинфеев са изключителният рефлекс, желязната психика и пъргавината на котка. Извън терена винаги е изглеждал твърде свит, затворен и мълчалив, но сега изведнъж се оказа национален герой. Роден е в малкото градче Видно, недалеч от Москва. Баща му е шофьор на тир, постоянно пътува и отсъства от дома. Майка му го възпитава строго, както подобава на професията й на възпитателка в детска градина. Виктор не бил глезен, а мечтата му да си има колело така и не се сбъднала. Запалил се по футбола рано и едва петгодишен започнал тренировки. И още на втората избрал да застане на вратата, докато повечето малчугани напирали да бъдат нападатели, за да вкарват голове. Игор бил изцяло отдаден на футбола, дори и за сметка на училището. Където редовно получавал двойки. Вървели му само биологията и географията. Бил буйно хлапе и с брат си вършели доста бели вкъщи. С много упоритост и старание стигнал до юношеския тим на ЦСКА, в чиято школа бил привлечен. \"От неговия випуск взеха 11 играчи в дублиращия тим на \"армейците\". Никой обаче не знае къде се дянаха после, просто изчезнаха от големия футбол. Игор обаче успя, защото е сериозен и целеустремен човек. разказва детският треньор на Акинфеев Павел Коваль. Признава, че като хлапе е подражавал на сегашния треньор на Русия Станислав Черчесов, който също има дълга и успешна вратарска кариера. \"Черчесов изглежда жесток човек, направо тиранин, но не е така. Играл е в Европа, тренирал е добри отбори и има точна преценка за всеки играч\", обяснява Игор. Обича да гледа комедийни филми, има дарба на певец. Попадне ли в караоке клуб предпочита да пее хитове на любимия си поп дует \"Руки вверх\"(Ръцете горе). Вратарят дори има записано парче \"Мой друг\" (Мой приятел) със солиста Сергей Жуков, на когото е кум. Игор има две деца от бившия модел и актриса Екатерина Джерун. Синът Даниил е на 5, а щерката Евангелина на 3 години. Жена му е родена в Киев, снимала се е в няколко филма и клипове на музикални банди, иначе е дипломиран химик. Смята се, че тя командва вкъщи и е спряла вратаря от трансфер навън, защото  й харесва да живее в Москва. На шега или наистина, но Игор  твърди, че мечтата му след като приключи футболната кариера е да си купи дом на село. И в него да има кучета, кози и други животни. Освен в ловенето на дузпи Акинфеев няма равен и в хващането на риба. Заради голямото си хоби пътешества с въдица по целия свят. Най-големият му улов е в Тайланд, където извадил 24-килограмова риба, с която се борил 40 минути. Сега цяла Русия ще му стиска палци да не извади нито една топка от мрежата в мача с Хърватия в събота. Васко Вълчев", "date": "2018.07.03", "title": "На 7 юли руснаците ще се молят на Св. Игор"}
{"url": "http://standartnews.com/svyat/makedoniya_shte_ratifitsira_dogovora_s_gartsiya_vapreki_vetoto_na_prezidenta-373232.html", "text": "Македонският парламент ще гласува повторно договора с Гърция за името на страната в четвъртък, 5 юли, предаде агенция МИА. За повторното гласуване по ратификацията на документа беше взето решение на проведената координационна среща между председателя на македонското Собрание - Талат Джафери, и председателите на парламентарните групи. Агенцията напомня, че още преди първото гласуване президентът на страната Георге Иванов е информирал парламента, че няма да подпише договора. След като на 20 юни депутатите го ратифицираха, държавният глава наложи вето. Очаква се и след второто гласуване Иванов да откаже да го подпише, макар че е задължен да го направи, ако документът получи подкрепата на поне 61 депутати в 120-местния парламент. В случай, че събитията се развият по този начин, след прегласуването на договора председателят на парламента Джафери ще го предостави за публикуване в македонския Държавен вестник само със своя подпис. Така той ще може да влезе в сила въпреки несъгласието на президента. Това е необходима стъпка, за да може страната да започне преговори за членство в ЕС и НАТО.", "date": "2018.07.03", "title": "Македония ще ратифицира договора с Гърция въпреки ветото на президента"}
{"url": "http://standartnews.com/mneniya/posilniyat_rast_na_ikonomikata_predstoi-373250.html", "text": "Икономиката на България е на път да отчете през 2018 г. най-високия темп на растеж от световната финансова криза насам. Растежът ще запази своята устойчивост благодарение на нарастването на доходите, увеличаването на задлъжнялостта в сектора на домакинствата и съживяването в строителството на жилища в комбинация с по-голямото усвояване на средства от ЕС, което ще подпомогне инвестициите. Данните за икономическата активност за първите 4 месеца от 2018 г. се оказаха по-слаби, отколкото очаквахме. Този сигнал беше потвърден и от данните за БВП за първото тримесечие на 2018-а, които показаха ръст от 0.9% на тримесечна и 3.6% на годишна база, което се оказа под нашата прогноза за увеличение от 1.2% на тримесечна и 3.9% на годишна база. Тази новина, в комбинация с по-високата прогноза за цените на суровия петрол, която е част от ревизирания ни глобален сценарий, доведе до низходяща ревизия в прогнозата ни за растежа. Сегашните ни очаквания са за реален ръст на БВП от 4.0% на годишна база през 2018 г. (при 4.4% преди) и 3.9% на годишна база през 2019 г. (при 4.2% преди). Независимо от тази низходяща ревизия, нашата прогноза за динамиката на БВП остава над консенсуса (3.7% за 2018 и 3.4% за 2019 г.). Не очакваме значителна промяна в резултатите на инвестициите и нетния износ спрямо предишната ни прогноза. Растежът на индивидуалното потребление, от друга страна, се очаква да се окаже малко по-слаб, тъй като разполагаемият доход ще нараства по-бавно поради по-високите цени на суровия петрол и негативното им отражение върху цените. Ситуацията на пазара на труда продължава да се подобрява. Нормата на безработицата се сви до 5.7% през първото тримесечие (сезонно изгладени данни) благодарение на благоприятната комбинация от 16% спад на годишна база в броя на безработните (до едва 189 хил. души или близо до историческия минимум от 178 хил. души, отчетен през четвъртото тримесечие на 2008) и солиден ръст от 2.1% в броя на заетите. Икономиката създаде 63 хил. работни места повече през първото тримесечие спрямо година по-рано, които бяха почти равномерно разпределени между експортно-ориентираните сектори на преработващата промишленост, транспорта и изнесените бизнес услуги, от една страна, и ориентираните към вътрешното търсене, бързо растящи сектори на строителството и управлението на недвижими имоти. Окуражаващо е, че значителна част от новите работни места представляват добре платени позиции в сектора на изнесените бизнес услуги, чиято значимост продължава да нараства. Същевременно, средната месечна заплата нарасна със 7.1% на годишна база през първото тримесечие, по-бавно от двуцифрените темпове на растеж през четвъртото на 2017 (10.6%) и третото (10.2%), както и отчетения през второто номинален ръст от 9.1% годишно. Очакваме през 2018 г. нормата на безработицата да достигне средна стойност от 5.4%, което би било и най-ниското равнище от 1989 г. насам. През април потребителската инфлация се забави до 2.0% годишно, след пик от 3.0% през ноември 2017 г. Това забавяне беше почти изцяло движено от волатилни компоненти, като цените на храните, които се забавиха до 1.2% през април 2018 г., при 4.9% ръст през ноември 2017 г. Същевременно, базисните цени се ускориха до 2.3% на годишна база през април, което е и най-високото ниво за последните 5 г. Въпреки че причините за това повишение все още не са напълно ясни, тази динамика изглежда е движена от еднократни фактори, като увеличение на цените на телекомуникационните услуги и цените за настаняване, в допълнение към бавно нарастващия инфлационен натиск, предизвикан от постепенното намаляване на свободния производствен капацитет в икономиката. Очакваме инфлацията да продължи своята постепенна възходяща тенденция, като достигне средна стойност от 2.7% през тази година. По-голямата част от ускоряването на инфлацията през тази година се очаква да дойде като резултат от по-високите цени в енергетиката и по-конкретно, тези на суровия петрол. Провежданата икономическа политика ще бъде насочена да продължи да оказва подкрепа на кандидатурата на България за приемане в евро зоната. Правителството продължава да провежда много консервативна фискална политика, която е на път да доведе до излишък от порядъка на 0.4% от БВП през 2018 г., малко под този от 0.9% от БВП, отчетен през 2017 г. по методологията ESA 2010. Бюджетът за тази година предвижда селективно увеличение на някои заплати в публичния сектор, включително и 15% повишение на учителските заплати, както и близо 11% ръст на минималната работна заплата. Тези мерки ще дойдат в комбинация със значителен двуцифрен ръст на публичните инвестиции през 2018 г., поради навлизането на процеса на усвояване на средства от ЕС от текущия бюджетен период в най-важната му фаза. Тези допълнителни разходни ангажименти се очаква да доведат до повишение на нелихвените фискални разходи със сума, съответстваща на 1.9% от БВП, в сравнение с 2017 г. Почти половината от планираното увеличение на разходите през тази година (0.9% от БВП) се очаква да бъде финансирано с по-високи приходи от данъци, поради ускоряващия се икономически растеж и подобряването в данъчната събираемост. Освен това, очакваме входящите трансфери от ЕС да нараснат със сума, която съответства на 0.6% от БВП (или около 0.4 млрд. евро) до 2.1% от БВП за цялата 2018 г., в сравнение с отчетените едва 1.5% от БВП през изминалата 2017 г. В същото време, амбициите на водената от ГЕРБ управляваща коалиция изглеждат по-скромни, когато става въпрос за структурните реформи, и особено за тези във фундаментално важната сфера на правораздаването. Вярно е, че прокуратурата се активизира и е налице ръст в обвиненията в корупция през последната половин година, което е успех. Но все още е рано, за да разберем дали последното ще доведе до повече осъдителни присъди, които да имат по-силен възпиращ ефект при овладяването на ширещите се корупционни практики и така да се стигне и до по-значимо повишаване на доверието на гражданите във върховенството на закона. До момента усилията за подобряване ефективността на разходите в здравеопазването произведоха малко видими резултати. Опитите да се въведе централизирана система за закупуване на лекарства и медицински консумативи, с цел да се ограничат измамите и преразходите на болниците, изглеждат блокирани. Няма ясна стратегия за ограничаване на броя на българите, които не разполагат със здравно осигуряване, показател, който е на едно от най-високите нива в ЕС. Значителните суми, които пациентите доплащат за медицинска помощ и лекарства, са много остър проблем, който остава пренебрегван над десетилетие. Използването на пръстови отпечатъци при приемането на пациенти в болниците беше изцяло изоставено след години на подготовка, без яснота кога ще бъдат въведени алтернативни мерки, които да ограничават манипулирането на данните, предоставяни от медицинските заведения. Положителна новина са предприетите стъпки за увеличение на заплатите на медицинските сестри и някои други категории медицински персонал, което спомага за ограничаване на броя на напускащите страната, но само по себе си изглежда недостатъчно за подобряване на качеството и финансовата устойчивост на системата на здравеопазването без предприемането на по-широки и по-щедро финансирани реформи.", "date": "2018.07.03", "title": "По-силният ръст на икономиката предстои"}
{"url": "http://standartnews.com/svyat/raketen_obstrel_v_kandahar_nyama_postradali_balgarski_voenni-373242.html", "text": "Няма пострадали български военнослужещи при обстрела на базата на международните коалиционни сили на летище Кандахар, Афганистан. Тя е била подложена на ракетен обстрел в понеделник вечер, съобщиха от българското военно министерство. В момента в Афганистан се намира 36-ият български военен контингент. Той се състои от 158 военнослужещи и участва в мисията на НАТО \"Решителна подкрепа\". Анализатори отбелязват, че през последните месеци напрежението и насилието в Афганистан ескалират.", "date": "2018.07.03", "title": "Ракетен обстрел в Кандахар! Няма пострадали български военни"}
{"url": "http://standartnews.com/svyat/blokiranite_v_peshtera_mladi_taylandski_futbolisti_shte_tryabva_da_stanat_gmurkachi-373236.html", "text": "12-те момчета от тайландска футболна школа и техният треньор, които се оказаха блокирани в пещера, може да прекарат следващите няколко месеца в капан, ако не се научат под земята на базови умения по гмуркане, съобщава Би Би Си, като цитира представители на въоръжените сили на страната. Специалните части намериха изчезналите след 9 дни издирване в пещерния комплекс Тхам Луанг в северната част на страната. Той редовно се наводнява в периода до септември-октомври. За да могат децата да излязат преди есента, ще им се наложи да се научат да преминават през коридори, пълни с кална вода – нещо, което според експертите е твърде опасно. Сложно е и оставането под земята, защото то ще изисква непрекъснато снабдяване с храни и провизии. Към момента опитите да се изпомпа част от водата също нямат успех. Спасители обхождат района в търсене на друг вход към пещерата. Въпреки предстоящите трудности, близките на децата очаквано си отдъхнаха при новината, че всички са намерени живи и здрави.", "date": "2018.07.03", "title": "Блокираните в пещера млади тайландски футболисти ще трябва да станат гмуркачи"}
{"url": "http://standartnews.com/svyat/upravlyavashtata_koalitsiya_v_germaniya_otselya-373243.html", "text": "Управляващата коалиция в Германия е спасена. След дълги и тежки преговори късно снощи Християндемократическият съюз (ХДС) на канцлера Ангела Меркел и баварският Християнсоциален съюз с лидер Хорст Зеехофер (ХСС) се споразумяха по спорната тема за миграцията. Договорката предвижда в Германия да бъдат създадени транзитни центрове, от които търсещите убежище, по силата на споразумения с други страни, ще бъдат връщани там, откъдето са дошли и където вече са регистрирани. Според Ангела Меркел споразумението  запазва принципа на свободното придвижване и дава възможност на Германия да вземе мерки за ограничаване на нелегалната имиграция. \"Искаме да въведем мерки на национално равнище и същевременно да работим в партньорство със страните, откъдето идват мигрантите, както и с други страни.\" Вътрешният министър Хорст Зеехофер изрази задоволството си от постигнатото споразумение и се отказа от намерението си да подава оставка. \"Това ясно споразумение съвпада с моите позиции във всички три области, което ще ми позволи да запазя поста си като министър на вътрешните работи\" Сделката трябва да бъде одобрена и от третия коалиционен партньор – Социалдемократическата партия.", "date": "2018.07.03", "title": "Управляващата коалиция в Германия оцеля"}
{"url": "http://standartnews.com/balgariya/maya_manolova_ne_vsichki_sa_protiv_zakona_za_horata_s_uvrezhdaniya-373258.html", "text": "„Не бих правила обобщение, че всички са против закона за хората с увреждания\", каза омбудсманът Мая Манолова в студиото на „Лице в лице\". По думите ѝ тя очаква и ДПС да подкрепят закона, изготвен от нея и майките на деца с увреждания, след като беше подкрепен от лидерът на БСП Корнелия Нинова, а части от него и от Цветан Цветанов. „Смелите реформи срещат повече съпротива отколкото подкрепа\", коментира още Манолова. По повод изчисленията на Минчо Коралски, че законът ще струва 667 млн. лв., Манолова каза, че точно с този тип правене на сметки трябва да се преборят. „Ситуацията в момента е толкова безнадеждна именно заради това мислене – 77 хил. души по 8 часа грижа на ден. Няма как потребностите на 77 хил. души да са едни и същи – това е в основата на проекта\", категорична е Манолова. Манолова определи увеличението на цената на тока и парното като незаконна, защото не е отразена способността на хората да покрият това увеличение. По думите ѝ тенденцията в действията на КЕВР е да отразява цената на природния газ само когато се увеличава. Тя се е обърнала към прокуратурата, защото това е единственият орган, който се занимава с правата на гражданите и има правомощия да обжалва това решение.", "date": "2018.07.03", "title": "Мая Манолова: Не всички са против закона за хората с увреждания"}
{"url": "http://standartnews.com/balgariya/mon_publikuva_rezultatite_ot_parvoto_klasirane_sled_vii_klas-373244.html", "text": "Просветното министерство публикува днес резултатите от първото класиране за гимназиите след VII клас. Те са публикувани на сайта на министерството. Проверка може да се направи с входящ номер и код. 8256 ученици са класирани  на първия етап от приема след VII клас в София, некласираните са 640, отчетоха от МОН. С най-висок бал се влиза отново в Софийската математическа гимназия, най-желани след нея са  Немската езикова гимназия „Константин Гълъбов\" и Втора немска гимназия „Владислав Граматик\". Тази година повече деца от страната са кандидатствали в гимназиите в София – миналата година те са били 306, а тази – 631.", "date": "2018.07.03", "title": "МОН публикува резултатите от първото класиране след VII клас"}
{"url": "http://standartnews.com/balgariya/tsvetanov_sas_sreshti_v_bundestaga-373249.html", "text": "Председателят на Комисията по вътрешна сигурност и обществен ред и председател на Парламентарната група на ГЕРБ Цветан Цветанов се срещна с депутата от германския Бундестаг Николас Льобел, който отговаря за сътрудничеството с България и Румъния в парламентарната група на ХДС/ХСС. Цветанов и Льобел разговаряха в Берлин, където председателят на Комисията по вътрешна сигурност и обществен ред е на работно посещение, съобщи пресслужбата на Народното събрание. В рамките на срещата двамата обсъдиха двустранните отношения между България и Германия, като Льобел поздрави Цветанов за успешното председателство на Съвета на ЕС. Депутатът от германския Бундестаг приветства и успеха на България да сложи фокус върху европейската перспектива за страните от Западните Балкани, който е част и от ангажимента на Германия в рамките на Берлинския процес. „Много е важно България да бъде лидер и добър пример за подражание в региона и да дава мотивация на страните от Западните Балкани да напредват по пътя си на реформи за присъединяване към ЕС\", заяви Николас Льобел по време на разговора. Цветан Цветанов и колегата му Льобел обсъдиха и изключително доброто сътрудничество между България и Германия в сферата на вътрешните работи, като потвърдиха, че добрата съвместна работа ще продължи и в бъдеще. Председателят на Комисията по вътрешна сигурност и обществен ред покани Николас Льобел на посещение в България през септември, за да може да бъде продължен ползотворният дебат по теми от взаимен интерес в правоохранителната, правораздавателната, икономическата и финансовата сфера. На свой ред германският депутат прояви интерес по време на посещението му да бъдат организирани срещи с представители на немския бизнес в България с оглед привличането на повече немски инвестиционен интерес към страната ни.", "date": "2018.07.03", "title": "Цветанов със срещи в Бундестага"}
{"url": "http://standartnews.com/balgariya/zhorzh_ganchev_poluchi_masiven_infarkt_bori_se_za_zhivota_si-373251.html", "text": "Жорж Ганчев е приет в болница „Света Екатерина\" в София със съмнение за инфаркт, съобщи проф. Генчо Начев, директор на болница Света Екатерина, където е приет по спешност политика. Той съобщи, че в момента на Ганчев се правят изследвания, за да се уточни неговото здравословно състояние и да се предприеме съответното лечение. 78-годишният политик е припаднал на паркинга на \"Ал. Батенберг\". Сигнал към \"Спешна помощ\" е подаден в 15:06ч. Още на 7-та минута в 15:14 ч. линейката е била на място.По предварителна информация Жорж Ганчев е бил контактен, но с остър, масивен инфаркт. Жорж Ганчев остана в обществените представи като фехтовачът, който изпълни политиката с колорит. Жорж Ганчев, чието рождено име е Георги Ганчев Петрушев, е български политик, многократен кандидат за президент, народен представител, основател и председател на Българския бизнес блок. Завършва Британската академия по фехтовка и Театралния институт в Холивуд, Калифорния. През периода 1973 - 1988 г. се изявява като режисьор, сценарист в театъра, продуцент в киното и театъра на Англия и САЩ. По негови твърдения е автор на 7 филмови сценария в Холивуд, на пиеси, продуцирани в Холивуд, на книги и поезия. През 1970 и 1974 г. е световен шампион по фехтовка при професионалистите. Изявявал се е и като актьор. В българския политически живот се включва активно след 10 ноември 1989 г. Председател на Българския бизнесблок /БББ/ от неговото създаване на 24 ноември 1990 г. Участва в изборите за президент през януари 1992 г. и получава 17% от гласовете, което го нарежда на трето място сред кандидатите на първия тур. Известен е с колоританите си изказвания в политиката и към колегите си. Средно гимназиално образование. Председател на фирмените братства при БББ. Депутат от Варна в 37 Народно събрание Председател на Комисията по радио, телевизия и БТА в 37 НС януари-април 1995 г. Кандидат за президент от БББ през 1992 и 1996 г. В 38-то Народно събрание беше председател на парламентарната група на БББ.", "date": "2018.07.03", "title": "Жорж Ганчев получи масивен инфаркт, бори се за живота си"}
{"url": "http://standartnews.com/balgariya/volya_vnese_zakona_za_lichnata_pomosht-373248.html", "text": "ПГ на ВОЛЯ изпълни още едно свое обещание и внесе в парламента законопроекта за личната помощ, изготвен от екипа на Мая Манолова. ВОЛЯ е единствената политическа сила, поне засега, която подкрепи проекта. Целта е той да бъде гласуван максимално бързо в пленарна зала, за да могат майките на деца с увреждания, които протестират от седмици в цялата страна, да могат да се приберат при децата си възможно най-скоро. ПГ на ВОЛЯ се надява също така да бъдат прекратени и опитите на политически партии да употребяват за свои рекламни цели страданието на децата и техните родители.", "date": "2018.07.03", "title": "ВОЛЯ внесе закона за личната помощ"}
{"url": "http://standartnews.com/balgariya/rumen_radev_poluchihme_standartnite_komplimenti_za_predsedatelstvoto-373246.html", "text": "Комплиментите за европредседателството не трябва да ни заблуждават, защото Брюксел не може да си позволи друг тон, а всъщност важното е какво е било постигнато за бъдещето на ЕС през последните няколко месеца. Това заяви президентът Румен Радев по време на конференция в София. Това изявление беше направено в момента, в който българският премиер Бойко Борисов отчита в европейския парламент в Страсбург резултатите от българското европредседателство. „Броят на целувките и прегръдките, броят на лидерите, позирали на Моста на влюбените, стотиците срещи и документи накрая остават статистика. Онова, което ще запомни историята, е какво се случи с ЕС по време на председателството\", подчерта той. Според него някои от медийните анализи „могат да се окажат с кратък срок на годност\". По думите на Радев по време на председателството са се случили критични за ЕС събития: „Налице са центробежни сили, които поставят под въпрос досегашната му архитектура, а според някои европейски политици, дори и неговото съществуване\". Той подчерта, че ангажираните в логистиката на българското европредседателство са били „на висотата на отговорностите\". Президентът обяви още, че правителството е ползвало председателството за вътрешнополитически цели и е останало с темата от Западните Балкани встрани от европейския дневен ред и основните проблеми за бъдещето пред Европейския съюз. Според него България не е защитила интереса си в договора с Македония както Гърция. „Българската страна безкритично прие договора с новото име Северна Македония. Затова продължавам да настоявам за търсене на тези допълнителни гаранции и вписване в глава 35 в бъдещата договорна рамка между Македония и ЕС. Този договор трябва да служи да градим така, че да не са възможни спекулации с териториалната ни цялост и език. България и Македония са най-близките държави на Балканите не трябва да създаваме предпоставки за ново изкуствено разделение\", обяви държавният глава. Външният министър Екатерина Захариева веднага отговори на критиките с думите: „Отзивите от всички колеги министри и посланици са, че България е с изключително добра репутация след края на председателството, че България показа, че може да води европейския дневен ред и да постига съгласия, защитавайки националните си, но и общоевропейски интереси... въпреки разделителната линия „Миграция\" Европа изглежда много по-обединена\".", "date": "2018.07.03", "title": "Румен Радев: Получихме стандартните комплименти за председателството"}
{"url": "http://standartnews.com/balgariya/dzhambazki_pozdravi_borisov_za_pozitsiyata_mu_za_migrantite-373247.html", "text": "Поздравявам Ви, че защитихте позиция, която е била лично моя и на моята политическа сила ВМРО още от 2013-а година, а именно – здрава охрана на външните граници, смазване на каналджийството, недопускане на прилагането на несправедливите клаузи от Дъблинския регламент, които ощетяват държавите, които са гранични за ЕС. Това заяви днес в свое изказване в залата на Европарламента eевродепутатът Ангел Джамбазки, заместник-председател на ВМРО. Днешното заседание на ЕП бе посветено на приключването на 6-месечното председателство на България на Съвета на ЕС. То започна с изказване на българския премиер Бойко Борисов. Към българския министър-председател Ангел Джамбазки се обърна с поздравление за позицията на българското правителство по отношение на нелегалната имиграция. Той напомни, че граничните страни и конкретно България не са били колониални държави и не са печелили на основата на чужди ресурси и труд и затова няма никаква причина да плащаме чужди сметки. Който иска да приема разселване – това е негова лична воля. Но ние не можем и не трябва да го правим. Затова правителството трябва да продължи политиката си в тази посока, за да бъде защитен националният ни интерес, призова Джамбазки. Той отбеляза, че техническата подготовка на председателство на страната ни е била отлична, което се вижда от изразеното от всички групи в ЕП мнение. Той открои като особено важни политически въпроси, които бяха поставени и защитени по време на председателството ни. Няма българин, който да не разбира значението на това в рамките на Евросъюза да няма граница от Охрид до Черно море, емоционално каза Джамбазки. Затова и поставянето на темата за евроинтеграцията на Западните Балкани е безспорен успех за ЕС – защото дава сигнал за развитие и спиране на центробежните процеси след Брекзит. Според него, и след излизането на Обединеното кралство от Съюза, трябва да се поддържат добрите отношения и да се работи заедно в сферата на сигурността и отбраната.", "date": "2018.07.03", "title": "Джамбазки поздрави Борисов за позицията му за мигрантите"}
{"url": "http://standartnews.com/balgariya/balgariya_sas_sedem_sastezateli_na_svetovnata_kupa_po_skokove_na_batut-373253.html", "text": "Седем състезатели ще представят страната ни на Световната  купа по скокове  на батут в Швейцария от 4 до 8 юли. С оптимизъм и добро настроение националният ни отбор по скокове на батут  замина за Световната Купа в швейцарския град Ароза. Международното състезание е последно за тима ни преди Световното първенство през ноември в Русия. Част от тимът ни за състезанието в Швейцария е и държаният ни шампион в скоковете на батут  Мариан Михалев. На Световната купа участие ще вземат общо 7 мъже и жени , а в  съпътстващия турнир за юноши България ще бъде представена от 2 състезатели. Надпреварата е от 4 до 8 юли в Швейцария.", "date": "2018.07.03", "title": "България със седем състезатели на Световната купа по скокове на батут"}
{"url": "http://standartnews.com/balgariya/prokuraturata_v_plovdiv_povdigna_obvinenie_na_42godishen_mazh_za_ubiystvoto_na_prof_stefan_neykov-373252.html", "text": "Прокуратурата в Пловдив задържа за 72 часа и повдигна обвинение на 42-годишен мъж за убийството на проф. Стефан Нейков. Това съобщи зам.-окръжният прокурор Галин Гавраилов и посочи, че мъжът е съпруг на студентка във ВСИ, където професорът е бил преподавател дълги години, предаде радио „Фокус\"-Пловдив . „Между него и жената е имало по-специални отношения\", каза прокурор Гавраилов. Професорът е бил пребит с дървена бейзболна бухалка от съпруга на жената в нейно присъствие, малко по-рано, на изхода на Пловдив, в посока село Оризаре. След това двамата са го качили и закарали до автомобила му, който е бил паркиран до Военна болница. Жената е съдействала на полицията късно снощи и е разказала всичко. Съпругът й все още не е дал показания като обвиняем, но също е съдействал на полицията в хода на оперативно-издирвателните дейности. В петък прокуратурата ще внесе в съда искане за задържане под стража на обвиняемия. От Аграрен университет – Пловдив пък опровергаха информацията, че убитият доц. Стефан Нейков е бил преподавател във висшето училище. Ръководството на Аграрния университет – Пловдив категорично опровергава факта, че убитият на 2 юли доц. Стефан Нейков е преподавател в университета. \"Такова лице никога не е заемало щатна длъжност. Името не фигурира и като хоноруван преподавател във Висшия селскостопански институт (ВСИ), преобразуван в Аграрен университет през 2001 г.\", съобщиха от учебното заведение.", "date": "2018.07.03", "title": "Прокуратурата в Пловдив повдигна обвинение на 42-годишен мъж за убийството на проф. Стефан Нейков"}
{"url": "http://standartnews.com/balgariya/mon_svali_rezultatite_ot_parvoto_klasirane_sled_7_klas-373254.html", "text": "Министерство на образованието публикува днес около 10 часа резултатите от първото класиране за гимназиите след VII клас, малко след това обаче ги свали. И при опит да се проверят резултатите се изписва „Изчакайте класиране\" и категорията „Класиран\" въобще липсва. Разбира се това веднага предизвика подозрения, че има сгрешени данни. От МОН съобщиха, че причината за свалените резултати е сигнал за проблем в системата. Те увериха, че при първа възможност резултатите ще бъдат активни отново. Министър Красимир Вълчев съобщи, че е станала техническа грешка в резултатите на първото класиране след 7. клас в София. Той съобщи, че ще има и наказани по случая.", "date": "2018.07.03", "title": "МОН свали резултатите от първото класиране след 7 клас"}
{"url": "http://standartnews.com/balgariya/razpletoha_lyubovniya_triagalnik_v_plovdiv_studentkata_gledala_kak_saprugat_i_ubiva_dots_neykov-373255.html", "text": "32-годишната студентка, чийто съпруг бе задържан за убийството на учения доц. Стефан Нейков, е присъствала на побоя, съобщиха от окръжната прокуратура в Пловдив. В понеделник 70-годишният преподавател в пловдивски вуз е бил примамен от двамата съпрузи на изхода на града в посока Оризаре. Там мъжът на вечната студентка се нахвърлил с бухалка срещу Нейков. После съпрузите го докарали в Пловдив и го зарязали край Военна болница. Днес жената е показала на разследващите къде е захвърлила бухалката. Намерена е на брега на река Марица. Студентката е разпитана като свидетел и освободена. Срещу мъжа й е повдигнато обвинение за убийство. Според разследващите младата жена се записала да следва още през 2005 г., но по различни причини прекъсвала. Наскоро отново подновила опитите да стане висшистка. По неофициална информация твърдението на убиеца е, че доцентът искал секс в замяна на това да й даде изпит.", "date": "2018.07.03", "title": "Разплетоха любовния триъгълник в Пловдив! Студентката гледала как съпругът и убива доц. Нейков"}
{"url": "http://standartnews.com/balgariya/kastreva_ima_greshki_samo_v_baloobrazuvaneto_pri_dve_uchilishta-373256.html", "text": "„Математиката е взимана един път  в балообразуваното, а то трябва 3 пъти и от там разликата е с 150 точки по-малко\", обясни началникът на Регионалното управление по образованието Ваня Кастрева относно грешката в резултатите за класирането в училища след 7 клас. „Националната природо-математическа гимназия пада с 1 място надолу, „Джон Атанасов\" се качва на 26 място. При другите училища няма разместване в рейтинга и класиранията. Тази отговорност на всеки един, говори, че е важно какво се случва с децата ни. Това, което се случва е след новото класиране работи комисията по контрол на сверяване, която следи къде се намира всяко едно дете. Говорим за разлика в разместване на бала. Балът се коригира с около 150 точки. Има размествания в тези две училища, но не в желанията, а в паралелките\", категорична беше тя. Камен Радев пък заяви: „Всеки един бал, на всяко едно дете се разглежда отделно. Когато има съмнение в някакво разминаване, на всеки един родител се отделя отделно внимание. Алгоритъмът се въвежда на база на желанието. 4 човека се грижат за въвеждането на този алгоритъм. Всичко ще бъде проверено. За нас не е понятно как се е случило. Как и по какъв начин е станало не знаем. Всичко е проверявано включително и снощи и е било наред. Благодарим на родителите, които мигновено реагираха\" „Всички ученици имат сформиран бал. За всяка паралелката той е различен. В София- град има 89 балообразуващи групи. За всяка паралелка балът е различен и индивидуален. Проблемът при тези 2 училища е, че математиката е взета един път, вместо 3. Работят колеги, за да проверим как се е случило това. Детето х има бал 400, всички 10 000 ученици са завъртани само по 1во желание и в зависимост дали балът му стига за първо желание се изчислява дали може да влезе там, ако не се завърта по второ желание. Няма да има нито едно ощетено дете. Всички деца имат оценки и желания. Децата, които са били в закритите паралелки са нарочени към следващо желание. Към настоящия момент, само за 20 деца има разлика в училището. Може да има обаче и други, които имат разлики с паралелките.\", каза още Ваня Кастрева.", "date": "2018.07.03", "title": "Кастрева: Има грешки само в балообразуването при две училища"}
{"url": "http://standartnews.com/balgariya/lyubovna_drama_sedi_zad_karvavoto_ubiystvo_na_profesor_v_plovdiv-373241.html", "text": "Една от версиите, по които се работи в случая с пребития до смърт 70-годишен учен от института в Садово Стефан Нейков, е любовна драма. Това съобщиха от окръжната прокуратура в Пловдив. От там потвърдиха, че на доцент Стефан Нейков е нанесен побой. Видимо обаче, травматичните увреждания не са били толкова сериозни. Назначена е аутопсия, която да установи причините за смъртта на учения. В института по генетични култури в Садово са шокирани от смъртта му. Описват го като невероятно приветлив човек. Преди няколко години се е пенсионирал.", "date": "2018.07.03", "title": "Любовна драма седи зад кървавото убийство на професор в Пловдив"}
{"url": "http://standartnews.com/balgariya/slantse_i_zhega_ni_radvat_dnes-373231.html", "text": "Ще бъде предимно слънчево. След обяд ще се развива купеста и купесто-дъждовна облачност и на много места ще превали и прегърми. По-значителни ще са явленията в припланинските райони, там има условия и за градушки. Ще бъде почти тихо, но по време на развитието на купесто-дъждовната облачност вятърът ще се усилва и ще бъде променлив по-посока. Максималните температури ще са предимно между 27 и 32 градуса, съобщават от НИМХ-БАН.", "date": "2018.07.03", "title": "Слънце и жега ни радват днес"}
{"url": "http://standartnews.com/balgariya/globa_do_300_lv_za_dyadoto_koyto_nakara_11godishno_momche_da_shofira-373234.html", "text": "Глоба между 100 и 300 лева ще отнесе дядото, който накара 11-годишния си внук да шофира.Днес Лъчезар Ондев е извикан в КАТ за изясняване на случая, обясни самият той пред Нова телевизия. Случаят излезе наяве след клипче в интернет, в което се вижда как малкият Адриан подкарва колата и я премества на няколко метра. Историята се случила в неделя на паркинг пред голям магазин. Бабата влязла да пазарува, а дядото паркирал до две инвалидни паркоместа. Когато станало ясно, че се забавят, той помолил внука си да премести колата, за да не пречат. Моя е грешката, не се замислих, имам му доверие, той подкарва колата от 8-9-годишен, паркира я в гаража, карал е по нивата и в полето, разказа дядото. Той описа Адриан като будно дете, пълен отличник, тренирал футбол и плуване.", "date": "2018.07.03", "title": "Глоба до 300 лв. за дядото, който накара 11-годишно момче да шофира"}
{"url": "http://standartnews.com/balgariya/borisov_ne_mozhe_da_ima_mir_v_evropa_ako_vsichki_strani_ne_sa_obedineni-373240.html", "text": "Бойко Борисов беше посрещнат от председателят на Европейския парламент Антонио Таяни преди изслушването му пред евродепутатите за свършеното по време на българското председателство на Съвета на ЕС, предаде репортер на Канал 3. \"Преди 6 месеца заявих от тази трибуна ще работи по диалогичен начин. Ще разчитаме на открит диалог с Европарламента, за да постигнем повече. Благодаря на всички ви за изключителната подкрепа. Голямо благодаря\", сподели Бойко Борисов. \"Постигнахме 45 споразумения, още толкова затворихме в съвета, за да може австрийските колеги да ги продължат.Поставихме си 4 основни приоритета и постигнахме успехи по всеки от тях. Най-голям успех постигнахме по темата за Западните Балкани. Не може да има мир в Европа, ако всички страни не са обединени\", смята премиерът. \"Оставям последно, но то даде старта - споразумението за добросъседство с Македония, с което отворихме темата и дадохме старт на присъединяването на Македония\", заяви Борисов. \"Видяхме ентусиазъм и прагматизъм и във всички останали наши приоритети. Възстановихме диалога с Турция. Постигнахме голям напредък като подобрихме Шенгенската система. И по темата с миграцията, Европа е свършила много и ние се опитахме да дадем нашия принос\", добави Борисов. \"Общото решение предстои да бъде взето, за това до ранни зори обсъждахме. Доволни сме, че с нашата работа поставихме основите на едно добро решение\", смята Борисов. \"Нашите успехи са и ваши, защото ако не работехме заедно, нямаше да се случат. Търсихме консенсус, дори когато имаше големи противоречия. Обстановката в Европа е динамична и сложна\", каза още премиерът. \"Нашите успехи са и ваши, защото ако не работехме заедно, нямаше да се случат. Търсихме консенсус, дори когато имаше големи противоречия. Обстановката в Европа е динамична и сложна\", каза още Борисов. \"Тероризмът остава основна заплаха. Вярвам, че успяхме да уловим пулса на събитията и да оставим на Австрия стабилна основа. България ще продължи да гледа напред към Шенген и Еврозоната\", каза премиерът. \"Показали сме, че сме устойчив партньор. Девизът на председателството беше \"Съединението прави силата\" и смятам, че след 6 месеца сме обединени. Благодаря на всички за съдействието, за това, че първото ни председателство беше успешно и България се чувства горд член на Европейския съюз\", завърши Борисов.", "date": "2018.07.03", "title": "Борисов: Не може да има мир в Европа, ако всички страни не са обединени"}
{"url": "http://standartnews.com/balgariya/simeonov_dovolen_v_slanchev_bryag_veche_mozhe_da_se_spi-373233.html", "text": "Вицепремиерът Валери Симеонов проведе среща вчера със собствениците на малки бензиностанции, които миналата седмица протестираха срещу законопроекта за горивата. „Смисълът на вчерашната ми среща беше за съдействие. Собствениците на малки бензиностанции се обърнаха към мен като вицепремиер и към НФСБ\", обясни Симеонов в сутрешния блок на БНТ. Той поясни, че още преди срещата е имало съгласие относно законопроекта за горивата. „Днес законът е отвратително лобистки и е насочен срещу няколко големи фирми, които са обсебили 80% от пазара\", обясни Валери Симеонов. „Не трябва да се позволява монополизация, на който и да е бранш от България\", заяви още той. Относно акция „Шум\" и дали морските курорти днес са по-тихи, Валери Симеонов заяви, че е редно хората да кажат, а не той да даде оценка. „Шумът е силно ограничен. На Слънчев бряг вече може да се спи, но все още законът продължава да се нарушава\", обясни вицепремиерът. Той заяви категорично, че не сее фиксирал в шума, а се е фиксирал в това българският туризъм да стане по – печеливш.", "date": "2018.07.03", "title": "Симеонов доволен: В Слънчев бряг вече може да се спи"}
{"url": "http://standartnews.com/balgariya/osnoven_stolichen_bulevard_ostava_stesnen_do_sredata_na_avgust-373237.html", "text": "С пълна сила продължава ремонтът на кръстовището на булевардите „България\" и „Иван Гешов\". Трасето от центъра до „Бояна\" е стеснено заради подмяната на трамвайните релси, като в резултат движението се събира в по-малко ленти, а освен това към него се присъединяват и съчленените автобуси, които трябва да заместят мотрисите. Минути преди 8 ч. тази сутрин колоната в посока „Бояна\" тръгваше почти от НДК, за да стигне до кръстовището. Така ще е всяка делнична сутрин през следващия месец и половина, каза пред камерата на bTV зам.-кметът по транспорта Евгени Крусев. „За момента натоварването на автобусната линия е нормално\", подчерта той и допълни, че при нужда ще се изпратят и допълнителни рейсове. Техният интервал е относително близък до този на трамваите, като линията прави връзка с метрото при НДК и обръща на Петте кьошета. „Със сигурност ще има затруднения, извиняваме се за което\", призна Крусев. Той каза още, че останалите ремонти са в график, като едното платно на бул. „Васил Левски\" между Попа и Софийския университет е фрезовано и започва асфалтиране, а без изоставане върви работата и на „Граф Игнатиев\".", "date": "2018.07.03", "title": "Основен столичен булевард остава стеснен до средата на август"}
{"url": "http://standartnews.com/balgariya/nagal_kradets_izbyaga_s_dareniyata_za_bolno_dete_v_burgas-373235.html", "text": "Нагла кражба на дарения за болно дете от детска футболна школа разяри родители и треньори в Бургас. Те призоваха крадецът да бъде разпознат по кадрите от охранителната камера и да бъде заловен и наказан. Кражбата е по време на републиканския футболен турнир за малки деца, когато спортният комплекс е пълен с участници и родители. Възрастен мъж влиза в детската школа \"Звездичка\" и спокойно изнася кутията с дарения за лечението на болно дете. „Тръгнах, кутията беше там, след десетина минути ми звънят колегите и викат „Кутията я няма, да не си я взел да я занесеш?\" и аз казвам „Не, не съм взимал, звънете на момчето, което преглежда камерите\". Звъннаха и той ни прати кадрите.\", разказва президентът на футболния клуб Петър Алексиев. На записа се вижда добре облечен мъж на около 50 години. Подаден е сигнал в полицията. Парите са за 5-годишния Цвети, който е опериран от тумор на надбъбречната жлеза. В момента детето е на химиотерапия в истанбулска клиника. Момченцето тренирало футбол преди да се разболее. Кутии като тази, която е открадната от детската футболна школа за дарения има поставени на 250 места в Бургас. И треньорите, и родителите са потресени от наглото престъпление. За терапията на Цвети са нужни 50 хиляди евро. От футболната школа се надяват да съберат парите, а крадецът да бъде заловен и наказан.", "date": "2018.07.03", "title": "Нагъл крадец избяга с даренията за болно дете в Бургас"}
{"url": "http://standartnews.com/balgariya/boyko_borisov_balgarskoto_predsedatelstvo_priklyuchi_i_problemite_zapochnaha-373239.html", "text": "\"Искам да благодаря на Антонио Таяни, на Жанб-клод Юнкер, на депутатите в ЕП. За разлика от България те работиха в интерес на председателството. Те бяха многоединии, за което заслужават благодарност. Няма смисъл да се цитира моето име. Тук се говори за България. Българското председателство приключи и проблемите започнаха\", заяви министър-председателят след срещата в Страсбург. \"Огромна работа изискваше всичко- и техническа и организационна, като пчелички. По нещата, които постигнахме си личи, че сме се справили добре. Фактът, че лидерите бяха толкова пъти в България показва отношение към нас. Благодаря и за отличната оценка, за да сме горди всички. Справихме се прекрасно. Показаха, че имат капацитет във всяко едно начинание. Държава сме, която другите трудно биха достигнали. И това се дължи на всички, дори и на шофьорите. Нямаше нито един инцидент\", каза още Борисов. За проблема с микрофоните по време на речта му пред Европейския парламент Борисов каза: \"Представяте ли си това да се беше случило в България - да спре тока, да прекъснат микрофоните. На какво щяхте да ни направите? Всички отчитат че сме се справили добре, дори и по темата миграция\". \"Фактът, че Юнкер, и Таяни, и Туск бяха на всички събития в България, говори много. Трябва да сме горди. България се справи прекрасно. Всички момчета и момичета се справиха прекрасно. Показаха, че имат капацитет. Трябва да сме горди. Нито един инцидент, нито един проблем - една кола не ни загасна, а знаете какво става по улиците\", каза още Борисов. Борисов отговори и на коментара на президента Радев, че \"получихме и стандартните за всяко европейско председателство комплименти, но те не трябва да ни заблуждават\". \"Другият вариант беше комплиментите да ги няма - пожелавам на Радев, ако наистина го е казал, да получава стандартни комплименти. Може да е стандартно. Може и ние да имаме ниски стандартни и се постарахме в европарламента всички да кажат, че сме се справили отлично. Ако Радев го е казал - така да бъде\", добави премиерът. \"Направих си труда да попитам Себастиан Курц за тези курорти в Австрия. 40% от бюджета е от туризъм. С германската депутатка Ска Келер се разбрахме, да дойде отново в България да види всяко дърво, всяка тревичка. В Австрия баха сложили дънери за маси, ние ако сложим дънери за маси ще кажат - Отсякоха гората\", каза още Борисов. \"Аз си говоря - с едни за Брекзит, с едни за миграционната криза\", добави той. \"Българското председателство е една реклама за държавата. Справихме се отлично, като ни дойде пак ред се надявам да се справим още по-добре\", категоричен е Борисов. Очаквайте подробности!", "date": "2018.07.03", "title": "Бойко Борисов: Българското председателство приключи и проблемите започнаха"}
{"url": "http://standartnews.com/balgariya/borisov_sas_7_izpalneni_obeshtaniya_v_strasburg-373230.html", "text": "Премиерът Бойко Борисов днес се изправя пред европейския парламент в Страсбург, за да отчете българското европредседателство. Шест месеца след прословутата реч на министър-председателя пред депутатите, с която събра овациите на всички парламентарни групи и получи суперлативи от ЕК в лицето на Юнкер, днес Борисов се изправя за втори път пред парламента със 7 изпълнени обещания за времето на евромандата на България, дадени в предишното му слово. Първо: \"Ако ние не дадем перспектива на страните от ЕС, там има почва за развитието на радикален ислям. Стабилността на Балканите пряко отговаря за стабилността на Европа. Изходът е европейската перспектива, те го очакват. Ясно знаем, че в мандата на тази ЕК няма да има нови членки от Балканите в ЕС. Но ясно и честно трябва да им кажем какви надежди могат да хранят. Как във времето се разполагат вижданията ни за интегрирането им в Европа. Един изстрел в Косово буквално взривява Балканите. Настроенията веднага стават други\", посочи тогава премиерът. Шест месеца по-късно Македония и Албания са с покана, макар и условна, за приемането им в ЕС. Второ: \"България и Македония са дали пример, че с такт и добронамереност могат да се решават проблемите. Надяваме се между Скопие и Атина да завърши проблемът с името, за да може Скопие да получи перспектива за НАТО и ЕС. Това е като крайъгълен камък, който, ако се размърда, започват да мърдат целите Балкани\", каза още тогава Борисов. Подобряването на двустранните отношения България-Македония днес са факт, както и договора за името на съседната ни държава. Трето: \"Ако Европа не даде перспектива за членство на Западните Балкани и не помогне за съживяване на региона, младите ще го напуснат в търсенето на по-добър живот. Ако ние не го направим, и Русия, и Китай, и Саудитска Арабия имат интерес към Балканите, и някой друг ще го направи. Сега е моментът да им помогнем\", настоя тогава премиерът ни. Финансовата помощ от над 10 милиарда евро за съживяване на инфраструктурата на региона вече е поет ангажимент от Европа. Четвърто: \"България успява да намали миграционния натиск до нула. Постигна се с много работа, а и на границата с Турция показахме как с европейската солидарност и помощ, с усилията на държавата и споразумението с Турция за ограничаване на миграционния поток, можем да съдействаме да се направи. Имаме огромна морска граница и голяма сухопътна с Турция. Там в момента има милиони мигранти\". Срещата на върха ЕС-Турция във Варна бе пробив в отношенията на държавите-членки с южната ни съседка. Пето:\" Оставяме цели процеси да се развиват, а ние да бъдем зрители. Оставяме президентите на големите държави, на Русия, САЩ, Китай, Турция, Иран да взимат решения по теми, с които ние след това се сблъскваме със страшна сила. Европа трябва да е солидарна с бежанците, но те трябва да знаят, че ще се грижим за тях само до края на военните конфликти в страните им. И затова трябва да се направят сигурни центрове близо до военните конфликти, за да могат хората след това да се върнат и да възстановят своите страни\". Днес предложенията, които направи преди половин година Борисов, са препотвърдени. Шесто: \"Има държави, които държат да паднат санкциите с Русия, други са изключително остри. Ще търсим нормализирането на отношенията с Кремъл. Това ще бъде общо европейско решение\", допълни тогава българският премиер. По време на българското европредседателство бяхме свидетели на срещи с руския президент Владимир Путин както от страна на българския премиер, така и от германския канцлер Ангела Меркел. А също и на посещение на руския президент в Австрия по покана на австрийския канцлер Себастиян Курц. Седмо: Кохезионната политика трябва да продължи. Европа вече има растеж и съм убеден, че няма по-добри от нас, когато сме единни и силни\", призова още Борисов през януари. През май бъдещето на кохезионната политика бе препотвърдено. Преди участието в пленарната сесия днес Бойко Борисов ще се срещне с председателя на Европейския парламент Антонио Таяни. Министър-председателят Бойко Борисов ще информира Народното събрание за резултатите от Българското председателство на Съвета на ЕС след 10 дни, писа Борисов на Цвета Караянчева.", "date": "2018.07.03", "title": "Борисов със 7 изпълнени обещания в Страсбург"}
{"url": "http://standartnews.com/balgariya/sem_obsazhda_proekt_na_zakon_za_balgarskiya_ezik-373238.html", "text": "На днешното си заседание Съветът за електронни медии (СЕМ) ще обсъди проект на Закон за българския език, съобщава БНР. Проектът беше внесен в средата на миналия месец от групата на \"Обединени патриоти\". Текстът предвижда електронните съобщения от БАН, мобилни оператори и всякакви други съобщения да бъдат на български език, а всички мобилни устройства, които се продават в България, да подлежат на кирилизация. Документът предвижда и промяна в Закона за радиото и телевизията, според която доставчиците на аудиовизуални медийни услуги се насърчават да популяризират българския език чрез специализирани предавания.", "date": "2018.07.03", "title": "СЕМ обсъжда проект на Закон за българския език"}
