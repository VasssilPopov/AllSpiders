{"url": "http://standartnews.com/mneniya/alo_epidemiya_za_naivnitsi-372463.html", "text": "Човек го боли сърцето като чете как клети пенсионери падат в капана на ало измамниците. Полицейските хроники ежедневно са пълни с такива ужилени наивници. Някои са по-щедри към мошениците и от националната лотария. Като 65-годишната софиянка, която била подведена да даде 400 000 лева и половин килограм злато между 2 и 6 юни. Още по-абсурдно е, че възрастната дама е вярвала, че оказва съдействие на полицията за залавяне на телефонни измамници. На същата въдица е клъвнала и 75-годишна балъчка от Хасково, която изтеглила от банка всичките спестени 5000 евро, за да ги даде на мнимо ченге. Още по-голям балък се оказа 76-годишен мъж от софийско село, който за половин година изгорял с 600 000 евро. Човекът дори е продавал имоти, за даде исканите от него пари. Това са истории само от последните дни, а подобни драми се случват постоянно. При това в тях липсват шока и ужаса на жертвите и техните близки и роднини, когато разберат как нагло са били ограбени. Без почти никакъв шанс измамниците да бъдат открити, а парите върнати. Още повече, че ужилените от ало бандитите не получават дори съчувствие. Хейтърите в социалните мрежи злорадстват, че изкукалите старци сами са се прекарали. Други се дивят как пенсионери са успели да спастрят толкова пари. Трети философстват, че като си лапни шаран, никой не ти е виновен. И ако паричките ни ти ги прибере измамникът в слушалката отсреща, сигурно ще ги похарчиш за врачки, бъркани от знахари лечебни отвари или амулети от самозванци. Ало измамите обаче се превърнаха в епидемия, срещу която държавата трябва да вземе сериозни мерки. Като за начало може да се направи разяснителна кампания за най-честите номера, ползвани от мошениците. За да се набие в главите на българите, че няма как полицията да ти иска пари, за да лови измамници, ако приемем, че това е най-вървежният трик на телефонните обирджии. Така, както се правят кампании за разумно шофиране, защо да не се просветят и потенциалните жертви на ало бандите. Много е странно и как по телевизиите постоянно въртят репортажи с баровските къщи на телефонните измамници, които най-често са цели цигански кланове. И много добре се знае кои се замогват по този гнусен начин и какви са схемите им. В същото време полицията така и не успява да хване мошениците. Които дори не си пускат бради и не ходят с качулки като неуловимия беглец от затвора Владимир Пелов. Ако се погледне статистиката, МВР води за разкрити около 15% от всички случаи на телефонни измами. Това означава, че се залавя най-много един от шестима тарикати. Твърде малко за такъв социален бич, в какъвто се превърнаха ало измамите. Въпрос на време е поредното ужилване да завърши и с ужасна семейна драма, която да потресе държавата. И тогава всички като един, от депутати до блюстители на реда и общественици, ще скочат да предлагат драстични и категорични мерки срещу тази напаст. Както винаги се случва у нас.", "date": "2018.06.08", "title": "Ало епидемия за наивници"}
{"url": "http://standartnews.com/svyat/za_sreshtata_s_donald_tramp_kim_chenun_shte_pristigne_v_singapur_na_10_yuni-372454.html", "text": "Очаква се Ким Чен-ун да пристигне на летище \"Чанги\" в Сингапур на 10 юни, два дни преди историческата среща с американския президент Доналд Тръмп, съобщи Ройтерс, като се позова на източник, участващ в планиране на пътуването на севернокорейския лидер. Служители на летището са насочили Ройтерс към сингапурското управление на гражданската авиация за потвърждение на информацията, но за момента оттам няма коментар. Никоя от двете делегации не е оповестила плановете за пътуването до Сингапур. Двама южнокорейски журналисти бяха арестувани в Сингапур за проникване без разрешение в резиденцията на севернокорейския посланик, съобщи полицията. Двамата репортери били от южнокорейската обществена радиотелевизионна корпорация Кей Би Ес, се уточнява в съобщението. Арестите са извършени в разгара на подготовката за срещата на върха на 12 юни. Сингапурските сили на реда предупредиха, че ще се отнасят строго с представители на медиите, които извършват нарушения. Мерките ще включват лишаване от акредитация, прекратяване на визи и дори принудително връщане на журналисти в страните им. Според сингапурското законодателство човек, признат за виновен в непозволено навлизане в чужда собственост, може да бъде наказан със затвор до три месеца, глоба до 1500 сингапурски долара (1100 американски) или и двете. Полицията в Сингапур предупреди, че въвежда засилени мерки за сигурност, включително обиски и проверки на гражданите, посещаващи остров Сентоса, където ще се състои срещата Тръмп – Ким. От съображения за сигурност ще бъдат блокирани и пътищата около хотелите \"Шангри Ла\" и \"Сейнт Реджис\", посочва ТАСС.", "date": "2018.06.08", "title": "За срещата с Доналд Тръмп: Ким Чен-ун ще пристигне в Сингапур на 10 юни"}
{"url": "http://standartnews.com/balgariya/tsvetanov_mvr_e_dopusnalo_slabosti_v_operatsiyata_po_zalavyaneto_nya_pelov-372464.html", "text": "Има допуснати слабости при операцията по залавяне на Владимир Пелов. Разпоредена е проверка от министър Валентин Радев в Ботевград, коментира председателят на ПГ на ГЕРБ Цветан Цветанов в предаването \"Панорама\" по БНТ 1. Той отбеляза, че ще се направи проверка на всички полицейски структури, имащи отношение към операцията, както и на областната полицейска дирекция в София, освен в Ботевград. Цветан Цветанов, председател на ПГ на ГЕРБ: Не трябва да хулим системата на МВР, малко останаха професионалистите, от 2013 г. беше направена \"чистка\", понеже бяха уволнени хора, които се смяташе, че са ми били близки. Сега МВР няма този капацитет, няма ги професионалистите. Трябва да върнем доверието в системата на МВР и трябва всички политици да работим за това. Цветанов коментира и рестарта на АЕЦ \"Белене\". \"Искаме да сме ясни, прозрачни и обективни във всяко решение, което се взима относно \"Белене\", каза председателят на ПГ на ГЕРБ. В момента правим цялостен анализ, за да видим кое е най-правилното решение за този момент, добави Цветанов. Слагаме критерии и ограничения, за да не позволим държавата да плаща всичко онова, което може да не се реализира, обясни още той.", "date": "2018.06.08", "title": "Цветанов: МВР е допуснало слабости в операцията по залавянето ня Пелов"}
{"url": "http://standartnews.com/mneniya/kubrat_e_partiya_na_umereni_i_prosveteni_natsionalisti-372462.html", "text": "- Оказва се, че името вече е заето. Поне 5-6 организации са се кръстили така и затова избрах само \"Кубрат\". Даже предложих \"Кубрат Велика България\", но не можело името България да се използва в название на партия. Което едва ли е вярно, тъй като има партии \"Да, България\", \"Дай България\", \"Демократична България\" и т.н. Хайде, от мен да мине. \"Кубрат\" е кратко име, ще ни наричат кубратисти. Предварително искам да разсея всякакви негативни съмнения, които има сред еврейската общност. \"Кубрат\" е названието на организацията през 30-те години на миналия век на генерал Христо Луков, която се изявява с нацистки действия по улиците на София- манифестации, трошене на витрини на еврейски магазини. Регистрираната онзи ден професорска партия \"Кубрат\" е демократична партия на просветените, умерени и конструктивни националисти. Ние признаваме сериозния принос на евреите в целокупния живот на България през изминалите столетия и през последните 150 г. В Националния исторически музей, малко преди да го напусна, открихме плоча в памет на 952  български войници и офицери от еврейски произход, сражавали се и загинали във войните за национално обединение. -Близо две години при мен на кафе се събираха 25 професори, които анализираха обстановката в България. Всички те признаваха, че в една парламентарна република, за да се сключи едно коалиционно споразумение за правителство между различни партии с различни програми, е необходимо всяка от тях да се откаже от някои ценни намерения. Аз мога да кажа само за националистите, че те се отказаха да решат два тежки проблема в България - демографския и този с работната ръка като приемат закон, подобен на ирландския и унгарския от 2011 г., с който се дава лесно гражданство на наши сънародници зад граница. Ако партия \"Кубрат\" вземе властта, ще се опитаме да решим проблемите с демографската криза и липсата на работна ръка, както и с намаляващия брой руските туристи. Първо, ще отменим 1900 от 2000-те лицензионни режими, както направи Тръмп в САЩ и икономиката им дръпна. И второто - ще махнем визите за руски туристи. Ще си ги получават на границата, а няма да ги раздава една индийска фирма в 5-6 града на огромната Русия. Резултатът е, че в България миналата година са дошли 560 000 руски туристи, а сега се очакват с 15% по-малко. Докато в Гърция са 4 милиона руски туристи, а в Турция - 6 милиона. - Това, което ние наричаме крайна стратегическа цел за възход и величие на България, е президентската република. Там е невъзможно съобразяване с коалиционен партньор, такъв просто няма да има. Президентът започва да управлява своеобразно своята програма. И наистина най-голям възход имат страни, които са президентски републики- Русия, САЩ, Франция, Турция, Чехия. Като френският модел ми се вижда най-подходящ за България. - Това е все едно да ме питате, ако вървите по тротоара, няма ли опасност един камион да изскочи от платното и да ви смачка. Винаги има опасности в този свят. В България е изключено да премине в авторитаризъм по простата причина, че няма няма външна ситуация за това. Ние сме в Европейския съюз, една демократична политическа общност, който не би позволил някъде да се установи авторитаризъм. - В никакъв случай няма да има забрана за партии. Защото експериментът, който е направила България през 1935-1943 г е същият като нашия, с едно единствено изключение- забрана на партии. Но ние нямаме такава идея. Самата ситуация на президентската форма на управление ще минимализира влиянието на партиите. Някои от тях най-вероятно ще изчезнат, тъй като никога не биха могли да изберат президент. - Всички са поканени. Когато бяхме само движение, тогава можеха да дойдат при нас хора от всички партии, сега не. Но ако напуснат своите партии, добре са дошли. - Още в самото начало обясних, че става дума за професори, освен академични, има и професори по занаят. Един Кубрат Пулев е професор в бокса. Един отец Боян Саръев е професор като духовник. И много други подобни хора. - А съм го прочел, разбира се. Смях се много на първите опити да бъда дискредитиран. Най-куриозното беше в един вестник, където бяха писали за детските ми години, и бяха сложили снимка, на която съм с две германки пред входа на музея. На 16-17 г., там съм слабичък като чироз. Твърди се, че това до мен е госпожа Меркел като млада, когато дошла на българското Черноморие. Не си спомням момичето как се казваше, но не е Меркел. - Надявам се да не попречи. Плановете ми за лятото, понеже се заемам с много голяма работа, ще бъдат намалени. Ще продължавам да проучвам историята на родния край.", "date": "2018.06.08", "title": "\"Кубрат\" е партия на умерени и просветени националисти"}
{"url": "http://standartnews.com/sport/natsionalite_zapochnaha_priklyuchenieto_v_yaponiya_s_pobeda-372451.html", "text": "Мъжкият национален отбор по волейбол победи с 3:0 (25:14, 25:21, 29:27) домакините на третия турнир от Лигата на нациите - Япония. Пламен Константинов заложи на състав Николай Учиков, Георги Сеганов, Николай Пенчев, Валентин Братоев, Светослав Гоцев, Виктор Йосифов и либерото Теодор Салпаров. След неуспешния уикенд в София, когато \"лъвовете\" записаха 3 загуби, този път момчетата започнаха кампанията по отличен начин. В първия гейм двата тима тръгнаха равностойно, а до първото техническо прекъсване българите натрупаха комфортна преднина от 5 точки след добри изяви на Николай Пенчев и Валентин Братоев. До края на частта \"лъвовете\" не допуснаха изненада и успяха само да увеличат предимството си до 25:14. Домакините се опълчиха във втората част, но и това не бе достатъчно. При второто техническо прекъсване японците водеха с 16:14, но добри изяви на Братоев и няколко грешки на противниците донесоха преднина от 2:0 за \"лъвовете\". Третият гейм бе най-равностоен. До края резултатът се движеше точка за точка. В последните точки Светослав Гоцев и Братоев направиха добри атаки и донесоха трета победа за българския тим. Утре (9 юни) националите играят срещу Италия.", "date": "2018.06.08", "title": "Националите започнаха приключението в Япония с победа"}
{"url": "http://standartnews.com/svyat/g7_se_sabira_v_kanada-372422.html", "text": "Днес в Канада започва срещата на лидерите на Г7. Очаква се тежка първа среща на американския президент Доналд Тръмп с европейските му съюзници след решението му да въведе мита върху стоманата и алуминия и санкции за търговия с Иран. Финансовите лидери на едни от най-близките американски съюзници вече изразиха недоволството си заради решението на американската администрация да въведе налози върху вноса на стомана и алуминий, създавайки условия за разгорещен дебат по време на срещата на върха. Германският канцлер Ангела Меркел обяви, че се готви за трудни дискусии на форума. Тя изрази песимизъм за обща позиция на лидерите на най-развитите икономики в края на срещата им, както и за вероятността да убеди Доналд Тръмп да се откаже от митата върху стоманата и алуминия и санкциите по отношение на Иран. Френският президент Еманюел Макрон от своя страна обясни с цитат от Бисмарк защо не иска да коментира разговорите си с Тръмп. По повод американските мита Еврокомисията обяви, че ще е готова с ответни мерки следващия месец. А външните министри на Германия, Франция и Великобритания настояха в общо писмо до Вашингтон Евросъюзът да бъде изключен от санкции заради търговия с Иран. По-рано тази седмица стана ясно, че заради споровете с Тръмп срещата на върха може да приключи без съвместно изявление.", "date": "2018.06.08", "title": "Г7 се събира в Канада"}
{"url": "http://standartnews.com/svyat/sredizemno_more_e_zastrasheno_da_stane_more_ot_plastmasa-372425.html", "text": "Средиземно море е застрашено да се превърне в „море от пластмаса\", предупреди днес Световният фонд за дивата природа, който предложи серия от мерки за спасяването на морето от пластмасовите отпадъци, които го задушават. В Средиземно море има рекордно ниво на микропластмаса – пластмасови частици, които са по-малки от 5 мм и които тровят цялата хранителна верига и застрашават човешкото здраве. Като цяло концентрацията на микропластмасата е почти четири пъти по-висока в Средиземно море отколкото в „континентите\" от пластмасови отпадъци, открити в океаните, подчертава Световният фонд за дивата природа. За да се променят нещата, неправителствената организация пледира за международно обвързващо споразумение, за да бъдат намалени пластмасовите отпадъци или за борба с изоставените във водата материали за риболов. Световният фонд призовава за увеличаване на рециклирането и събирането на отпадъци в страните по крайбрежието на морето. Фондът призовава и за забрана на всички полиетиленови торбички за еднократна употреба, както на север така и на юг, и за забрана на добавянето на микропластмасата, например в козметичните продукти или почистващите препарати през 2025 г. Промишлеността трябва да развие алтернативи на пластмасата, „които да могат да се рециклират или да се превръщат в компост\", и да произвежда неща от възобновяеми материали, а не от петролни деривати, се казва в доклада. Туристическата индустрия трябва да избягва да използва пластмасови продукти за еднократна употреба като бутилки, торби, сламки или тапи. Световният фонд призовава и за „лов на пластмаса\" на индивидуално ниво – използване например на дървени гребени и пинсети, на гъби от целулоза, на биоразграждащ се конец за зъби, на керамични съдове, стъклени бутилки, памучни кърпи или постелки за йога от бамбук. Фондът отправя призив да не се хвърлят отпадъците където и да е, което ще допринесе също за спасяването на Средиземно море.", "date": "2018.06.08", "title": "Средиземно море е застрашено да стане „море от пластмаса”"}
{"url": "http://standartnews.com/svyat/makron_gotvi_edinen_front_sreshtu_tramp_na_g7_i_predupredi_nikoy_lider_ne_e_vechen-372427.html", "text": "Френският президент Еманюел Макрон отбеляза, че никой лидер не е вечен, което намеква за по-конфронтационно отношение към президента на САЩ Доналд Тръмп на започващата днес среща на върха на Г-7 в Канада, предаде \"Ройтерс\", цитирана от БТА. На журналистически въпрос дали проблемът с Тръмп е, че \"не го е грижа дали ще бъде изолиран\", Макрон отвърна: \"Казвате, че президентът на САЩ хич не го е грижа. Може и така да е, но никой не е вечен. Шестте страни от Г-7 без САЩ взети заедно са по-голям пазар от американския.\" \"Няма да има световна хегемония, ако знаем как да се организираме. А ние не искаме да има\", каза френският президент на съвместна пресконференция с канадския премиер Джъстин Трюдо в Отава. Досега Макрон се държеше по-сговорчиво с Тръмп, когото нарича свой приятел. Вчера обаче той заяви намерение да е в единен фронт с другите лидери от Г-7, макар и да посочи, че е важно да се запази учтивост, отбелязва \"Ройтерс\". \"Може би американският президент не го е грижа, че ще бъде изолиран днес, но ние нямаме нищо против да останем шест страни, ако се наложи. Защото тези шест страни представляват ценности, представляват икономически пазар и най-вече представляват реална сила на международно ниво днес\", заяви френският президент. Макрон съобщи, че ще събере днес лидерите на Германия, Великобритания и Италия и представителите на ЕС преди началото на срещата на върха на Г-7 с цел укрепване на съюза пред Тръмп, предаде \"Франс прес\". Той припомни разногласията с американския президент за промените в климата, иранското ядрено споразумение и въведените мита върху вноса на стомана и алуминий от европейски страни в САЩ. . В подготвителната среща преди началото на форума на Г-7 ще участват германският канцлер Ангела Меркел, британският министър-председател Тереза Мей, новият италиански премиер Джузепе Конте и председателите на Европейския съвет и на Европейската комисия, Доналд Туск и Жан-Клод Юнкер, уточни френският президент. Според германски представител, цитиран от \"Ройтерс\", европейските държави ще представят единна позиция по въпроси, обхващащи теми от Иран до климатичните промени, на започващата днес среща на върха на Г-7, която може да приключи без традиционната заключителна декларация. В такъв момент е много важно да имаме такива срещи. Дали ще има декларация или не, не знам, каза източникът на \"Ройтерс\". Необичайно би било за срещата на върха да приключи без заключително комюнике. Целта ни е да имаме обща декларация, но имаме своите позиции, от които няма да се откажем, допълни той.", "date": "2018.06.08", "title": "Макрон готви единен фронт срещу Тръмп на Г-7 и предупреди: Никой лидер не е вечен!"}
{"url": "http://standartnews.com/lyubopitno/deyvid_i_viktoriya_bekam_daryavat_toaletite_si_ot_kralskata_svatba-372450.html", "text": "Дейвид и Виктория Бекъм дават за благотворителност тоалетите си от кралската сватба на принц Хари и Меган Маркъл, съобщи Би Би Си. Събраните пари ще бъдат дарени за жертвите от атентата в Манчестър. При нападението миналата година загинаха 22 души. Сватбата на принц Хари и Меган Маркъл беше гледана от милиони по целия свят. А сега почитателите ще могат да се сдобият с тоалетите на двама от най-известните гости. На церемонията Дейвид носеше костюм на „Диор\" с неговите бродирани инициали, а Виктория беше с тъмносиня рокля от собствената ѝ колекция.", "date": "2018.06.08", "title": "Дейвид и Виктория Бекъм даряват тоалетите си от кралската сватба"}
{"url": "http://standartnews.com/svyat/brekzit_mozhe_da_se_provali_predupredi_britanskiyat_vanshen_ministar-372448.html", "text": "Първият дипломат на Великобритания - евроскептикът Борис Джонсън, спомена за възможен \"провал\" на Брекзита и сподели възхищението си от категоричните методи, използвани от американския президент Доналд Тръмп, предаде Франс прес. Агенцията цитира сайта Бъзфийд нюз и изказване на Джонсън на частна вечеря, организирана от консервативна група за натиск. Борис Джонсън заяви, че министър-председателят Тереза Мей ще навлезе във фаза, в която ще се държим далеч по-нападателно с Брюксел. \"Трябва да приемете, че сега нещата може да се провалят. Окей? Не искам никой да изпадне в паника, докато се провалят. Без паника. Накрая всичко ще се уреди\", добави британският външен министър. Брекзитът ще бъде необратим, но може би няма да е такъв, какъвто го искаме, допълни Джонсън. Според него има голям риск кралството да приеме споразумение, което нарушава много \"червени линии\" в очите на радетелите за безкомпромисен Брекзит, какъвто е и той. По думите му документът може да задържи страната \"в орбита около ЕС, в митническия съюз и до голяма степен в общия пазар\". \"Ако нямате куража да настоявате за независима политика, няма никога да получите икономическите изгоди от Брекзита. Никога няма да получите политическите изгоди от Брекзита\", каза той. Според първия британски дипломат Доналд Тръмп използва твърди методи в отношенията си с Брюксел. \"Представете си Доналд Тръмп да направи Брекзита. Той би се заловил с това, действайки крайно твърдо\", отбеляза той. \"Все повече се възхищавам от Доналд Тръмп. Все повече се убеждавам, че има метод в неговата лудост\", добави Джонсън.", "date": "2018.06.08", "title": "Брекзит може да се провали, предупреди британският външен министър"}
{"url": "http://standartnews.com/svyat/istoriyata_na_kolizeuma_v_rim-372433.html", "text": "Колизеумът е символ не само на Рим и на Италия, а и на силата на цяла една велика империя. Най-големият амфитеатър в Античността е наричан Амфитеатър на Флавиите или Амфитеатър на Цезарите, а името Колизеум му е било дадено към VIII век. Строителството му започва император Веспасиан през 72 г. сл. н. е., а неговият син Тит го открива. Когато амфитеатърът бил завършен, той можел да побере повече от 50 000 седящи човека. В древността бил дълъг 189 метра, 156 метра широк и 50 метра висок. Въпреки че строежът отнема само 8 години, император Веспасиан умира преди завършването му и неговият син Тит го открива. Първите игри продължили 100 дни и до тях хората били допускани безплатно. Игрите са започнали в прослава на боговете, но много бързо са загубили религиозния си привкус и е останало само зрелището, често кърваво. Сред най-популярните били битките между гладиаторите, между животни, военноморски игри, при които арената е била наводнявана. Арената на Колизеума служела и за наказание на престъпниците. Теренът на който са се провеждали игрите, наречен хипогей, представлявал дървена платформа, покрита с пясък. Под него имало сложна система от тунели и стаи, където живеели гладиаторите, осъдените и животните. По време на Средновековието е бил крепост, а през 15-16 век е разграбен и превърнат в каменоломна. Едва през XVIII век папа Бенедикт XIV успява да спаси останалото от амфитеатъра. Малко по-късно е започната и реставрацията на Колизеума. Днес Колизеумът е най-голямата туристическа атракция в Рим, а туристите, които го посещават са милиони.", "date": "2018.06.08", "title": "Историята на Колизеума в Рим"}
{"url": "http://standartnews.com/svyat/otkriha_martav_amerikanski_tv_vodesht_stava_duma_za_samoubiystvo-372447.html", "text": "Талантливият водещ Антъни Бурдейн, завладял зрителите на CNN по цял свят, е починал на 61 години. Новината потвърдиха от CNN и съобщиха, че причината за смъртта е самоубийство, информира \"Дарик радио\". Открит е мъртъв в хотелската си стая. Антъни Бурдейн е известен американски ресторантьор, телевизионна личност и автор на много книги, касаещи ресторантьорският бизнес. Бордайн беше майстор в занаятите си - първо в кухнята, а след това и медиите. Чрез своите телевизионни предавания и книги той изследва човека и помага на аудиторията да мисли различно за храната, пътуването и себе си, пишат от CNN. По пътя си той е печелил всички награди, които индустрията може да предложи. Той е бил във Франция и е работил но нови серии от своята поредица за CNN.", "date": "2018.06.08", "title": "Откриха мъртъв американски ТВ водещ, става дума за самоубийство"}
{"url": "http://standartnews.com/sport/kralev_pritesnen_za_tototo-372442.html", "text": "Министърът на младежта и спорта Красен Кралев коментира пред медиите предложените промени в Закона за хазарта по време съвместна пресконференция с Българския футболен съюз и Българския спортен тотализатор, на която беше представено партньорството между трите институции с обезпечаване на футболни топки за Първа, Втора и Трета лиги и детско-юношеските школи. „Не мога да скрия, че съм притеснен. Изключително добре разбирам моралните аргументи на вносителите на промените в закона и ги споделям. Но ми се струва, че нещата тук са много по-сложни, отколкото изглеждат на пръв поглед. Много внимателно съм изчел всички аргументи на спортните федерации, на спортисти, на политици, на гражданите в социалните мрежи. Много добре знам каква е обстановката и настроението. В интерес на истината съм малко изненадан, че всички коментират  основно последиците върху частния сектор. Като че ли се забравя фактът, че Българският спортен тотализатор е най-големият спомоществовател на българския спорт\", каза Кралев. Министърът съобщи, че бюджетът на ММС за тази година е малко над 75 млн. лв., като 27,5 млн. е предвидено да влязат от БСТ. „Това прави около  1/3 от бюджета за спорт. Тези пари са планирани на 1 януари, договорени са бюджетите на федерации, клубове, за домакинства, за масов спорт и т.н. Няма начин една такава забрана да не се отрази на оборотите. Както на частните оператори, така и на държавния оператор\", заяви Кралев. Той допълни, че бюджетът на тотализатора е около 160 млн. годишно. От тях 120 са от цифровите лотарийни игри и 40 млн. от моментните лотарийни игри, т.н. билетчета. „Ако оборотът спадне примерно с 10 %, а аз мисля, че ще е с много повече, но това трудно може да се изчисли в момента, това ще доведе до неизпълнение на нашия бюджет в размер близо 2,8 - 3 млн лева. За нас това е огромна сума. Ако една частна компания може да понесе 20-30% загуби, възстановява се, прави си друга стратегия и през следващите години може да се развие, тотализаторът и Министерството няма от къде да компенсират тези 3 млн. лв. Няма от къде да ги вземем, което значи, че няма да можем да си изпълним бюджета. Не искам да давам окончателно мнение, в момента нашите експерти работят по становище, което ни е изискано от Народното събрание. Но ми се струва, че ако думата забрана се замени с регулация, нещата ще си дойдат на мястото\", каза Кралев. Министърът подчерта, че всеки лев за спорт е ценен и за това трябва да се внимава много какво ще се случи с БСТ. „Разбирам моралните подбуди на колегите, които са разработили тези промени, но българският спорт е изключително много зависим от начина, по който работи БСТ. Цифрите, които изнесох са максимално прецизни и коректни и могат да Ви дадат представа за това от къде са тези мои притеснения и опасения. Всяко намаление на бюджета се отразява на цифрите, които ние вече сме планирали. Общият бюджет за спорт на министерството далеч не е голям. 75 млн. са крайно недостатъчни за българския спорт и всеки лев ни е ценен. Всяка федерация се бори максимално рационално да изразходва парите си, така че ние сме много внимателни с това какво ще се случи с БСТ\", завърши Кралев.", "date": "2018.06.08", "title": "Кралев притеснен за Тотото"}
{"url": "http://standartnews.com/sport/olimpiyski_festival_sabira_v_albena_mladi_talanti_v_7_sporta-372444.html", "text": "Бъдещите олимпийски медалисти на България най-вероятно ще са сред участниците в предстоящия от понеделник до сряда(11-13 юни) в курортен комплекс Албена 11-и Фестивал „Олимпийски надежди\" . Състезанията се организират в 7 вида спорт - футбол, лека атлетика, баскетбол, тенис на маса, плажен волейбол, плуване и плажна борба. По традиция надпреварата е под мотото \"Да открием олимпийските надежди на България\". Това лято много силно се включват участници от Македония, които ще се присъединят към традиционните гости от Румъния. Те ще участват със силни тимове в турнирите по баскетбол и плажен волейбол. Очаква се отново футболът да предизвика най-силни емоции и да бъде сред най-атрактивните надпревари. Вече има и заявки за близо 450 участници, като над 100 са записани за стартовете по лека атлетика със състезатели от София, Шумен, Русе, Варна, Добрич, Бургас и др. Изключително силен се очертава и турнирът по тенис на маса, който ще бъде квалификационен за следващите по-важни изпитания в календара на федерацията. В трите стила на плажна борба - класически, свободен и жени – в предишните две години участваха по над 20 отбора с по 8 състезатели и това направи тези турнири най-масовите. Очакванията са те да бъдат сред най-многолюдните като участници и сега. Това лято олимпийският фестивал ще премине пред погледите на видни гости, сред тях са част от най-авторитетните спортни ръководители в Европа. В България тези дни пристига делегация на ACES EUROPA – асоциацията, която определя европейските градове и столици на континента. Авторитетната визита се води лично от основателя и почетен президент на ACES EUROPE Джан Франческо Лупатели, както и от генералния секретар Хуго Алонсо. Инспекторите ще присъстват на официалното откриване насрочено за 12 юни, вторник, в 9.30 ч. на поляната пред хотел „Добруджа\" в к. к. Албена. На церемонията ще бъдат още вицепрезидентът на БОК Йорданка Благоева, председателят на БФ тенис на маса Стефан Китов, други официални лица и гости от чужбина. По традиция домакините от „Албена\" представят перфектни условия за участниците и гостите с отлично подготвени спортни площадки, зали и игрища. По традиция фестивалът на БОК е под мотото \"Да открием олимпийските надежди на България\". От основаването си досега тези състезания са били първо сериозно изпитание за много български спортни надежди, по-късно утвърдили се в националните отбори, участвали в младежки олимпийски игри, а част от тях вече и на олимпийски игри. Целта на фестивала е да допринася за популяризирането на основните идеали, принципи и ценности на олимпизма и разпространяването им сред младото поколение, както и да даде възможност за изява на младите спортни таланти.", "date": "2018.06.08", "title": "Олимпийски фестивал събира в Албена млади таланти в 7 спорта"}
{"url": "http://standartnews.com/biznes/naygolemite_investitori_v_balgariya_sa_ot_es_a_ne_ot_ofshorni_zoni-372432.html", "text": "Най-големите чуждестранни инвеститори в българската икономика са от Европейския съюз, съобщава БГНЕС, позовавайки се на изказване на министъра на икономиката Емил Караниколов. Преките чуждестранни инвестиции в страната за периода януари - март 2018 г. възлизат на 179,1 млн. евро. За същия период на 2017 г. тези чуждестранни инвестиции в страната са в размер на 950,1 млн. евро. По държави, сред десетте страни с най-големи преки инвестиции, в България за 2017 г. преобладават държавите от Европейския съюз и няма нито една държава с преференциален данъчен режим. Най-големите нетни преки инвестиции в страната за януари - декември 2017 г. са от Холандия (875,7 млн. евро), Швейцария (126,6 млн. евро) и Германия (94 млн. евро), подчертава Караниколов. Делът на инвестициите от юрисдикции с преференциален данъчен режим в България през 2017 г. е незначителен и няма въздействие върху развитието на икономиката в страната, подчертава Караниколов. През последните години отчитаме възстановяване на нивата на преките чуждестранни инвестиции до нивата от периода преди началото на световната икономическа и финансова криза от 2008 г., заявява министърът. В потвърждение на данните, отчитаме значително нарастване на интереса към България като инвестиционна дестинация, особено в производството и бизнес услугите с висока добавена стойност, допълва той.", "date": "2018.06.08", "title": "Най-големите инвеститори в България са от ЕС, а не от офшорни зони"}
{"url": "http://standartnews.com/lyubopitno/pipa_midaltan_ofitsialno_obyavi_che_e_bremenna-372426.html", "text": "По-малката сестра на херцогинята на Кембридж Кейт Мидълтън – Пипа Мидълтън, официално обяви, че ще става майка. Медиите спекулираха за това от известно време, но сега Пипа го призна пред изданието \"Уейтроуз\". Там тя разказва, че е минала първите три месеца на бременността и сега адаптирала гимнастиката си за състоянието си. Пипа Мидълтън се омъжи за мениджъра на хедж фондове Джеймс Матюс през 2017 година. Тя беше шаферка на сватбата на сестра си Кейт, която вече дари с 3 деца принц Уилям.", "date": "2018.06.08", "title": "Пипа Мидълтън официално обяви, че е бременна"}
{"url": "http://standartnews.com/lyubopitno/golyamo_priznanie_za_dzhordzh_kluni_amal_siyae_ot_shtastie_do_nego-372439.html", "text": "Джордж Клуни получи наградата за цялостни постижения на Американския филмов институт на церемония в холивудския театър \"Долби\", съобщи Контактмюзик, цитиран от Дарик. 57-годишният актьор каза, че е много щастлив от това признание. Наградата му връчи баща му Ник Клуни. \"Ако си актьор, това е едно от най-хубавите неща, които могат да ти се случат. Наистина е забавно. Наистина ми е приятно да съм тук\" - каза Джордж Клуни пред \"Ентъртейнмънт тунайт\". Съпругата на Джордж Клуни - Амал, го придружаваше на галата. Тя каза, че е \"много, много горда\" с него. На церемонията присъстваха много приятели и колеги на Джордж Клуни, като Кейт Бланшет, Дженифър Анистън, Ана Кендрик, Дон Чийдъл, Кортни Кокс, Бил Мъри, Ранди Гербер и Синди Крофорд. Джордж Клуни може да изглежда млад за награда за цялостно творчество, но това почетно отличие не е първото в кариерата му. През 2015 г. Асоциацията на чуждестранните журналисти в Холивуд му присъди награда си \"Сесил Б. де Мил\". Когато през октомври миналата година беше обявен изборът на Джордж Клуни за почетната награда на Американския филмов институт, Хауърд Стрингър, председател на съвета на попечителите, го нарече \"съвременна екранна легенда, творец, който комбинира блясъка на отминало време с яростна страст за въздействие на изкуството извън екрана\". Джордж Клуни е двукратен носител на наградата „Оскар\" - като поддържащ актьор за участието си в \"Сириана\" и като продуцент - за най-добър филм за \"Арго\".", "date": "2018.06.08", "title": "Голямо признание за Джордж Клуни, Амал сияе от щастие до него"}
{"url": "http://standartnews.com/biznes/sun_care_perfection_na_refan__za_dalgotraen_ten_bez_slanchevi_izgaryaniya-372379.html", "text": "Новата линия от слънцезащитни продукти SUN CARE PERFECTION на REFAN съдържа специално разработена формула с висока слънцезащита, която предпазва  от слънчеви изгаряния и увреждане на кожата, причинено от UV лъчите. Експертна широкоспектърна UV-филтърна  Tinosorb-система осигурява висока защита на всеки тип кожа срещу фотоувреждания и фотостареене. Иновативната технология предоставя ефикасна подкрепа срещу UV- лъчи и слънчеви реакции, както и повишена защита срещу свободни радикали. Серията за висока защита от слънцето SUN CARE PERFECTION  съдържа крем за лице и лосион за тяло със слънцезащитен фактор /SPF/ 30 UVA/UVB и с деликатен плодов аромат, както и  кремове и лосиони за тяло със SPF 50 UVA/UVB  в две разновидности - с плодов аромат и аромат на роза. Кремовете за лице са разработени с високомолекулна хиалуронова киселина, която хидратира повърхността на кожата и предотвратява загубата на вода. Адекватното водно съдържание е от съществено значение за правилното функциониране на всички структури в кожата и подобрява нейния релеф и гладкост. Кремовете за лице са с комфортна копринена текстура без лепнене и без мазен филм. Лосионите за тяло са обогатени с натурален токоферол /витамин Е/, който ефективно защитава от свободните радикали. Тяхната  елегантна текстура създава  копринено усещане, без омазняване и  бели следи. Продуктите за лице и тяло от слънцезащитната линия SUN CARE PERFECTION на REFAN правят кожата мека и овлажнена. Осигуряват надеждна фото защита за добиване на равномерен и дълготраен  тен без слънчеви изгаряния и позволяват да се радвате на слънцето през цялата година.", "date": "2018.06.08", "title": "SUN CARE PERFECTION на REFAN – за дълготраен тен без слънчеви изгаряния"}
{"url": "http://standartnews.com/balgariya/nakazvat_14_sluzhiteli_na_zatvora_zaradi_byagstvoto_na_pelov_i_kolev-372456.html", "text": "14 служители на Софийския затвор са наказани с порицание заради бягството на двамата рецидивисти Владимир Пелов и Радослав Колев. Преди повече от месец държавата се закани да накаже за бягството от затвора 14 служители. Според закона - от мъмрене до уволнение. Те признават вината си и седмици по-късно получават порицание. \"Това е възможността, която ни дава законът за МВР\", поясни проф. Николай Проданов, зам.-министър на правосъдието. По време на проверката, свързана с бягството на двамата рецидивисти, са разкрити и още провинения от страна на остранения заместник-началник на затвора Анатолий Борисов. Той беше споменат и в писмото на Пелов до медиите. След бягството има още въпроси, които остават без отговор. Като например как Пелов се е сдобил с оръжие зад решетките. Според портрета, направен на Пелов при повторното му влизане в затвора, той бил решителен, жесток, интелигентен човек, който нямало да се спре пред нищо, за да постигне целите си. Заместник - министърът признава, че може би част от служителите на затвора са го подценили: \"Профилът на другия беглец е доста по-банален. Става дума за дребен престъпник от улицата, който е и наркозависим\". Проданов обаче не може да отговори как Колев е успял да си набавя наркотици в затвора. Но беше категоричен, че сега ще му е много по-трудно да се открие без Пелов.", "date": "2018.06.08", "title": "Наказват 14 служители на затвора заради бягството на Пелов и Колев"}
{"url": "http://standartnews.com/balgariya/galap_54_ot_balgarite_ne_planirat_da_pochivat_prez_lyatoto-372455.html", "text": "54% от българите не планират да почиват това лято. 44% пък си правят планове за лятната отпуска. Останалите твърдят, че още не знаят. Това сочат данните от проучване на „Галъп интернешънъл\", направено съвместно с Борда по туризъм. То е проведено между 13-17 април и 1-5 юни сред 1000 души. В България на море мислят, че ще могат да отидат 55% от участвалите в изследването, които ще почиват. За море в чужбина пък мислят 36% от онези, които планират почивка. 26% от възнамеряващите да почиват пък ще отидат на планина у нас. Останалите споменават всякакви форми на културен, спа и друг туризъм. 10 дни е средната продължителност на планираната почивка. Средната сума за тези дни, която са заделили онези, които смятат, че ще почиват, е 1557 лв. Предпочитано остава Черно море. Тези, които предпочитат почивката в чужбина, оглеждат Бяло море, отбелязват още от „Галъп\". По повод текущата дискусия относно преместваеми обекти, мнозинство от 78% не приемат идеята за спешни промени в законите, 19% пък я приемат. Останалите се колебаят. Изследвано е отношението към някои конкретни идеи в тази насока. Има предложение премахването на обекти на плажа да се състои през месец юни, когато сезонът вече е започнал. Според 74% от отговорилите това ще се отрази негативно, а 6% са на обратното мнение. За 18% няма да има особен ефект. Останалите не могат да преценят.", "date": "2018.06.08", "title": "\"Галъп\": 54% от българите не планират да почиват през лятото"}
{"url": "http://standartnews.com/balgariya/tovaren_avtomobil_ubi_mladezh_smenyal_guma_na_patya-372457.html", "text": "Млад мъж е починал при тежка катастрофа при с. Търън, община Смолян, съобщи БТА по данни на Областната дирекция на МВР. Сблъсъкът е станал между спряла поради техническа неизправност на пътното платно кола и преминаващ товарен автомобил. Пометеният 23-годишен мъж е закаран в болницата в тежко състояние, а по-късно починал на операционната маса. Злополуката станала на участък от пътя Смолян- Търън - Рудозем. Лек автомобил \"Форд Транзит\" спрял заради спукана гума на шосето, при което от колата слезли шофьорът и 23-годишен пътник от с.Горно Драглище, общ. Разлог. Ударът от преминаващ пикап \"Мазда\" последвал, докато двамата се опитвали да извадят резервна гума. Пострадалият е закаран в тежко състояние в болницата в Смолян, където починал при операция. Пикапът е управляван от 46-годишен мъж от с.Търън.", "date": "2018.06.08", "title": "Товарен автомобил уби младеж, сменял гума на пътя"}
{"url": "http://standartnews.com/balgariya/mestyat_ot_boychinovtsi_nepalnoletnite_lisheni_ot_svoboda-372452.html", "text": "До края на юли т.г. предстои непълнолетните лишени от свобода от Поправителния дом в Бойчиновци да бъдат преместени в нови и модерни помещения, които отговарят на европейските изисквания. Стаите, чийто ремонт е в довършителен етап, се намират в рамките на територията на затвора във Враца, но в отделна масивна сграда и в отделен двор. Това съобщиха от пресцентъра на Министерството на правосъдието. Почти напълно е завършен и ремонтът на сградата, която е предвидена за училище на младежите. В обособения терен на затвора във Враца ще бъде изградено място за престой на открито и зона за фитнес занимания. Преустройството и довършителните дейности вървят на пълни обороти, установиха на място ресорният заместник-министър на правосъдието проф. Николай Проданов и временно изпълняващият длъжността главен директор на Главна дирекция „Изпълнение на наказанията\" /ГДИН/ старши комисар Васил Миладинов. След измененията в Закона за изпълнение на наказанията и задържането под стража Поправителният дом за непълнолетни младежи в Бойчиновци премина административно към Врачанския затвор и вече не е отделна самостоятелна структура, а подразделение към него. Към днешна дата в Бойчиновци са настанени общо 26 лишени от свобода, от тях 17 са непълнолетни, 9 са навършили 18 години. Предвижда се сградният фонд на Дома в Бойчиновци да бъде преустроен в затворническо общежитие от закрит тип и в него поетапно да бъдат премествани лишени от свобода от корпуса на затвора във Враца. По този начин ще се постигне разтоварване на затвора и пълно съответствие с европейските изисквания за 4 кв. м. на задържано лице, съобщи началникът на Врачанския затвор старши комисар Ангел Кабатлийски.", "date": "2018.06.08", "title": "Местят от Бойчиновци непълнолетните лишени от свобода"}
{"url": "http://standartnews.com/balgariya/ninova_pravitelstvoto_pazi_neutralitet_ot_balgarskiya_natsionalen_interes-372436.html", "text": "Правителството пази неутралитет от българския национален интерес. Това заяви лидерът на БСП Корнелия Нинова в декларация от името на ПГ на „БСП за България\" по време на парламентарния контрол, предаде репортер на Агенция „Фокус\". „Г-н Борисов, не сте идвали в парламента от 7 юли 2017 г. на парламентарен контрол. Смея да твърдя, че такова чудо няма – почти година премиерът не е стъпвал 11 месеца в парламента, за да отчете работата на правителството. Брилянтен пример за работеща парламентарна държава. У нас нито веднъж не чухме в Народното събрание нито една от важните теми например по Българското председателство на Съвета на ЕС - не ги обсъдихме, не ги подкрепихме, за да дадем онова самочувствие, от което имате нужда\", каза Корнелия Нинова. \"Имаме шанс дори и накрая на нашето председателство да коментираме грешките, които допусна правителството. В момента тече дебат за бюджета на ЕС по следващия програмен период. Става дума не само за пари, а за живота на всеки българин и на всеки европейски граждани, за бъдещето на Европа и за мястото на България там. Питам българските депутати от мнозинството – знаете ли каква е позицията по политиката за сближаване?\", коментира Нинова. Лидерът на БСП посочи, че България е най-бедната страна в ЕС. „И солидарността изисква специално внимание към такива държави, за да не се разделя Европа на две скорости. Италия ще получи с 11 млрд. евро повече, Испания - с 10 млрд. евро. Защо това е така? Защото има държавници, които бранят интересите на народите си и знаят как се прави европейска политика със съмишленици. Можем ли ние да бъдем такива? Вие, г-н Борисов, посочихте, че правителството ще запази неутралитет и не може да се изявява по такива позиции. Пазите неутралитет от българския национален интерес\", каза още Нинова.", "date": "2018.06.08", "title": "Нинова: Правителството пази неутралитет от българския национален интерес"}
{"url": "http://standartnews.com/balgariya/parlamentat_dade_zelena_svetlina_za_zakupuvane_na_nova_boyna_tehnika-372438.html", "text": "Парламентът даде \"зелена светлина\" за закупуване на нова бойна техника. Двата приоритетни проекта за модернизацията на армията, предложени с решение на Министерския съвет, подкрепиха 151 депутати, против бяха 7, въздържа се един народен представител. Единият проект е за закупуване на основна бойна техника. Правителството предвижда това да стане на два етапа, като през първия трябва да бъдат придобити 150 бронирани машини за три батальонни пехотни групи, а през втория - на системи и допълнително оборудване, както и за обучение на състава. Времевият интервал за реализация е 12 години, прогнозната цена е около 1,464 млрд лева. Другият - за нов тип боен самолет, предвижда придобиването на 16 нови бойни самолета на два етапа. Заложено е през първия етап да бъдат закупени не по-малко от осем самолета, за около 1,8 млрд лева. Сумата е и за наземно обслужване, обучение на състава, тригодишна първоначална интегрирана логистична поддръжка. Корнелия Нинова аргументира подкрепата на БСП, защото проектите изпълняват двете им условия. Първо, парите за модернизация да не надхвърлят 2% от БВП, каквито са предложенията на военния министър Красимир Каракачанов. Второ, да бъдат ангажирани фирмите от българската отбранителна индустрия по линия на офсетното сътрудничество - това също било заложено в проектите. Когато БСП е в управление, не се отнася с достатъчно разбиране към развитието на бойните способности на армията, когато е в опозиция - е против, стреми се да възпрепятства проекти, припомни Емил Христов от ГЕРБ, но благодари за променената позиция на левицата. Защото проектите, подчерта той, не са нито на ГЕРБ, нито на Обединени патриоти, а на Българската армия. След професионалните аргументи в началото на дебатите, дискусията в пленарната зала премина в политически обвинения, лични обяснения, декларации от името на групи, най-вече за създаване на корупционни условия на различни етапи от разработването на проекти за модернизацията на армията.", "date": "2018.06.08", "title": "Парламентът даде „зелена светлина“ за закупуване на нова бойна техника"}
{"url": "http://standartnews.com/balgariya/tomislav_donchev_priemame_neobhodimostta_ot_reformi_v_kohezionnata_politika-372434.html", "text": "Ние приемаме необходимостта от реформи в кохезионната политика, включително нуждата от това тя да бъде много по-свързана с приоритетите и сферите на икономическото развитие. Това обяви вицепремиерът Томислав Дончев преди началото на конференцията на високо равнище, посветена на Кохезионната политика на ЕС, която се провежда в НДК, по повод предложението на Европейската комисия за средства за кохезионна политика и новите предизвикателства в сферата на сигурност и миграция. \"Приемаме виждането на тези страни, които казват, че ние трябва да гарантираме, че парите се харчат в адекватна правна среда. Тук обаче не е възможно да съществува механизъм, който се базира изцяло на субективизъм или спонтанно виждане на някой политически ръководител или администратор. Предстои дискусия\", заяви Дончев. Той коментира, че до голяма степен кохезионният пакет е съхранен и номинално е сходен с предишния програмен период и подчерта, че все пак на този етап това е само предложение на ЕК, което подлежи на дискусия. Дончев каза още, че трябва да се продължи финансирането на регионите, които са по-изостанали. Той отбеляза, че и по-напредналите райони също се нуждаят от подкрепа за инфраструктура независимо, че в тях има съсредоточени инвестиции. \"Освен вътрешната кохезия, ние трябва да мислим за свързаност не само между държавите членки, която е тема. Ние трябва да мислим за свързаност както е темата Западни Балкани с държавите, които не са членове на ЕС. Свързаността би донесла сигурност, би донесла икономическо развитие, би донесла нови икономически възможности\", добави вицепремиерът.", "date": "2018.06.08", "title": "Томислав Дончев: Приемаме необходимостта от реформи в кохезионната политика"}
{"url": "http://standartnews.com/balgariya/brutalno_ubiystvo_14godishno_momiche_beshe_iznasileno_i_zahvarleno_v_gora__podozirat_bezhantsi-372429.html", "text": "Брутално убийство потресе Германия. Момиче на едва 14 години бе открито мъртво край жп път, в гориста местност, в близост до Висбаден. Момичето било изнасилено преди да бъде убито. Тялото бе намерено в сряда и бе установено, че е на 14-годишната Сузана от Майнц. Тя била обявена за изчезнала още на 22 май. Първоначалното предположение на разследващите е, че момичето е било изнасилено и убито от двама мъже от центъра за бежанци във Висбаден. Основният заподозрян е 20-годишен иракчанин, който обаче вече не е в Германия. Разследването е показало, че в началото на юни той е напуснал страната, заедно със семейството, си с полет от Дюселдорф до Истанбул, а оттам – до Ербил, в Северен Ирак. Семейството на 20-годишния заподозрян пристигнало в Германия през 2015 г. През 2016-а на въпросния млад мъж било отказано убежище, но въпреки това той не напуснал страната, а самата му екстрадиция се била забавила. Причината полицията да заподозре въпросния 20-годишен иракчанин са показанията на друг бежанец, момче на 13 години. Освен това на полицията станало ясно, че Сузана се е познавала с брата на заподозрения. По-нататъшното разследване отведе служителите на реда и до 35-годишен мъж, турски гражданин. Той бе арестуван почти веднага след намирането на тялото на момичето, но по-късно бе освободен заради открити нови доказателства. Оказа се, че самото момиче е била еврейка, но засега органите на реда се въздържат от предположения, че религията ѝ може да е била мотив за престъплението.", "date": "2018.06.08", "title": "Брутално убийство! 14-годишно момиче беше изнасилено и захвърлено в гора - подозират бежанци"}
{"url": "http://standartnews.com/balgariya/borisov_otidoh_v_rusiya_po_patya_trasiran_ot_radev_no_toy_ne_beshe_trasiral_nishto-372440.html", "text": "\"Отидох в Русия по пътя, трасиран от президента Румен Радев. Той обаче не беше трасирал нищо.\" Това отговори премиерът Бойко Борисов на народния представител от \"БСП за България\" Антон Кутев какво е постигнал с визитата си в Москва. „Щеше ми се да започна и с отговор на въпроса на Корнелия Нинова как бихме могли като държава да постигнем по-добри резултати. Със сигурност може повече затова преди време предложихме министърът по европейските въпроси, на Европредседателството да бъде от вашата партия. Вие казахте, че сме искали да ви купим. Сега вие ни предлагате същото – да работим заедно. Добре, приемаме го\", каза още Борисов. „Вашата закачка с президента Радев не е във ваша полза, защото той има по-висок рейтинг. Явно вие не сте постигнал Вие\", отговори му Антон Кутев. Преди това премиерът получи обвинение от опозицията, че не е било постигнато нищо от това посещение. \"Съжалявам за това, че винаги, когато съм идвал в президента вие не искате да свършим някаква работа, а да си изговорите каквото искате. Това, че има по-висок рейтинг не значи нищо. Срещата ми с Путин беше три часа, тя беше предавана на живо. Затова не мога да се съглася с Вас, че нищо не сме се разбрали. Ние говорихме за допълнително количество газ, което ще влезе в страната. Затова бях добронамерен и се обадих и на Румен Овчаров. С Русия имаме договор до 2030 г. Сега говорим за увеличаване на количествата на доставките\", обясни Борисов състоянието на газовите доставки и преговорите с руската страна. ГЕРБ има по-голям рейтинг от БСП, а Мая Манолова има по-голям рейтинг от президента, каза още Борисов. „Винаги, когато съм бил в парламента, вие чакате да дойда, не за да свършим работа\", коментира той към БСП. „Вместо да ме питате мен, питайте президента какво е трасирал на срещата си с Путин\", изтъкна премиерът. „Срещата ни беше 3 часа. Толкова пък да не съм разбрал какво ми казва Путин с преводач\", коментира Бойко Борисов. „Така започнат разговор, води до такова отношение\", обърна се той към БСП. „На 13 юни се събират всички министри. Мисля, че ще се договорим част от газа да се търгува на територията на България\", заяви премиерът. „Използвате случая да се заяждате с мен, да си разменяме реплики. Това не помага на никого\", обяви Бойко Борисов. „Нашите партньори вдясно твърдят, че съм васал на Путин, вие ми казвате, че не се разбирам с него. На кого да вярвам\", коментира премиерът. „Като дойде в България, ще го помоля да ви обясни на руски, това мога да направя\", каза още той. Репликата на премиера Борисов бе в отговор на зам.-председателя на ПГ на БСП Антон Кутев, който заяви: „Президентът Румен Радев има по-висок рейтинг от вас и вие очевидно не можете да свикнете с това\". „Вие просто не се разбирате с тези хора. Имате съвършено различен начин на комуникация. Трябва да си смените екипа, защото с този няма да се справите\", посочи той.", "date": "2018.06.08", "title": "Борисов: Отидох в Русия по пътя, трасиран от Радев, но той не беше трасирал нищо!"}
{"url": "http://standartnews.com/balgariya/parlamentat_glasuva_reshenie_za_pridobivane_na_nova_boyna_tehnika-372431.html", "text": "Народните представители гласуват днес програмата за модернизацията на армията ни. ГЕРБ, ДПС, Обединените патриоти и БСП вчера дадоха заявка, че ще подкрепят проектите на стойност малко над 3,5 млрд. лева. Те предвиждат закупуването на нови изтребители и машини за пехотата. Единствено \"Воля\" призова модернизацията на армията да се случи в по-подходящо време. Общо 1,46 млрд. лева се предвижда да струват 150 бойни машини за пехотата, трябва да бъдат изплащани до 2029 г., а първите машини да пристигнат още през 2019 г. За \"поне 8\" многоцелеви изтребителя са приготвени 1,8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора да бъдат подписани до края на годината.", "date": "2018.06.08", "title": "Парламентът гласува решение за придобиване на нова бойна техника"}
{"url": "http://standartnews.com/balgariya/naprezhenie_na_gkpp_kulata_zaradi_kilometrichni_opashki-372435.html", "text": "Огромна опашка от тежкотоварни камиони се е образувала на път за ГКПП „Кулата\" заради проблем на митниците, предаде репортер на bTV. Стигна се и до напрежение – шофьорите заплашиха, че ще блокират границата, ако проблемът с преминаването не бъде решен. През нощта е имало бой между тираджиите, защото техен колега се е опитал да ги пререди на опашката. Шофьорите се оплакват, че с вдигане на температурите чакането на границата става непоносимо. На място е пристигнала и линейка, която да помогне на шофьор паднал от камиона си.", "date": "2018.06.08", "title": "Напрежение на ГКПП \"Кулата\" заради километрични опашки"}
{"url": "http://standartnews.com/balgariya/simeonov_nyamal_spor_s_angelkova_a_razminavaniya_koe_e_zakonno_i_koe_ne-372446.html", "text": "Нямам спор с министър Ангелкова, имам спор с хора, които не спазват закона, коментира пред журналисти вицепремиерът Валери Симеонов във връзка с подадения от него сигнал до прокуратурата за закононарушения на служители в Министерство на туризма, отнасящи се до незаконни строежи на морския плаж \"Слънчев бряг-юг\". Той посочи, че с министър Ангелкова имат разминавания по някои въпроси, свързани с това кое е законно и кое не. \"Аз съм подал сигнал по въпроси, които тя смята, че са законно решени, аз съм убеден, че не са, че са в нарушение на закона. Нека изчакаме какво ще реши прокуратурата и след това съдът\", каза Симеонов. „Нямам никакво противоборство с министър Ангелкова, настоявам да се спазват законите, не само в туризма и в устройството на територията, и да се премахнат тези изключително опасни заведения, които имат размерите на огромни универсални магазини, а всъщност са построени без разрешение\", посочи той. По думите му това са абсолютно незаконни сроежи, в които се събират по 3-4 хиляди човека и това е страшно опасно. Според Симеонов тези обекти могат да бъдат премахнати и по време на летния сезон, още повече, че те не били трайно закрепени към земята, а поставени върху пясъка. По думите му става въпрос за демонтиране на метални конструкции. Попитан дали е разговарял по темата с премиера, Симеонов отговори: \"Като стане царство в България, тогава ще разговарям с Бойко Борисов по всички въпроси\", но уточни, че още миналата година е получил пълна подкрепа от него по тези въпроси, включително публична, с изявления по медиите. В отговор на въпрос Валери Симеонов каза, че няма никакъв интерес по законопроекта, свързан с изграждането на далекосъобщителна инфраструктура. Той уточни, че става въпрос за интернет, кабелна телевизия, всякаква цифрова инфраструктура. „Когато се изграждат далекосъобщителни мрежи, там са задължителни всички изисквания на Закона за устройството на територията като за един стандартен строеж - с проектирането, с оценка на околната среда, даже с енергийна ефективност, въпреки че става въпрос за един изкоп и за полагане на кабели\", посочи той. По думите му това е една дълга и тежка процедура, която отнема повече от година. „Поставените от асоциациите искания бяха крайните (абонатни) отклонения, които са някъде 4-5 метра от основното трасе, да минат съгласно директивата на ЕС като маловажни строежи\", добави той. По думите му иначе след година и половина човекът, който е поискал да бъде свързан към съответната интернет мрежа, вече ще се е отказал.", "date": "2018.06.08", "title": "Симеонов нямал спор с Ангелкова, а разминавания кое е законно и кое не"}
{"url": "http://standartnews.com/balgariya/mvr_za_malko_da_hvane_vladimir_pelov_no_gi_izprevarili_tvardi_valentin_radev-372449.html", "text": "Вътрешният министър Валентин Радев заяви пред журналисти, че МВР е било на косъм да хване избягалия престъпник Владимир Пелов в Ботевград, но ги изпреварили, предаде БНР. Той определи убийството на Пелов като малшанс. Според Радев полицейските служби са били много близо до разкриването на мястото, където избягалият затворник се е укривал. Вътрешният министър уточни, че информацията, която се тиражира в медиите е различна от тази, която му е била подадена от професионалното ръководство на ведомството. „Добре е, че избягалият затворник не е извършил и други престъпления, защото в апартамента, в който се е укривал, са открити поеприпаси и взривни вещества\", коментира Радев. Радев уточни, че след приключване на вътрешната проверка на МВР ще стане ясно дали ще има уволнени или наказани полицейски служители. „Критиките са безпощадни, приемам ги, но заставам изцяло зад екипа, който работи по случая си издирването на двамата затворници\", коментира от своя страна главният комисар на МВР Младен Маринов. Той уточни, че полицията разчита на активността на гражданите, защото не може да бъде навсякъде. В същото време от ведомството се похвалиха, че само в Бургаска област ще бъдат командировани 757 полицаи за летния сезон.", "date": "2018.06.08", "title": "МВР за малко да хване Владимир Пелов, но ги изпреварили, твърди Валентин Радев"}
{"url": "http://standartnews.com/balgariya/rumen_petkov_botevgrad_se_vazpriema_kato_rayon_svoboden_za_prestapnitsi-372437.html", "text": "„Ботевград се възприема като район свободен за престъпниците, там се чувстват като у дома си\", каза председателят на АБВ Румен Петков. По думите му ситуацията там е еманация на лъжата. „Не може управляващите да излизат и да казват във всяко село – полицаи, а в Ботевград управлението да е доведено до там да не може да изпълнява нормални функции\", допълни още Петков. „Имаме демонстративно нежелание от страна на вътрешния министър да се намери решение на въпроса\", каза още той.", "date": "2018.06.08", "title": "Румен Петков: Ботевград се възприема като район свободен за престъпници"}
{"url": "http://standartnews.com/balgariya/zhena_dade_nad_400_000_lv_na_alo_izmamnitsi-372441.html", "text": "65-годишна жена даде на телефонни измамници над 400 000 лв. и половин килограм злато в София. Измамата е била извършена между 2 и 6 юни, пише БНР. Първият ден жената е оставила около 3000 лв. близо до кофа за смет на столичната улица „Гогол\". На 3 юни, отново в същия район, тя е оставила 104 000 лв., 30 000 евро и долари. Два дни по-късно на ул. „Цар Асен\" жената е оставила още 210 000 лв. Полицията издирва извършителите.", "date": "2018.06.08", "title": "Жена даде над 400 000 лв. на \"ало\" измамници"}
{"url": "http://standartnews.com/balgariya/sdvr_shte_pazi_geyparada_utre_shte_ima_promeni_v_dvizhenieto_v_sofiya-372443.html", "text": "Столичната дирекция на вътрешните работи (СДВР) взема мерки за опазване на реда в столицата заради няколко обществени мероприятия, които ще се проведат в събота. Това съобщиха от пресцентъра на МВР. Първото шествие е заявено с начален час 14 часа, сборен пункт пл. „Народно събрание\" и маршрут по бул. \"Цар Освободител\" до пл. „Независимост\", по бул. „Княз Ал. Дондуков\", бул. „Княгиня М. Луиза\", бул. „Витоша\" до НДК, пл. „България\". Посоченият час на приключване е 16.30. За времето от 16 до 22 часа е организирано шествие (т. нар. София прайд), участниците в което ще се събират пред Паметника на Съветската армия - „Княжеска градина\" и ще преминат по бул. „Цар Освободител\", бул. „Васил Левски\", ул. „Ген. Йосиф Гурко\", ул. \"Г.С.Раковски\", бул.\" Княз Ал. Дондуков\", бул. \"Васил Левски\", бул. „Цар Освободител\" до Паметника на Съветската армия\", където мероприятието ще приключи. От 17 до 20 часа в близост до билетния център пред Национален дворец на културата ще се проведе митинг - събрание. В 18 часа пред пилоните на НДК ще се събират участници в шествие, които ще се придвижат по бул. „Патриарх Евтимий\", ул. „Граф Игнатиев\", бул. „Христо и Евлоги Георгиеви\", пред сектор „А\" на Национален стадион „Васил Левски\" , по алеята покрай сектор „Г\" на стадиона до езеро „Ариана\" в Борисова градина, където събирането ще приключи. Преди, по време и след провеждането на тези прояви полицейски служители от СДВР, подпомагани от техни колеги от ГД „Национална полиция\" ще бъдат ангажирани в обезпечаването на сигурността, охраната на обществения ред и организацията на движение в града. На обявените сборни места ще бъдат изградени буферни зони за участниците в обявените събирания. Съгласно българското законодателство, в обособените зони няма да бъдат допускани лица във видимо нетрезво състояние, маскирани или носещи забранени предмети и вещи /огнестрелно оръжие, пиротехнически изделия, ножове, палки, боксове/. При необходимост, по направленията на придвижване на шествията, поетапно ще бъде спирано и възстановявано движението по пътното платно. Взети са всички необходими мерки за недопускане на инциденти и нарушения на обществения ред. От СДВР призовават случайно преминаващи граждани в района на провежданите прояви, да проявят толерантност и да спазват стриктно указанията на униформените.", "date": "2018.06.08", "title": "СДВР ще пази гей-парада утре, ще има промени в движението в София"}
{"url": "http://standartnews.com/balgariya/sin_ubi_bashta_si_v_pazardzhik-372445.html", "text": "Семейна свада завърши със смъртта на възрастен мъж. Драмата, при която син уби баща си се разигра в жилищен блок в Пазарджик в четвъртък следобед. По първоначални данни синът – 46-годишен мъж, и 71-годишният му баща се скарали във входа на кооперацията. В пристъп на гняв синът блъснал баща си, който се изтърколил до приземния етаж. Вследствие на падането възрастният мъж починал, а пристигналите с линейка лекари само констатирали смъртта. И двамата мъже живеели във въпросната сграда, но не били в добри взаимоотношения и по принцип не си общували. Синът е задържан от полицията за 24 часа, а случаят вече е предаден на районната прокуратура.", "date": "2018.06.08", "title": "Син уби баща си в Пазарджик"}
{"url": "http://standartnews.com/balgariya/tsvetanov_chest_pravi_na_ministarpredsedatelya_che_doyde_v_parlamenta-372453.html", "text": "Чест прави на министър-председателя, че днес е тук при нас, за да може действително да даде информация по парламентарните въпроси. Това, което се прави днес, трябва да бъде оценено и да бъдем действително обективни. Това заяви от парламентарната трибуна председателят на ПГ на ГЕРБ Не е чест, а негово задължение, репликира Антон Кутев по този повод, преди да започне да задава въпроса си към премиера за резултата от разговора за газ с Владимир Путин. „Искам да благорадим на българското правителство за успешното председателство, което организирахме\", посочи политикът. По думите му дори и днес премиерът Бойко Борисов коментира темата за кохезионната политика и миграцията. „Нито за миг този дебат не е отсъствал от срещите\", допълни Цветанов като благодари за парламентарното измерение на българското председателство. Според него това, че Западните Балкани са поставени като основен акцент е заслуга на министър-председателя. „Винаги трябва да говорим, че част от националната сигурност минава през европейската перспектива на Западните Балкани\", посочи председателят на ПГ на ГЕРБ. По думите му няма друг държавник, който да е така приет от балканските лидери и да направи България посредническа страна. „Най-важното, за да има просперитет и за България, и за региона, това е свързаността, която трябва да има\", допълни Цветанов. Според него Борисов не трябва да се укорява, а да бъде подкрепян с действията на българското правителство. Той се обърна към левицата с молба да участват активно в дебатите. „Г-жо Нинова, ние водим дебата практически не тук, а в Европа и отстояваме националните интереси на България\", заяви Цветанов, като допълни, че БСП са изолирани от този дебат. „Ние не разглеждаме председателството на ГЕРБ или на БСП, а като обединение на всички отговорни политици, които ни представляват на европейската сцена, за да работим заедно\", отчете политикът. Цветанов подкрепи премиера за усилията и резултатите, като припомни отчета на министър Лиляна Павлова. „Аз съм убеден, че в оставащите няколко дни до изтичане на нашето председателство ще отчетем високи резултати. Най-важното е, че ние получихме одобрението на европейските лидери. Нека да бъдем обективни\", заяви Цветанов.", "date": "2018.06.08", "title": "Цветанов: Чест прави на министър-председателя, че дойде в парламента"}
{"url": "http://standartnews.com/balgariya/dps_aets_belene_e_riskov_proekt-372430.html", "text": "Вчера Народното събрание даде зелена светлина за проекта АЕЦ „Белене\" и предстои търсене на инвеститор. В парламента единствено от ДПС гласуваха против проекта, които смятат, че е рисков. В студиото на bTV членове на всички парламентарно представени партии обсъждаха рестарта на енергийния проект. В разговора участваха Александър Ненков от ГЕРБ, Искрен Веселинов от „Обединени патриоти\", Атанас Костадинов от БСП, Рамадан Аталай от ДПС и Пламен Христов от „Воля\". Според Рамадан Аталай проект като АЕЦ „Белене\" няма как да се осъществи, тъй като у нас няма сигурна енергийна среда. Според него подходът към проекта е бил несериозен. От БСП пък изразиха съмнение дали проектът въобще ще рестартира, макар и да са подкрепили решението на правителството. „По този начин вече сме го играли, проектът е страдал заради политически мантризъм\", каза Атанас Костадинов от левицата. Според Пламен Христов от партията на Веселин Марешки за първи път в Народното събрание има воля за изпълнението на даден проект. „Тук не съществува въпросът дали да има или да няма АЕЦ „Белене\". Единственото, което трябва да направим е да спрем политическото говорене. Тогава трябва да огласим от Ванкувър до Владивосток, че имаме на масата за преговори проект за централата\", смята той. „Интересът на държавата е да има ядрена мощност. Това е стратегически интерес – няма войни в държави с ядрени централи. Това е икономически и кадрови интерес – създаваме една сериозна група хора, които са сериозно образовани и се занимават с висока технология\", каза на свой ред Искрен Веселинов от „Обединените патриоти\". Александър Ненков от ГЕРБ поясни обаче, че рестартирането на проекта зависи и от „Атомстройекспорт\", които трябва да съдействат.", "date": "2018.06.08", "title": "ДПС: АЕЦ „Белене” е рисков проект"}
{"url": "http://standartnews.com/balgariya/goreshto_yuzhen_vyatar-372401.html", "text": "Горещ петък се очертава преди още по-горещия уикенд. Минималните температури сутринта ще са между 13 и 18 градуса. Над по-голямата част от страната ще е слънчево. След обяд ще има временни увеличения на облачността, но ще остане почти без валежи. Ще духа слаб, източен, в Източна България – умерен югоизточен вятър. Максималните температури ще са между 28 и 34 градуса. Атмосферното налягане ще се понижи и ще е по-ниско от средното за юни.", "date": "2018.06.08", "title": "Горещо, южен вятър"}
{"url": "http://standartnews.com/balgariya/zhiteli_na_kv_borovo_na_protest_sreshtu_zastroyavaneto_na_gradinka-372424.html", "text": "Жителите на столичния квартал „Борово\" излязоха на протест тази сутрин срещу застрояването на градинка. Тя се намира близо до 20-та поликлиника в квартала, като се предвижда на нейно място да бъде построен девететажен блок със 120 апартамента. Според местните  хора ако на това място бъде построена нова жилищна сграда, кварталът няма да може да поеме новите автомобили и жители, тъй като вече е застроен. Кметът на района Христо Апостолов каза, че не знаят кой е собственика на терена. Според него е добре да се направи анализ на строителството преди да е започнало, за да се разбере как точно ще се затрудни живота на хората в квартала.", "date": "2018.06.08", "title": "Жители на кв. „Борово” на протест срещу застрояването на градинка"}
{"url": "http://standartnews.com/balgariya/zapochva_zapisvaneto_za_vtoro_klasirane_na_parvoklasnitsite-372423.html", "text": "Започва записването на децата за участие във второ класиране за прием в първи клас. Подаването на декларации ще продължи до 11 юни. В списъците се включват всички деца, които не са приети в желаното учебно заведение на първо класиране. Резултатите ще са ясни в 18 часа на 11 юни. Информацията за свободни места се публикува на интернет страниците на училищата Проверката се извършва по входящия номер, издаден за съответното дете. Родителите ще имат време до 13 юни да запишат първокласниците. Изисква се оригинал на удостоверението за завършена подготвителна група, което се раздава при завършването. Родителите трябва да са подготвили и оригинала на удостоверение за постоянен/настоящ адрес на детето, който е издаден от съответната районна администрация с посочен в него срок на пребиваване. Задължителен е и актът за раждане. Ако при подаване на документите за класирането родителите са посочили и допълнителни критерии, те трябва да занесат и документи, с които да ги удостоверят. Свободните места след трето класиране на 14 юни ще се попълват до 14 септември включително. Очаква се близо 200 столични училища тази есен да приемат около 12 300 първокласници.", "date": "2018.06.08", "title": "Започва записването за второ класиране на първокласниците"}
{"url": "http://standartnews.com/balgariya/borisov_otiva_dnes_v_parlamenta-372421.html", "text": "Днес премиерът Бойко Борисов ще отиде в Народното събрание, за да участва в петъчния парламентарен контрол. Той ще отговаря на въпрос на депутата от БСП Антон Кутев за посещението си в Москва и за срещата си с руския президент Владимир Путин. Министър-председателят ще отговори на следния въпрос: \"Какви са договореностите, които постигнахте с руския президент по отношение на доставките на природен газ за България\". За последно премиерът е участвал в парламентарния контрол преди почти една година - на 7 юли 2017 година. Миналата седмица финансовият министър Владислав Горанов обясни рядкото присъствие на Борисов с това, че \"той не може да си губи времето с парламентарния контрол, в който дебатът истеризира\". След министър-председателя, на депутатски въпроси ще отговарят вицепремиерите Валери Симеонов и Екатерина Захариева. Най-много въпроси са адресирани именно до нея. Захариева ще трябва да разясни как се развиват двустранните отношения между България и Турция, сигурността и обезпечаването на генералното ни консулство в Мюнхен, назначаването на почетен консул на България в Македония, обезщетяването на тракийските бежанци, както и задължителното писмено съгласуване на международни инициативи на общините с МВнР. В парламентарния контрол участие ще вземат още социалният министър Бисер Петков и земеделският Румен Порожанов.", "date": "2018.06.08", "title": "Борисов отива днес в парламента"}
{"url": "http://standartnews.com/balgariya/vnimanie_paraziti_ni_debnat_v_moreto-372407.html", "text": "„Великите духове винаги намират яростна опозиция сред посредствените. Посредствените не разбират когато човек не се придържа към безсмислените предразсъдъци, а честно и смело използва своя интелект\". Това са думи на великия Алберт Айнщайн, запомнен от света не със сексуалните си подвизи и завоевания, а с това, че е изпреварил научната мисъл със стотици години напред. И още нещо, което всички българи добре трябва да запомнят – Айнщайн е казал: „Цял свят се прекланя пред мен, а аз се прекланям пред духовния учител Петър Дънов от България\". И още нещо: неговото мислене абсолютно се адаптира към това на Гогол, изразено най-вече в творбата „Мъртви души\": „Мъдър е оня, който не се гнуси от никой характер...\" (само дето като се погледна в огледалото, се чудя защо съм допуснал това) „и като втренчи в него изпитателен поглед, опзонал го чак до първичните му причини. Бързо се променя всичко у човека – докато се обърнеш, току видиш, че се е появил в него страшен червей, който самовластно обръща към себе се всички жизнени сокове\". Това бе цитат от романа „Мъртви души\", но смъртта си е смърт. А аз срещнах и опознах нещо по-лошо – продажната душа, която за пари би сътворила непредвидими неща, от които предателството е най-малкото. И то за някакви си пари, които не могат да се поберат в ковчезите и да бъдат отнесени в отвъдното. Но осакатените души, които оставят след себе си, могат да съсипат социалния статут на цели държави. Цитатът на Гогол за червея и неговият алчен гостоприменик реално съществува и в природата. Едно същество, което е преход между гущер и змия - слепокът, се оставя да бъде изядено от много по-голямата от него змия. И тук - внимание! В последствие това същество изяжда отвътре змията. Всичко до тук написано е в контекста на това, че ние вече сме доста застаряваща нация. А в някои писания се обръща особено сериозно внимание, че трябва да се запази сексуалното либидо на застаряващите люде, за да се подддържа техния душевен комфорт. Та за това, вместо да пишем само за тежки заболявания, прогнози за чуми и скъпоструващи изследвания, Афродизиакът, стимулиращ мисленето на всеки, който иска да вложи парите си в сексуално приключение на старини. Е, тук може би ще забъркаме един комплот от радост-секс-лъжи-сълзи-пари и малко болести. И определено няма да пресоляваме манджата с медицина, макар че тя от време оно играе важна роля в сексуалните подвизи на всички владетели. Първи пример: Как може да изненадате дамата на сърцето си така, че тя да бъде сексуално всеотдайна към вас? Понеже ние сме балканци и най-големият ни кеф са заведенията и ресторантите. Но има и още нещо - песните. Що се отнася до танците - те не са за всеки. Заведете вашата Афродита у гръцко, поканете я на бузуки и й изпратете Янис Плутархос да й пее на ушенце (истинското име на певеца е Янис Какосеос). Роден е в село Маврогия през 1970 г. на 18 декември. Има 5 деца от собствената си жена. Познат е като гръцкия ангел на песента. След тази неописуема емоция вашата дама ще ви се отблагодари още в колата. Втори пример: В играта се включват острови и яхта, на която се лее червено вино. Към това прибавете и плажове, морска вода, която ви разхлажда приятно, когато страстите се нагорещят прекалено много. Жалко само, че понякога въпросното разхлаждане носи със себе си и някои други екстри, блгодарение на които помним любовното преживяване до края на живота си, и то не с добро. Разбира се, „горчивия привкус\" остава заради потенциално смъртоносните патогени и паразити, криещи се пясъците и морската вода. Като например (естествено, ако в главата на индивида Х няма такъв, горката гадина ще остане гладна). Инфекциите на Naegleria fowleri са изключително редки, защото тя предпочита топлата вода и сладководни езера. Нахлува в организма през носа, откъдето достига до мозъка. Интересното е, че нейното препитание е предимно от други видове бактерии, но веднъж попаднала в главата на човек, започва да се храни с каквото й „видят очите\". Присъствието й в човешкия мозък предизвиква  състояние, наречено първичен амебичен менингоенцефалит, чиито първоначални симптоми приличат на стомашно неразположение, придружено от главоболие, болки в стомаха, повръщане и треска. Но за разлика от него, ПАМ обикновено е фатален за човек, тъй като инфекцията се усложнява с всяка изминала минута и води до припадъци, халюцинации и изпадане в кома. Друг възможен „дар\" на природата от паразитен произход, който можем да получим, е т. нар. шистозоматичен дерматит (церкариоза). Обикновено този неравен кожен обрив се причинява от проникването на церкари през кожата на човек. Проявява се в рамките на 48 часа след контакта на гадината с кожата, където тя умира. Именно нейната смърт е причината за появата на въпалителната реакция на организма. Церкарията причинява механични (често многократни) лезии на кожата и има токсични и сенсибилизиращи ефекти върху човешкото тяло, което пък допринася за появата на вторична инфекция. Състоянието може да продължи повече от седем дни. Обикновено тези паразити заразяват охлюви, патици и други пернати, но както науката неоспоримо е доказала, инфектират и хора. Често пъти, докато се забавляваме във водата, неволно тялото ни влиза в съприкосновение с неприятните водорасли. Повечето от тях, живещи по повърхностните води на морета и езерата, произвеждат токсини, които могат да бъдат вдишани чрез водните пари, да бъдат поглълнати или да се абсорбират през кожата. Да не говорим за цианобактериите и техните токсични „паранормални\"качества. Някои техни щамове произвеждат токсини, които могат да увредят черния дроб, а други - нервната система. Според научни доклади, само подуване и рани по кожата. Поглъщането или вдишването на замърсена вода предизвиква редица симптоми като диария, гадене, спазми, кашлица, хрипове и ушни инфекции. Но определено може да се каже, че „сблъсък\" с последствията от токсичните водорасли е далеч повече за предпочитане, отколкото такъв с вредната и дребна рибка Кандиру. За нея се носят страховити легенди, които въобще не са мит, а чиста реалност. (за някои дами поясняваме, че с тази жестока конкуренция няма как да се преборят, а и ги съветваме да не се и опитват). Тя прониква в мъжкия полов орган, проправяйки си път през пикочните канали, откъдето започва да яде плътта отвътре. С това си „канибалско\" действие причинява неконтролируеми тежки инфекции и дори смърт. В този ред на мисли няма как да не обърнем внимание и на паразитния плосък червей, представляващ чернодорбен метил - Fasciola hepatica, причиняващ заболяването фасциолоза. И той, като рибката от горните редове, се храни с плът, но чернодробна, кръв, жлъчен сок и предизвиква тежки увреждания. Но тук медицината се сблъсква не просто с поредния паразит, а с такъв, който е хермафродит. Преведено на достъпен език - в него едновременно „съжителстват\" и мъжката, и женската полова система. Диагнозата, до която води за жалост, не винаги има своите клинични прояви, а дори и такива да са налични, то те включват множество бактериални и паризитни признаци. Иначе казано, фасциолозата може да бъде доказана само посредством поредица от специфични изследвания. Същото важи и за набралата популярност язва на Бурули – сериозно инфекциозно заболяване, причинено от  Mycobacterium ulcerans. Патоген, който понижава функциите на имунната система и предизвиква смърт на тъканите чрез освобождаването на токсин, наречен миколактон. Първият признак на инфекцията е появата на  подута повърхност или безболезнен възел, впоследствие прерастващ в язва. На по-късен етап от развитието на диагнозата е възможно и инфектиране на костната система, като най-често се засягат долните и горните крайници. Счита се, че разпространението на болестта се случва чрез контаминирани водоизточници. По-важното е, че ако тя бъде диагностицирана в ранен стадий, шансовете за успешно лечение достигат 80 %. Но тъй като от много време насам става все по-трудно различаването на различните заболявания, ще си припомним думите на Мевляна Джалал ад-Дин Мухаммад Руми: „Търси лекарството в привичките на болния\"! И помнете: „Аз съм каквото съм – ти не си в състояние да разбереш. Аз съм цялото и цялото съм аз. Аз съм началото и края\" – Йехейе.", "date": "2018.06.08", "title": "Внимание! Паразити ни дебнат в морето"}
{"url": "http://standartnews.com/balgariya/boyko_borisov_kohezionnata_politika_e_nayvazhnata_za_svarzanostta_na_evropa-372428.html", "text": "Кохезионната политика е най-важната за свързаността на Европа. Това каза министър-председателят Бойко Борисов в началото на Конференция на високо ниво, посветена на Кохезионната политика на ЕС: Перспективи за конвергенция и устойчиви региони след 2020 г. „Няма да говоря и за България. Всичко добро, което сме направили в последните години за над 20 млрд. лв., сме го направили по тези програми. Това дава възможност за повече инвестиции БВП, квалификация на хората, които упражняват труда си и разбира се свързаност между континентите. Ние сме на стратегическо място и инфраструктурата е изключително важна. То не е само в сферата на инфраструктурата както я познаваме, но в същото време и конкурентоспособност, дигитална, енергийна свързаност\", заяви Борисов. По думите му кохезионната политика може да събира доста сфери и политики на ЕС. „Всички съжаляваме за решението на Великобритания да напусне ЕС и в следващата финансова рамка до 2027 г. липсват доста милиарди. В същото време Европа е амбициозна. Имаме още няколко важни теми – киберисигурност, дигитална инфраструктура, обща европейска отбрана, за която все по-често се говори. Не на последно място вследствие на войните – миграционната криза. Дни наред нашето председателство полага огромни усилия и за решаване на този въпрос – Дъблинският процес, това, което сме се договорили, да се намери някакъв разумен компромис\", допълни премиерът. Той подчерта, че всеки следи международния обмен и вижда как десетки души на ден продължават да се давят, да страдат и всички имат една притегателна точка, наречена Европа. „България не само стриктно си спази ангажиментите като външна шенгенска граница на ЕС, но имаме нулев миграционен натиск и споразуменията ни с Турция работят перфектно. В днешния ден, отчитайки тези нови предизвикателства, а те нито са нови, нито ще престанат, с решението на САЩ да излязат от ядреното споразумение с Иран и твърдата позиция на ЕС по темата, засичаме все повече мигранти и от Иран. Когато нещо предвещава война, нищо не може да спре хората да търсят по сигурно място за живот. Те живеят днес, ако се поставим на мястото на сирийците, иракчаните или либийците и си представим, че на нашите деца и внуци училището или болницата им са разрушени, как бихме подходили? Всеки ще търси място, където децата му да растат в мир. С мира като дума ще завърша и последния си прочит за ситуацията на Западните Балкани, защото тя много бързо може да се превърне в това, което беше преди 20 години – войната в Косово, масовите гробове\", поясни премиерът. Според него на Балканите всичко се случва много бързо и след това се пренася на европейския терен. „Включително имаме и военни, които са в Босна и Херцеговина, в Косовска Митровица. Какво може да даде перспектива? Разбирам, че за много от вас Балканите са много далечна тема. Вълшебната дума е свързаност\", каза още Бойко Борисов.", "date": "2018.06.08", "title": "Бойко Борисов: Кохезионната политика е най-важната за свързаността на Европа"}
