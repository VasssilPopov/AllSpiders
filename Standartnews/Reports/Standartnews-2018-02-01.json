{"url": "http://standartnews.com/kultura/zvezdopad_na_sofiya_film_fest-367805.html", "text": "Звезди от първа класа ще гледаме на поредния София филм фест, който започва на 7 март в НДК. На 22-то му издание ще се завъртят повечето от най-нашумелите и високо оценени от критиците и маниаците пресни заглавия в световното седмо изкуство. Испанско-българската копродукция „Да обичаш Пабло\" ще има специална гала прожекция. Филмът на сценариста режисьор Фернандо Леон де Араноа е по биографичната книга на Вирхиния Валехо „Да обичаш Пабло, да мразиш Ескобар\". Всъщност това е бурната любовна афера между прочутия колумбийски наркобарон Пабло Ескобар (Хавиер Бардем) и амбициозната телевизионна водеща Вирхиния Валехо (Пенелопе Крус). Създаден в игрално-документален стил, екранният портрет на Ескобар разкрива не само най-жестоките черти в характера му, но и благотворителните му каузи като строежи на училища и болници. Постпродукцията на „Да обичаш Пабло\" и някои от снимките са осъществени в България. Една изключително сложна за заснемане сцена е заснета именно у нас - приземяване на истински самолет. Уилям Дефо блести в \"Проектът \"Флорида\" на  Шон Бейкър. Девет месеца след международната  премиера в Кан, 45 награди и още над 70 номинации родните познавачи ще аплодират и тук лентата, подписана от автора на уникалната нискобюджетна творба „Tangerine\", снимана изцяло на iPhone 5S с помощта на приложенията Moondog Labs и FiLMiC Pro и с асистенцията на Steadicam Smoothee Mounts. Сега Бейкър е създал „изпълнен с живот и искрена емоция филм, който може да ни научи на много неща\". Историята следва уникалната шестгодишна Муни и нейната „банда\" приятелчета, чиято лятна ваканция е изпълнена с чудеса и приключения във време, когато възрастните наоколо преживяват доста трудности. Всичко започва като звънец за събуждане в летен лагер. „Свежестта на бъдещето!\", крещят малчуганите. Илдико Енеди, която е шеф на международното жури на София филм фест, ще представи творбата си „За тялото и душата\", за която получи \"Златна мечка\" през 2017 на Берлинале. А в София на  официална церемония страхотната унгарка ще бъде удостоена с наградата „Фипресси Платиниум 90\". Деликатната любовна история за две изгубени души, които се срещат в образите на елен и кошута в сънищата си, ще се състезава с още осем творби от цял свят за чуждоезичен „Оскар\". „Пред очите ни се разгръща картина на инстинктивно привличане, което се ражда между двама самотни работници в кланица някъде в Унгария. И двамата имат проблеми с общуването си в живота, но съвсем ненадейно се оказва, че споделят един и същи сън, който ги свързва по тайнствен начин. Енеди умело съчетава мрачното, но изключително красиво и поетично решение с ударите на бруталната реалност\", пише Гай Лодж във \"Варайъти\". \"Актьорските превъплъщения на Александра Борбели и Геза Морчани надминават всички очаквания и се доближават до абсолютното съвършенство\", категорична е западната преса. През март ще гледаме и най-новия филм на Мишел Азанависиус „Изключителният: моят Годар\". След фурора, който френският режисьор предизвика преди шест години с „Артистът\" – пет „Оскара\", три \"Златни глобуса\", седем награди БАФТА и още 130 приза от форуми в целия свят, сега той отново е отправил поглед към миналото на киното: по-точно към любовната история между Ан Вяземски и легендарния Жан-Люк Годар. Азанависиус използва автобиографичната книга на актрисата, наследница на руския княжески род Вяземски –„Un An аprès\". Ролята на любимата на Годар, с която правят заедно „Китайката\", „Уикенд\" и „Sympathy for the devil\", е поверена на Стейси Мартин, добре позната от „Нимфоманка\" на Ларс фон Триер. В образа на Годар влиза Луи Гарел, когото помним от „Мечтатели\" на Бернардо Бертолучи. Без документиране на бунтовния френски дух от средата на миналия век няма как да се създаде достоверен портрет на един от най-самобитните френски творци, неотделима част от френската Нова вълна. Годар променя принципите за създаване на киноразказа и превъзпитава възприятията на публиката. \"Оказва се, че „Изключителният: моят Годар\" („Redoubtable\") отговаря на обещанието на заглавието си. Това е ослепително реализиран, изключително приятен реверанс – в стилово и всякакво друго отношение, но също е и трогателна история за един неуспешен брачен съюз, както и проницателно пресъздаване на критичен период от модерната френска история, зареден с противоречия\", пише Джонатан Ромни. „Дързък и очарователен филм, който провокира. Истинската му тема всъщност е животът на Годар като творец - начинът, по който неговото отношение към създаването на филми променя възгледите му в края на 1967-а и по време на събитията през 1968-а. Тогава той е въвлечен в протестното движение и обсебен от идеята за „революция\", четем във \"Варайъти\". \"Луната на Юпитер\" на Корнел Мундруцое също е сред хитовете на форума през март. Фокусът е върху свръх актуалната бежанска криза. Но през обектива на свръхестественото. Основният въпрос, с който авторът провокира публиката, е „Трябва ли да вярвам в онова, което виждам?\" Млад имигрант е прострелян при опит за незаконно преминаване на границата. Уплашен и шокиран, раненият Ариан мистериозно се сдобива със способността да левитира. Захвърлен в бежански лагер, той е измъкнат оттам от доктор Щерн, който цели да експлоатира невероятната тайна на младежа. Гонени от разгневения директор на лагера Ласло, бежанците продължават да се изплъзват на косъм в търсене на убежище и пари. Вдъхновен от изключителните способности на Ариан, Щерн решава да му се довери в един свят, където чудесата се продават за жълти стотинки. Главните роли са поверени на Мераб Нинидзе, Дьорд Черхалми, Моника Балшай и Жомбор Йегер. „Съпоставянето на свръхестествени трилър-елементи с актуални социално-политически теми в най-новия филм на Корнел Мундруцо може да се окаже доста деликатен за възприемане от страна на зрителите подход – супергерой на фона на бежанската криза в Европа наистина звучи странно. Но всички, които не страдат от излишни предразсъдъци, ще открият страхотно поле за наслада в „Луната на Юпитер\" - филм, който умело си играе с теми като религия и имиграция, докато героите му си пробиват път с гръм и трясък из улиците на унгарската столица\", казват критиците. Сред гвоздеите е \"Квадратът\" на Рубен Йостлунд - „Златна палма\" - Кан'2017,  номинация за чуждоезичен „Оскар\". В рубриката \"Големите майстори\" ще гледаме \"Без милост\" на Фатих Акин с Даян Крюгер, \"Нелюбов\" на Андрей Звягинцев, \"Манифест\" на Юлиян Роузефелд с Кейт Бланшет, „Фокстрот\" на Самуел Маоз. Вече са ясни и първите шест филма от международния конкурс. Два от тях са български - „3/4\" на Илиян Метев и „Радиограмофон\" на Рузие Хасанова. „3/4\" е за деликатните отношения между членовете на едно семейство в последното им лято заедно. Мила е талантлива пианистка с бъдеще. Баща й обръща повече внимание на пръстените на Сатурн, отколкото на нейните цели, докато брат й неуморно я разсейва. Всички актьори в „3/4\" са непрофесионални - играят с истинските си имена и в роли, наподобяващи силно собствения им живот. Голяма част от сценария и диалозите са импровизация. „Тъй като идвам от документалното кино, за мен беше по-естествено да работя с хора, които играят себе си. Кой би могъл да играе пианист по-добре от един пианист? Като режисьор предпочитам да не променям хората, стремя се да запечатвам човешкото държание така, както го наблюдавам във всекидневието си\", коментира Илиян Метев. Той е изключително свързан с музиката. Свири на цигулка като тийнейджър, има изпълнения за Германското национално радио. „Радио грамофон\", отличен със „Златна роза\" за дебют на 2017-а, също е за музиката, свободата и идентичността. Историята е много лична - за баща от Родопите, който изминава пеш 100 километра, за да купи радио за обсебения си от рок музиката син. Прототипи на героите са дядото и бащата на режисьорката. „Всички други истории са по спомени на близки и роднини\", казва Рузие Хасанова. Радиограмофонът придава ново значение на свободата, която музиката предлага. През 70-те години „мърсибийтът\" (музиката на групите от Ливърпул) раздвижва Великобритания и променя музикалния небосклон, достигайки чак до Америка. „Уви, влиянието, което тази музика има в Източна Европа, както и нещата, които хората са вършили, за да я слушат – всичко това не е известно днес. Именно тази музикална промяна вдъхновява хората и им помага да бутнат Берлинската стена,\" казва в интервю за Cineuropa Рузие Хасанова. В ролите са Александър Хаджиангелов, Яна Титова, Александър Алексиев, Александър Иванов, Стефан А. Щерев, Деян Георгиев, Стефан Мавродиев и Ованес Торосян. „Тиха нощ\" на Пьотр Домалевски е за семейството, традицията и емиграцията като полска съдба. Действието се развива на Бъдни вечер в къща на село в източна Полша. Адам, млад икономически емигрант, внезапно се появява на традиционната вечеря. Никой в ​​голямото му семейство не подозира истинската причина за неочакваното завръщане. „Тиха нощ\" е не само най-добрият филм на тазгодишния филмов фестивал в Гдиня, но и един от най-важните и зрели полски дебюти през последните години. Домалевски съчетава интересни социологически диагнози с жива история за семейните тайни, за коварните грешки и любовта, която позволява да бъдат преодолени. В \"Наме\" на Заза Халваши /ученик на легендарните кинаджии Тенгиз Абуладзе и Резо Чхеидзе/ всичко се случва в планините на Аджария, а сюжетът е базиран на история от древната грузинска митолгия. Семейството на Али има важна мисия – да пази местната вода и да лекува с нея болните. Тримата му сина не приемат сериозно тази задача и само малката Наме остава пазител на семейните традиции. В града живее смесено население – мюсюлмани и християни. Наме среща Мераб и двамата се сближават. Един ден изворната вода изчезва. Бащата си спомня старото поверие, според което, водата няма да се върне, докато не бъде принесена жертва... „Адам\" (Германия-Исландия-САЩ-Мексико) на Мария Солрум идва на 22-ия София филм фест веднага след участието си на Берлинале, където ще се бори за „Кристална мечка\". Адам и майка му, която е музикант, живеят в напълно различни светове. Но той усеща нейната музика с тялото си, защото е глух. Когато майка му се оказва с необратими мозъчни увреждания вследствие на прекомерна употреба на алкохол, Адам изведнъж трябва да се грижи сам за себе си. В \"Гълъбът\" на турската режисьорка Бану Шиваци главният герой Юсуф живее с брат си и сестра си в едно от преградията на Адана. На покрива на къщата на родителите си той се грижи за гълъбите, оставени от баща му. Само с тях той намира хармония и мир със себе си, далеч от реалността. Официалното откриване на 22-рия София филм фест е с премиерата на \"Ага\" на Милко Лазаров. Церемонията по награждаването е на 16 март. Програмата - заедно с традиционните издания в Бургас, Пловдив и Варна, ще продължи до 29 март. Специален афиш в Дома на киното, свързан с ретроспективи и други събития, ще „подгрее\" форума от 1 март. Ще бъдат представени повече от 150 пълнометражни игрални и документални заглавия, както и над 20 късометражни филма.", "date": "2018.01.31", "title": "Звездопад на София филм фест"}
{"url": "http://standartnews.com/svyat/novi_pravila_ogranichavat_povedenieto_na_evrokomisarite-367806.html", "text": "Европейската комисия съобщи, че от днес въвежда нови правила за поведение на еврокомисарите. Комисията уточнява, че целта е постигането на по-голяма прозрачност, предава БТА от Брюксел. Въвежда се удължаване на \"срока на охлаждане\" за еврокомисарите от 18 месеца, както бе досега, на 2 години. В този срок бившите еврокомисари трябва да съобщават на ЕК, преди да започнат нова работа, като подлежат на ограничения по отношение на някои дейности, като например лобирането. За бившите председатели на комисията този срок става три години. За първи път се дава определение на понятието \"конфликт на интереси\" и се въвежда принцип, че еврокомисарите не само следва да избягват конфликт на интереси, но и поведение, което може да бъде възприето като конфликт на интереси. Ако бивши еврокомисари възнамеряват да работят в области, свързани с предишната им дейност, първо трябва да се допитат до Етичната комисия на ЕК. Занапред решенията на ЕК и становищата на Етичната комисия по тези въпроси ще бъдат оповестявани. Въвеждат се по-строги правила за финансовите интереси на еврокомисарите и те ще трябва да заявяват инвестициите, които надвишават 10 000 евро, независимо дали е възможен конфликт на интереси. В случай на конфликт на интереси покрай дадено имущество на някой еврокомисар, председателят на ЕК ще има възможност да поиска освобождаването от това имущество или прехвърлянето му под доверително управление. Еврокомисарите следва да променят своите заявления в началото на всяка година. Еврокомисарите трябва да пътуват по най-евтиния начин. На всеки два месеца ще бъдат представяни данни за разходите за пътуване на всеки еврокомисар. За първи път подобни данни ще бъдат разпространени следващия месец. Прилагането на новите правила ще бъде подпомагано от новата независима етична комисия, която ще може да предоставя съвети и да отправя препоръки. В случай на нарушаване на правилата, което не изисква отнасянето на въпроса до Съда на ЕС, ЕК може да наложи порицание и да го оповести. Занапред еврокомисарите ще могат да участват в изборите за Европейски парламент, без да се налага да излизат в отпуск. Комисията ще представя годишни доклади за прилагането на тези правила.", "date": "2018.01.31", "title": "Нови правила ограничават поведението на еврокомисарите"}
{"url": "http://standartnews.com/sport/biografiyata_na_grigor_veche_e_v_prodazhba-367802.html", "text": "Първата биография на Григор Димитров е вече в книжарниците. Автор на „Григор Димитров – гордостта на България\" е спортният журналист Любомир Тодоров, който проследява кариерата на тенисиста от тренировките в родния му град Хасково до триумфа на финалите на ATP тура в Лондон в края на 2017 г. Като подробно описва успехите му при юношите, кариерата му при мъжете, мачовете му за България и неговите треньори, а специално внимание е отделено и на живота на Димитров извън корта. Григор се занимава с тенис от 5-годишен, тренира в тежки условия, а финансиране за немалка част от участията му в различни турнири осигурява семейството му. На 14 Димитров печели европейското първенство за юноши до 14 години в Острава, Чехия и оглавява европейската ранглиста в своята възраст. Освен подробна информация за кариерата и живота на звездата, „Григор Димитров – гордостта на България\" (с подзаглавие „От кортовете в Хасково до триумфа в Лондон\") съдържа избрани интервюта на Димитров през годините, мнения за играта му от видни специалисти, сред които Магдалена Малеева, директорът на АТР 250 състезанието в София Пол Макнами, журналистите Татяна Манова, Емил Янчев и др., както и цветни приложения с близо 50 снимки, които илюстрират трудния, но триумфален път на Гришо през годините, отдадени на тениса.", "date": "2018.01.31", "title": "Биографията на Григор вече е в продажба"}
{"url": "http://standartnews.com/svyat/putin_ruskata_armiya_e_sred_naydobre_vaorazhenite_v_sveta-367782.html", "text": "Армията на Русия е една от най-добре въоръжените в света, което се доказва от военната операция в Сирия. Това заяви руският президент Владимир Путин на военнопрактическа конференция за резултатите от специалната операция в Сирия, предаде ТАСС. По думите му \"разгромът на добре въоръжени групи терористи в Сирия\" е показал силата на руската армия и боен флот. Освен това според него ходът на операцията е показал \"традиционната надеждност и ефективност на руското оръжие\". По редица системи за въоръжение Русия няма равни на себе си, но за да се запазва световното лидерство в сферата на въоръженията \"трябва постоянно и напрегнато да се работи, да сме на крачка напред, а не да храним илюзии\", подчерта руският държавен глава. Той цитира данни на Министерството на отбраната, според които в Сирия са били използвани \"215 съвременни и перспективни видове въоръжение\", които като цяло са потвърдили своите \"високи характеристики\". Путин отбеляза, че с положителни резултати е бил първият опит за прилагане в бой на прецизно оръжие с далечен обсег с въздушно и морско базиране. Той уточни, че има предвид главно ракетите \"Калибър\" и по-малко известните ракети \"Х-101\". Путин напомни и за дебюта в бойни условия на самолети от руската стратегическа авиация.", "date": "2018.01.31", "title": "Путин: Руската армия е сред най-добре въоръжените в света"}
{"url": "http://standartnews.com/svyat/tayani_balgariya_dava_shans_za_podobryavane_na_otnosheniyata_es__balkani-367790.html", "text": "В рамките на посещението си в сръбската столица председателят на Европейския парламент Антонио Таяни отбеляза, че шестмесечното ротационно председателство на Съвета на ЕС, което България пое в началото на годината, е възможност за Брюксел да продължи да подобрява отношенията си със страните от Балканския полуостров, отбелязва сръбското електронно издание „Политика\". В Белград италианският политик се срещна с председателя на парламента Мая Гойкович, с която обсъди усилията на Сърбия за членство в Общността и увери, че Брюксел признава напредъка, постигнат от страната. Председателят на ЕП посочи, че в ситуацията, в която се намира регионът, ролята на Белград е изключително важна, защото – съгласно думите на италианеца, стабилни Балкани означават също и стабилен ЕС.", "date": "2018.01.31", "title": "Таяни: България дава шанс за подобряване на отношенията ЕС - Балкани"}
{"url": "http://standartnews.com/svyat/i_nato_shte_voyuva_sreshtu_seksualnoto_nasilie-367792.html", "text": "Генералният секретар на НАТО Йенс Столтенберг и специалният пратеник на комисаря по човешките права на ООН Анджелина Джоли представиха днес инициативата си за общи усилия в борбата с насилието срещу жените. Гласът на Анджелина в борбата срещу сексуалното насилие и за правата на жените се чува силно, заяви Столтенберг. НАТО е военен съюз, който осигурява защита от военни заплахи, но сме и политически съюз в защита на основните ценности. Имаме отговорност да водим в защитата на правата на жените. От опит знаем, че повишаването на техните права в отбраната е не само необходимо, но и разумно, посочи генералният секретар. Насилието над жени и деца, особено сексуалното, се разраства по света и се използва като военно средство за постигането на военни цели, страдат също момчета и мъже, отбеляза Жоли. НАТО следва да поведе в тяхната защита, за да пресечем безнаказаността. Не е въпрос само да предпазим, а да оценим жените. Не може да има траен мир без равностойно участие на жените в обществото и това не може да се постигне в условията на ширеща се безнаказаност на престъпленията срещу жените и момичетата, добави тя.", "date": "2018.01.31", "title": "И НАТО ще воюва срещу сексуалното насилие"}
{"url": "http://standartnews.com/biznes/rabotodateli_skapiyat_tok_povleche_tsenite_na_hranite-367813.html", "text": "Скъпият ток за бизнеса вече повлече цените на храните въпреки оправданията, че увеличената електроенергия на свободния пазар няма да се отрази върху стоките. Това заявиха от Асоциацията на организациите на българските работодатели /АОРБ/. „На годишна база цените на хранителните стоки са нараснали с 3,6%. Още по-голям е ръстът на цените на производител на вътрешния пазар  – 5,1 % общо за промишлеността. И това е само началото, тъй като ефектът от повишените цени на електроенергията за бизнеса далеч не е изконсумиран напълно.  В същото време, няма промяна в действията на компетентните органи за нормализиране на ситуацията на т.нар. свободен пазар на електроенергия\", твърдят от АОБР. Работодателските организации и Национален синдикат „Защита\" внесоха в Столична община уведомление за организираното протестно шествие. То ще се проведе на 28 февруари 2018 г., от 10.30 до 12.30 часа, по маршрут „Пл. Независимост (Ларгото) – Министерство на енергетиката – Народно събрание\". В протеста ще се включат членовете на АИКБ, на БСК, БТПП и КРИБ, които създават 86% от брутната добавена стойност у нас и дават работа на 82% от наетите.", "date": "2018.01.31", "title": "Работодатели: Скъпият ток повлече цените на храните"}
{"url": "http://standartnews.com/sport/trifonovden_idva_s_bonus_pechalbi_ot_sport_toto-367793.html", "text": "Спорт Тото ще зарадва своите участници още в първия ден на февруари! Месецът на виното започва с изобилие от награди във Втори тото шанс на играта „Тото 2 – 5 от 35\". До 300 000 лева очакват своите притежатели без нужда от допълнителен залог! Печелившите комбинации, състоящи се от пет числа и номерата на две специално добавени топки, ще определят размера на празничните печалби. Пазете своята квитанция от 9-ия тираж, тъй като тегленето на печелившите комбинации ще се проведе на следващия ден – 2 февруари, на живо в ефира на bTV от 17:50 часа. Трифоновден е повод за наздравица за всички лозари, градинари, именици или просто ценители на виното. Както и повод следващият тираж на Спорт Тото да обещава не само опияняващи суми, а и цели 18 бутилки ароматно червено вино, с които празникът да бъде подобаващо полят! За спечелването им е нужно само да харесате и коментирате промоционалното видео, публикувано в официалната фейсбук страница на Български Спортен Тотализатор! Tегленето на късметлийте ще се случи утре в студиото на bTV след провеждане на тиража. Български спортен тотализатор пожелава на всички участници късмет в игрите и празник, изпълнен с много настроение, топлина и нови възможности за печалби.", "date": "2018.01.31", "title": "Трифоновден идва с бонус печалби от Спорт Тото"}
{"url": "http://standartnews.com/sport/balgarskata_delegatsiya_shte_e_v_byalo_i_zeleno_na_olimpiyskite_igri-367795.html", "text": "Българите в бяло и зелено на Олимпиадата в ПьонгЧанг, официалните облекла са със спортно-елегантна визия В преобладаващо бяло и зелено ще бъдат облечени българските спортисти по време на Олимпийските зимни игри в ПьонгЧанг. В ролята на манекени за да презентират екипите се представиха сноубордистката Александра Жекова и скиорът-алпиец Алберт Попов. Спортната екипировка е на италианската фирма VIST и включва яке, грейка, зимни черни панталони, блуза, две спортни горнища, кожени ръкавици, леко пухено зимно яке в червено-черно, шапка в цветовете на националния трикольор и др. Всички дрехи и аксесоари са от последната зимна колекция на фирмата. Те са изработени от висококачествени материали и са с уникален дизайн, изпълнен специално за българския тим. VIST облича за втори път българските олимпийци след Сочи 2014 и в последните години е сред най-бързо прогресиращата в сектора на ски и борд екипировката. Обувките са на една от най-популярните в зимните спортове марки – Dolomite, която предоставя по два чифта на всеки – планински модел в зелено-черно и тип спортно-елегантен модел тип „кежуал\" в черно. За официалните облекла се е погрижила световноизвестната марка Conte of Florence. Визията е спортно-елегантна, а материалите както винаги в колекциите на тази фирма са от най-високо качество. Елегантните връхни дрехи в сиво за мъжете и в черно за жените се комбинират със светлосиня риза, тъмносин пуловер от кашмир и класически дънки. Привлекателната визия се допълва от шапки в пастелени цветове от тъмната гама и тъмносини ръкавици. Conte of Florence облича за първи път българските олимпийци, фирмата е прочута с висококачествените си платове от кашмир и мериносова вълна, с модерните си кройки и с това, че не използва изкуствени материали.", "date": "2018.01.31", "title": "Българската делегация ще е в бяло и зелено на олимпийските игри"}
{"url": "http://standartnews.com/biznes/nap_v_zimnite_kurorti_predstoyat_nad_5000_proverki-367779.html", "text": "Контролната кампания на НАП продължава денонощно в зимните курорти в цялата страна. От началото й са извършени над 3000 проверки и наблюдения, съобщиха от приходната агенция. Резултатите сочат, че най-много нарушения на данъчните изисквания има в Пампорово, а най-малко в Банско. За пръв път през тази година неиздаването на касова бележка вече не е най-често откриваното данъчно нарушение, като първенството се държи от несъответствието на наличните пари в каса с отчетените на касовия апарат. Общият брой на нарушенията, открити от НАП от началото на зимния сезон в курортите намалява до под 10 % от проверените, отчитат от приходната агенция, като значителен принос за това има практиката на запечатване на обекти за данъчни нарушения за срок до 1 месец . Припомняме, че инспектори на НАП, съвместно с екипи от МВР извършват скрити и явни наблюдения, инвентаризации на наличните стоки и проверки за отчитане на оборотите от началото на туристическия сезон във всички зимни курорти. Следи се и движението на стоки към хотели, ресторанти и други търговски обекти, като на постоянно наблюдение са подложени също борси и тържища. Очаква се до края на зимния сезон в Боровец, Банско, Пампорово, Велинград и други курортни селища да бъдат извършени още поне 5 000 проверки, допълват от НАП. В кампанията участва и звеното за фискален контрол, който освен движението на рискови стоки проверява и ползването на луксозни автомобили за лични нужди. „Намаляването на дела на нарушенията всъщност е добра новина. Целта на НАП никога не е била самоцелно съставяне на актове, а поведение на търговците съобразено със закона\", каза по повод на зимната кампания директорът на „Контрол\" в НАП Васил Панов.", "date": "2018.01.31", "title": "НАП в зимните курорти, предстоят над 5000 проверки"}
{"url": "http://standartnews.com/biznes/fibank_podpisa_novo_sporazumenie_s_natsionalniya_garantsionen_fond-367794.html", "text": "Fibank (Първа инвестиционна банка) и Националният гаранционен фонд (НГФ) сключиха споразумение за финансиране на предприятия по гаранционната схема „COSME 2017\". В сградата на Централно управление на Fibank на булевард „България\" споразумението между двете институции беше подписано от г-н Неделчо Неделчев - Главен изпълнителен директор на Fibank, г-жа Надя Кошинска -  Член на Управителния съвет и г-н Самуил Шидеров - Изпълнителен директор на Националния гаранционен фонд, Александър Георгиев - Член на Съвета на директорите. Целта на гаранционната схема „COSME 2017\" е да улесни достъпа на малки и средни предприятия (МСП) до финансиране, както и да подпомогне прилагането на продуктивни инвестиции в Европейския съюз. 50% от  гаранцията се поема от НГФ. От схемата ще се възползват 330 малки и средни фирми. Гаранцията позволява облекчаване на условията към обезпеченията, така че кредитоискателите да получат желаното финансиране в пълен размер. За кредити по схемата „COSME 2017\" могат да кандидатстват регистрирани в България фирми. Ще бъдат предоставяни кредити за инвестиционни или оборотни цели. Максималният размер е до 1,5 млн. евро, а срокът може да бъде до 10 години. Кредитните специалисти на Fibank разработват индивидуална оферта за кредит, гарантиран от НГФ по схемата „COSME 2017\", на фирмите, отговарящи на условията за включване.", "date": "2018.01.31", "title": "Fibank подписа ново споразумение с Националния гаранционен фонд"}
{"url": "http://standartnews.com/biznes/iskat_vnos_na_ovchari_ot_moldova_i_uzbekistan-367810.html", "text": "Да внесем поне 1000 пастири от бившите съветски републики и от българските общности. Това искане е отправила Асоциацията на овцевъдите и козевъдите до социалното министерство. То е подкрепено от Българската търговско-промишлена палата /БТПП/, посочи съпредседателят на Асоциацията Симеон Караколев. \"Чакаме официалното решение на министерството. Ние предлагаме това да бъдат не само българи от Молдова и от Украйна, бесарабски българи, но и евентуално такива от бившите съветски републики\", обясни Караколев. Овчари ще се търсят и от държави с развито овцевъдство като Киргизстан, Азербайджан, Казахстан, Грузия, Узбекистан. Чистата заплата на гледач и пастир в овцевъдните ферми у нас е около 700 лева, за семейство – 1400 лева, обясни Симеон Караколев. \"Пастирите вземат и бонуси. Голяма част от колегите дават 10 стотинки на литър като премия на дояча. Има бонус и за отгледани агнета. Плаче си там за работна ръка, ама на никой не му се работи. Проблемът е трудоемкостта и неефективността\", допълни Караколев. Проблемите на сектора ще бъдат разисквани и по време на Седмия национален събор на овцевъдите, който ще се проведе от 11 до 13 май край Петропавловския манастир до Лясковец.", "date": "2018.01.31", "title": "Искат внос на овчари от Молдова и Узбекистан"}
{"url": "http://standartnews.com/lyubopitno/feysbuk_ni_predlaga_poveche_mestni_novini-367749.html", "text": "Фейсбук обяви, че прави поредна голяма промяна в начина, по който ще избира новините, които да се показват в профилите на потребителите. Сега потребителите ще виждат повече публикации от местни медии в региона, в който се намират, съобщава онлайн изданието Re/Code. При това новините може да се показват дори без потребителят да е поискал подобна информация. Местните новини ще имат приоритет винаги, когато приятел на даден потребител ги е споделил, дори въпросният потребител да не \"следва\" тези медии. Хората, които следват подобни местни медии, пък ще виждат техните публикации с приоритет. \"Следващият ъпдейт в нашия фокус е да направим Фейсбук не само забавно място, но и полезен за вас и обществото пише Марк Зукърбърг. Той казва, че компанията предприема серия промени в News Feed, които целят да дадат приоритет на качествените и доверени новини. Това е поне третата официална промяна в News Feed за последния месец. Освен това Зукърбърг казва, че се планира поне още един ъпдейт, който ще бъде обявен скоро. По-рано този месец Фейсбук обяви, че намалява общия брой новини и съдържание от корпорации, което ще се вижда в профилите на потребителите. След това компанията каза, че ще даде предимство на доверените медии на базата на отзивите на потребителите. Новата селекция с приоритет на местните медии ще започне първо в САЩ. Фейсбук обаче отсега е решена да приложи мярката и в други държави, но след като натрупа опит в САЩ. Компанията се надява, че мерките ще се натрупат и постепенно ще помогнат за отсяването на некоректните играчи и ще затруднят разпространението на фалшивите новини. Досега обаче мерките предизвикват най-вече критики от медиите и неразбиране от потребителите. Междувременно изпълнителният директор на компанията Salesforce Марк Беньоф заяви, че социалните мрежи като Фейсбук трябва да се регулират като цигарите. Тази технология трябва да се третира като здравословен проблем когато с нея се прекали, смята Беньоф, съобщава CNBC. \"Мисля, че социалните мрежи трябва да се регулират по същия начин като цигарената индустрия. Да вземем цигарите. Те са пристрастяващи и не са полезни. Мисля, че технологиите имат пристрастяващ елемент, който трябва да адресираме. Освен това продуктовите дизайнери работят така, че да направят продуктите си още по-пристрастяващи и трябва да намалим това\", коментира Беньоф. Според него в момента има объркване сред хората доколко социалните мрежи са полезни или вредни за хората и е работа на правителствата да се намесят и да внесат яснота, особено за родителите. Той дава за пример, че за цигарите има минимална възраст и регулации как могат да се рекламират, но няма такива правила за социалните мрежи. Беньоф смята, че технологичната индустрия е като всяка друга индустрия и рано или късно правителствата ще трябва да се намесят в нея. \"В момента има известна регулация, но вероятно ще е необходима още\", казва той. През последния месец Фейсбук се опитва да обърне внимание на някои от основните проблеми, които вредят на репутацията на компанията. Сред тях е разпространението на фалшиви новини, опитите за манипулации в избори чрез реклами и др. Марк Зукърбърг обяви, че посвещава годината на решаването на тези проблеми Първите усилия на компанията обаче не са посрещнати с особен ентусиазъм. Социалната мрежа обяви, че ще направи и допитване сред потребителите, които да кажат на кои медии имат доверие, за да могат техните публикации да се виждат приоритетно. Оказва се обаче, че въпросното допитване е крайно базово. То има само два въпроса. Единият пита потребителя дали познава дадени медии в списък. Вторият въпрос е доколко има доверие на въпросните медии. Според компанията това е достатъчно с времето да се изгради ясна представа за коректните медии.", "date": "2018.01.31", "title": "Фейсбук ни предлага повече местни новини"}
{"url": "http://standartnews.com/biznes/ot_utre_balgarskiyat_lev_shte_se_targuva_v_cheyndzhbyurata_na_sarbiya-367772.html", "text": "От 1 февруари българският лев ще може да се сменя в сръбските чейнджбюра. С решение на Националната банка на Сърбия българският лев е включен във валутите, които могат да се търгуват на валутния пазар в страната. Обяснява се също, че това ще насърчи икономическото сътрудничество, ще стимулира съвместните проекти между България и Сърбия. Не е без значение и фактът, че се увеличава не само броят на туристите от двете страни на границата, но и че България е членка на Европейския съюз. Доживяхме и това българският лев да стане европейска валута в Сърбия. Сега, по време на българското председателство на Съвета на ЕС, политическите и икономическите контакти със Сърбия зачестиха и Западните Балкани са българо-европейски, но и западнобалкански хит. Още новини от Европа и света ще намерите тук Това обаче не дава отговор на въпроса защо толкова малко знаем за своите съседи, а със Сърбия ни дели само една граница, след 7-8 години и тя може да изчезне. Сякаш живеем на различни континенти. Сърбия сякаш е познатият непознат съсед. Понякога стихийно българите стават съпричастни към драмите и проблемите на българското малцинство в Западните покрайнини. По-често обаче се говори за хубавата сръбска скара и плескавиците. Възхваляват се сръбските пиротски колбаси, сякаш сме забравили, че това всъщност е българската луканка. Всичко е въпрос на маркетинг, защото пиротчанци обясняват симпатично как с точилки месеци наред разточват ръчно тези колбаси и какви невероятни подправки слагат. Но дотук няма място за политика. Сърбите и българите сякаш са ваксинирани от политическите проблеми на своите съседи. Затова може би е важно да не забравяме, че Западните Балкани са регион на неизвестности, предизвикателства и неочаквани конфликти, с много национализми и теории за политически заговори, които Европа трудно може да разбере и толерира. Ето защо е важно, когато след броени месеци свърши българското председателство, всъщност да започне българската битка за европеизацията на Западните Балкани. Това ще бъде дълъг процес, в който нашите съседи сърбите трябва да осъзнаят европейските ценности, системи и закони. В този смисъл ние можем да бъдем добрият строг учител на Сърбия. Доколко сръбските политици искат това не съм убедена, защото политическите игри и демагогия в Сърбия са в своя апогей. Вихри се изборна кампания за белградския парламент и кмет. Сръбският президент Александър Вучич дотолкова се е вживял в ролята на баща на нацията, че не слиза от телевизионните екрани на многобройните спонсорирани от държавата телевизии. Останалите две-три телевизии безпардонно са наричани ЦРУ-телевизии, които работят срещу сръбските национални интереси. В Сърбия всичко е политическа пропаганда, глобално медийно затъмнение по сръбска рецепта. Политическо и телевизионно реалити шоу на нивото на необуздани партийни страсти на управляващата Сръбска прогресивна партия на Вучич. Тя внушава непрекъснато, че е единственото спасение за страната. Затова е виновна сигурно и слабата и разединена опозиция, която няма почти никакъв шанс да каже какво мисли, а носи дълговете на болезнения преходен период в Сърбия, когато държавата вземаше първите уроци по демокрация. Тези дни Сърбия живееше под знака на атентата и убийството на опозиционния косовски политик Оливер Иванович. Няма отговор на въпроса в коя политическа кухня е подготвен атентата и кой стои зад неговото убийство. Факт е обаче, че диалогът между Белград и Прищина в Брюксел след убийството му е прекъснат. Атентатът срещу него тласна преговорите в задънена улица. Имаме ново огнище на нестабилност в Западните Балкани. Сигурно тук ще бъде ключова ролята на Брюксел, а и на България като председател на Съвета на ЕС за възстановяване на преговорите.", "date": "2018.01.31", "title": "От утре българският лев ще се търгува в чейнджбюрата на Сърбия"}
{"url": "http://standartnews.com/svyat/donald_tramp_kitay_i_rusiya_sa_zaplaha_za_nashite_tsennosti_silata_ni_e_naydobrata_zashtita-367775.html", "text": "Президентът на САЩ Доналд Тръмп отново обяви, че Китай и Русия заплашват американските ценности, потвърждавайки завоя в Стратегията за национална сигурност към съперничество между великите сили, предава AFP, цитирана от \"Фокус\". „По света ние се изправяме срещу разбойнически режими, терористически групи и съперници като Китай и Русия, които са заплаха за нашите интереси, икономика и ценности\", заяви Тръмп пред Конгреса по време на речта си „За състоянието на съюза\". „В справянето с тези опасности, ние сме наясно, че слабостите са най-сигурния път към конфликт и превъзхождащата ни сила е най-сигурната ни защита\". Президентът поиска 1,5 трилиона долара за инвестиции в американската инфраструктура. „Ще построим блестящи нови пътища, мостове, магистрали, железопътни линии и водопроводи из цялата страна\", заяви американският президент. „И ще го направим с американско сърце, американски ръце и американски материали\". Доналд Тръмп призова американците да се поставят над партийното разделение между демократи и републиканци. „Тази вечер, призовавам всички вас да оставите настрана различията си, да потърсите допирни точки и да постигнете единството, което ни е нужно, за да служим на хората, които ни избраха\", заяви Тръмп. Тръмп подчерта, че САЩ трябва да модернизират ядрения си потенциал. „Длъжни сме да модернизираме своя ядрен арсенал, уповавайки се на това, че никога няма да ни се наложи да го използваме, но правейки го толкова мощен, че да предотврати всеки потенциален акт на агресия\", подчерта Тръмп. Президентът не смята, че към момента е възможен безядрен свят. „Възможно е в бъдеще да дойде вълшебният момент, когато всички страни по света ще се обединят и ще ликвидират ядрените оръжия. За съжаление, все още не сме стигнали до там\". Освен това, Тръмп се изказа против орязването на американския военен бюджет: „Моля Конгреса на САЩ да прекрати практиката на орязване на военния бюджет и да финансира изцяло нашите военни\", отбеляза той. Миналата година Конгресът утвърди пределното ниво на военни разходи на страната в размер на $700 милиарда долара за текущата финансова година, но законопроектът за отделянето на тези средства до сега не е утвърден от Конгреса и Сената. Американският държавен глава се похвали с военните победи на американската армия срещу „Ислямска държава\". „Само една година по-късно, съм горд да докладвам, че коалицията за борба с „Ислямска държава\" освободи почти 100% от територията в Ирак и Сирия, която доскоро беше в ръцете на тези убийци\", подчерта Тръмп. В тази връзка, той се зарече да продължи борбата със световния тероризъм и заяви, че е наредил на военния министър Джеймс Матис да продължи функционирането на затворническите съоръжения в базата Гуантанамо, където САЩ държат заловените терористи. Американският президент предупреди, че „безразсъдното разработване на ядрени ракети\" от Северна Корея може „много скоро\" да се превърне в реална заплаха за САЩ. „Провеждаме кампания на максимален натиск, за да предотвратим това\", заяви Тръмп. „Опитът от миналото ни научи, че самодоволството и отстъпките само предизвикват агресия и провокации. Няма да повторим грешките на миналите администрации, които ни поставиха в тази опасна ситуация\". Никога не е имало по-добро време за живеене в Америка. Президентът подчерта икономическите успехи на страната, ниската безработица, данъчните промени и ръста на борсите. Доналд Тръмп обяви, че състоянието на съюза е силно и сега е най-добрият момент за всеки да изживее своята американска мечта. „Никога не е имало по-добро време за живеене в Америка\", заяви Тръмп. „Ако работите усърдно, ако вярвате в себе си, ако вярвате в Америка, тогава може да мечтаете за всичко, можете да бъде всичко, а заедно можем да постигнем всичко\", подчерта президентът.", "date": "2018.01.31", "title": "Доналд Тръмп: Китай и Русия са заплаха за нашите ценности, силата ни е най-добрата защита!"}
{"url": "http://standartnews.com/mneniya/predi_i_sled_operatsiya_sam_kato_menidzhar_na_patsienta-367799.html", "text": "- Най-важният рисков фактор е мутацията на BRCA1 и BRCA2 гените, което се асоциира с до 80% риск от развитие на рак на гърдата. Други рискови фактори са наличието на случаи на заболяване в семейството, наднорменото тегло, късната  бременност или липсата на такава, хормонозаместващата терапия, пушенето и липсата на физическа активност. От друга страна кърменето може да намали риска от рак на гърдата. - Да се свържат със специалист по хирургия на рака на гърдата възможно най-бързо. Той ще ги лекува с терапия, състояща се от няколко възможности за лечение (хирургия, лъчева терапия, химиотерапия, ендокринна терапия). - Вече е ясно, че рутинният мамографски скрийнинг дава възможност за ранно откриване на рака на гърдата. Това ни позволява да лекуваме този вид рак в ранен стадий, което води до подобряване на дългосрочната преживяемост на пациента, както и до високата степен на запазване на гърдата, като в Австрия тя достига до 90% на случаите, при които се избягва мастектомия. Нещо повече, мултидисциплинарният подход с хирургия, химиотерапия, ендокринна терапия и лъчева терапия предлага широк спектър от ефективни опции за лечение, които имат като резултат отлични нива на дългосрочна преживяемост и добро качество на живот по време и след терапията на рак на гърдата. - Новите техники вече са факт, такива като биопсия на сентинелни лимфни възли, при която се избягва пълната помощна дисекция и значително се намалява продължителността на постоперативната заболеваемост (болка, лимфедем). При пациенти с големи тумори неоадювантната химиотерапия може предоперативно да намали размера на тумора и да ни позволи да проведем съхраняваща гърдата хирургическа намеса при пациенти, които иначе са били кандидати за мастектомия. Съхранението на гърдата, последвано от лъчева терапия, дава същите резултати по отношение на дългосрочната преживяемост, с подобрено качество на живот. - Понастоящем стандартното хирургическо лечение на рака на гърдата не включва използването на роботи. Реконструктивната хирургия с помощта на робот обаче вече се прилага в експериментални проучвания и може да бъде полезна, например при зашиването на микрокръвоносни съдове. Роботите със сигурност ще имат роля в предоперативната диагностика, например асистирана от робот биопсия на рак на гърдата или следоперативно управление на интерстициална брахитерапия. - Първо, следва да се каже, че лапароскопията се използва при коремната хирургия, но не и при операции на рак на гърдата. Ако става дума за лапароскопско третиране на злокачествени коремни заболявания, аз рутинно използвам тази техника за колоректална хирургия. Но не всеки пациент е подходящ за този подход. При определени пациенти с извършена отворена коремна операция може да са налице обширни интраабдоминални сраствания, които възпрепятстват лапароскопския подход. Големи тумори, които са инфилтрирали съседните тъкани също могат да бъдат противопоказни. Решението дали пациентът е подходящ за лапароскопска операция е индивидуално за всеки. Ако пациентът е подходящ, той или тя ще страдат от по-малко следоперативни болки, ще имат по-бързо възстановяване, по-бърза дефекация и по-кратък болничен престой. - Напълно съм съгласен с вашите наблюдения. Въпреки това има голяма разлика между различните лекари, някои полагат по-голяма грижа за пациентите от други. Никога не забравям, че пациент, на когото му предстои операция, се намира в деликатна, уникална и понякога неприятна ситуация. Поради факта, че повечето пациенти не знаят какво да очакват, винаги се опитвам детайлно да обясня планираната процедура. Обикновено използвам разбираем език, без медицински термини и се опитвам да разсея страховете на пациента. Преди и след операция изпълнявам ролята на мениджър на пациента, който има грижата за това най-добрите специалисти, които ще се заемат с лечението, да работят като добре сработен и информиран мултидисциплинарен екип и мрежа. - В Австрия и частните, и държавните болници имат много високи медицински стандарти. Разбира се, има някои разлики между частния и публичния сектор с наличие на предимства и недостатъци и при двата. Докато престоят в частна болница в повечето случаи предлага повече удобства и индивидуален избор на специалисти, държавната болница осигурява интензивно лечение за високорискови пациенти и следоперативна грижа в случаи на големи коремни операции. - Най-често срещаните са колоректалните злокачествени заболявания, които се проявяват по-често даже от рака на панкреаса и рака на черния дроб. При това повечето пациенти, диагностицирани с рак на дебелото черво, могат да бъдат третирани оперативно, докато голям брой пациенти с рак на панкреаса и черния дроб не са подходящи за операция, поради напредналия стадий на болестта по време на извършването на диагнозата. - Пациенти от други страни могат лесно да се свържат с нас чрез електронна поща на адрес ", "date": "2018.01.31", "title": "Преди и след операция съм като мениджър на пациента"}
{"url": "http://standartnews.com/balgariya/dr_perakis_shte_pravi_konsultatsii_v_medlayn-367803.html", "text": "Водещият специалист по лапароскопска хирургия д-р Евангелос Перакис ще проведе първата за 2018-а година кампания безплатни прегледи. Той ще консултира пациенти на 8 февруари от 13 ч. в болница „Медлайн\" в Пловдив. От неговото експертно мнение могат да се възплозват болни със злокачествени и доброкачествени заболявания на стомаха, черния дроб, жлъчните пътища и панкреаса, както и страдащи от херния. За посещенията не се необходими направления от личните лекари, но пациентите трябва да си запишат час на тел: 032/656-600. Това е третата кампания, която д-р Перакис организира за пациенти в България. Първите две преминаха при голям интерес, което лекарят обяснява с факта, че лапароскопската хирургия набира скорост все по-бързо в световен мащаб. Д-р Перакис е извършил първата лапароскопска ниска предна резекция при рак на правото черво в Гърция през 1993 г. Разработил е собствена техника за терапия на ингвинални и пъпни хернии без напрежение. От 1992 г. е направил повече от 7500 лапароскопски операции, от които около 6300 холецистектомии и многобройни апендектомии, пластики при ингвинални и следоперативни хернии, диафрагмални хернии, както и множество операции на тънкото и дебелото черво.", "date": "2018.01.31", "title": "Д-р Перакис ще прави консултации в „Медлайн\""}
{"url": "http://standartnews.com/balgariya/utre_vazduhat_v_sofiya_pak_shte_e_vreden-367807.html", "text": "На 1 февруари се очаква повишение на нивата на фини прахови частици във въздуха, съобщиха от Столична община. При норма от 50 mg/m3 за 24 часа очакваното превишение ще е в границите 51 – 100mg/m3. За намаляване на замърсяването от общината призовават жителите и гостите на София да ограничат движението на собствените си автомобили и да използват градски транспорт. При ходене пеша да се избере маршрут, който не е покрай големите градски булеварди. Призовават се домакинствата, които се отопляват на дърва и въглища, при възможност, да използват електрически уреди за отопление или друго екологично отопление. Поради очакваните подходящи метеорологични условия Столична община възложи извънредно допълнително машинно метене и миене на улици.", "date": "2018.01.31", "title": "Утре въздухът в София пак ще е вреден"}
{"url": "http://standartnews.com/balgariya/mariya_gabriel_i_vera_yourova_istanbulskata_konventsiya_garantira_podkrepa_sreshtu_nasilieto-367809.html", "text": "Насилието над жени все още е сериозен проблем в Европейския съюз. От петнадесетгодишна възраст, в целия ЕС една от всеки три жени е била жертва на физическо насилие, на сексуално насилие или и на двете. Това все още е проблем и в България: 38% от българските жени са посочили, че са претърпели такова насилие от бивш партньор. Очевидно е, че мащабът на насилието над жени засяга дълбоко нашите общества: от децата, растящи в разбити семейства, където те често са странична жертва на такова насилие, до огромната икономическа цена, която плащаме. Разходите за здравни и правни грижи, както и икономическите загуби от това, че жените не могат да работят, се изчисляват за ЕС на повече от 225 милиарда евро. Ние наистина вярваме, че Истанбулската конвенция е един от инструментите, които могат да помогнат това да се промени. Чухме някои митове за Конвенцията, които се разпространяват в България. Днес бихме искали да разсеем тези неистински твърдения. За какво всъщност става дума в Истанбулската конвенция? Преди всичко за предотвратяване на насилието над жени, включително домашно насилие, и за по-добра защита на жертвите от насилие. Конвенцията задължава държавата да се ангажира с насилието над жени във всички негови форми и да преследва извършителите. Ние трябва да направим всичко по силите ни, за да спрем това насилие и да подкрепим жертвите. Ратифицирането на Конвенцията е важна стъпка в тази посока. Нека бъдем ясни: против основите на едно семейство е, когато съпруг пребива или изнасилва съпругата си. Искаме да разсеем погрешната информация, която се разпространява в България относно Конвенцията. Не става дума за инструмент за оформяне възприятието на пола или за идеологии, нито се изисква от страните да разрешат еднополови бракове. Всъщност не се споменава никъде за правно признаване на еднополовите бракове – тази тема е извън обхвата на Конвенцията. Накрая, тя също така не задължава страните да провеждат уроци в училищата за сексуалната ориентация или за половата идентичност. Вместо това Конвенцията ще гарантира важна подкрепа на жертвите от насилие - като убежища, психологически и правни консултации или подкрепа с подслон. Ще осигури на жертвите на изнасилвания достъп до специализирани кризисни центрове, където ще могат да получат медицински преглед и юридически консултации, както и подкрепа за преодоляване на травмата. Благодарение на тази конвенция, полицаите и лекарите ще получат подходящо обучение, за да могат да подкрепят жертвите по най-добрия възможен начин – като например се улесни явяването на свидетели по делата за насилие,  и ще се гарантира, че децата, станали свидетели на такова насилие ще получат защита и подкрепа. Прекратяване на насилието над жени и подкрепата за жертвите трябва да бъде приоритет за всички нас. 47 държави вече са я ратифицирали. Ние насърчаваме и искрено се надяваме, че скоро ще последва България. Няма време за губене.", "date": "2018.01.31", "title": "Мария Габриел и Вера Йоурова: Истанбулската конвенция гарантира подкрепа срещу насилието"}
{"url": "http://standartnews.com/balgariya/prokuraturata_obvini_4ima_za_otvlichaneto_na_adrian_zlatkov-367812.html", "text": "Софийска градска прокуратура повдигна обвинения нa четирима души за отвличането на Адриан Златков. На 30 август 2017 г. е образувано досъдебно производство (ДП) по повод извършено тежко умишлено престъпление - отвличане на Адриан Златков. Разследването се провежда от СДВР под наблюдението на Софийска градска прокуратура. Днес, 31 януари 2018 г., след проведени интензивни действия по разследването, в качеството на обвиняеми са привлечени Здравка Стефанова /35 г./, Ивайло Борисов /34г./, Мартин Марков / 43г./и Георги Джамбазов /37г./ На четиримата са повдигнати обвинения, за това, че в съучастие като помагачи са извършили престъпление по чл. 142 ал.2 ,т.1 и 2 вр. ал.1 вр. чл. 20 ал.4 от НК. Лицата са задържани по реда на чл. 64 от НПК за срок до 72 часа с постановление на наблюдаващите прокурори. В рамките на утрешния ден СГП ще внесе в Софийски градски съд /СГС/ искане за налагане спрямо обвиняемите на най-тежката мярка за неотклонение „задържане под стража\". Процесуално-следствените действия продължават с разпити на свидетели, претърсвания, изземвания и други. С оглед етапа на досъдебното производството и събраните до момента доказателства кръгът на обвиняемите лица не се изчерпва само с изброените по-горе. Значителна част от доказателствения материал е събран с активното сътрудничество на органите на МВР на Р Сърбия, както на сръбската прокуратура. Към настоящия момент интересите на разследването не позволяват разкриването на каквато и да е допълнителна информация, извън тази в настоящето прессъобщение. При събиране на нови доказателства, обосноваващи евентуални действия, насочени към реализиране на наказателна отговорност и по отношение на други лица, след разрешение от екипа наблюдаващи прокурори, ПРБ и МВР ще предоставят допълнителна информация чрез пресслужбите си.", "date": "2018.01.31", "title": "Прокуратурата обвини 4-има за отвличането на Адриан Златков"}
{"url": "http://standartnews.com/balgariya/nash_ofitser_s_orden_ot_makron-367797.html", "text": "С указ на президентна на Франция Емануел Макрон български офицер получава държавно отличие \"Кавалер на националния орден за заслуги\" на Френската република. Полк. Атанас Ненов ще получи ордена си утре, научи \"Стандарт\". Церемонията е предвидена в посолството на Френската република в София, а отличието ще бъде връчено от посланика на Франция Негово превъзходителство г-н Ерик Льобедел. На церемонията се очаква да присъстват политическото и военното ръководство на Министерство на отбраната, приятели и семейството на наградения български офицер. Полк. Атанас Ненов бе военен, военно-въздушен и военоморски аташе на България във Франция в периода 2012-2015 г. Последните две години от неговия мандат бяха белязани с невиждани до този момент в Европа и света кървави терористични актове. Според запознати заслугите на полковник Ненов са свързани с борбата срещу тероризма. Те обаче не могат да бъдат афиширани официално. \"Стандарт\" научи, че полк. Ненов е завършил френска гимназия, а като офицер получава престижно образование в общовойсковия колеж по отбраната в Париж, който се смята за люпилня на френски и западноевропейски военоначалници. Преди това полковник Ненов има дипломи от Военна академия \"Г.С.Раковски\" и Военния университет \"Васил Левски\" във Велико Търново, където е завършил разузнавателен профил. Наградата му е признание и за усилията, които полковник Ненов полага за развитие на двустранните отношения между Франция и България. Според френски източници отличието \"Кавалер на националния орден за заслуги\" се връчва със синя лента и е второ по ранг сред държавните отличия на Франция. За да се подпише президентският указ за подобно отличие минават поне две години проучвания и съгласувания между Министерството на отбраната, на вътрешните работи и президентството на Република Франция.", "date": "2018.01.31", "title": "Наш офицер с орден от Макрон"}
{"url": "http://standartnews.com/balgariya/pleven_otbelyaza_10_g_na_robotiziranata_hirurgiya_v_balgariya-367801.html", "text": "Медицински университет – Плевен отбеляза 10-годишнината на центъра за роботизирана хирургия в България. „Възприемам въвеждането и развитието на роботизираната хирургия като философия и мисия, която аз и моят екип реализираме в три направления – клинична практика, научноизследователска дейност и обучение\", заяви чл.-кор. проф. д-р Григор Горчев, пионер във въвеждането на роботизирана хирургия в страната. Във връзка с отбелязването на четири важни годишнини, в МУ-Плевен официално бе открита единствената в България експозиция „История на минимално инвазивната хирургия\". Изложбата е посветена на 25 г. от първата минимално инвазивна операция (лапароскопска холецистектомия), осъществена в Плевен през май 1993 г.; 10 години от откриването на първия в Югоизточна Европа Телекомуникационен ендоскопски център ТЕЛЕЦ към МУ-Плевен през юни 2007 г.; 10 г. от въвеждането за първи път на роботизираната хирургия в Югоизточна Европа и в България от екипа на проф. д-р Григор Горчев през януари 2008 г. и 5 години от въвеждането за първи път на понятието „хирургия без скалпел\" и лечението на солидни тумори в България и Югоизточна Европа с апарат за високо интензивен фокусиран ултразвук (ХАЙФУ) през декември 2012 г. МУ-Плевен се откроява на картата на висшето медицинско образование в България и Европа със съвременния си облик на новатор във въвеждането и развитието на роботизираната хирургия и телемедицината. Като водещ образователен и научноизследователски център, висшето училище привлича все повече студенти от страната и чужбина. Младите хора искат да се докоснат до иновациите и високотехнологичните решения, които се въвеждат ежегодно в обучението и клиничната практика. Университетът разполага с две системи за роботизирана хирургия, втората от които е с тренировъчен симулатор за обучение и изследователска дейност. Към МУ-Плевен функционира уникален за Източна Европа и на Балканския полуостров Телекомуникационен ендоскопски център с експериментална операционна зала и виртуална зала с най-модерните ендотренажори. Оборудван е с високотехнологична апаратура в сферата на ендоскопската хирургия, с 3D медицинска маса за виртуални дисекции и 3D студио за демонстрации на хирургия на живо.", "date": "2018.01.31", "title": "Плевен отбеляза 10 г. на роботизираната хирургия в България"}
{"url": "http://standartnews.com/balgariya/obzor_shefat_na_nso_podade_ostavka_stava_konsul-367811.html", "text": "Директорът на Националната служба за охрана (НСО) генерал Ангел Антонов подаде молба за напускане и вече се стяга за консул в Санкт Петербург. Оставката му е приета от правителството и предстои той да бъде освободен с указ на президента и изпратен на новия си пост. \"Много ми е обидно от обвиненията, които ме заляха в последните месеци\", сподели пред bTV ген. Ангел Антонов. На този етап той отказва друг коментар, тъй като до издаването на президентския указ продължава да оглавява НСО. Антонов заяви, че ще изчака да приключи проверката на Военно-окръжната прокуратура, която тече в службата, а причината за напускането му е преминаването на друга работа –дипломатическа мисия. Разследването срещу него започна през последния месец, а прокуратурата проверява НСО от ноември. Единият от сигналите, по който Антонов е разпитван, е за лов в стопанството на резиденция „Кричим\", като излетите били маскирани като командировки. Дни, след като новината гръмна в медиите,  кметът на Стамболийски  Георги Мараджиев повдигна въпроса за стопанисването на двореца, който се намира на територията на общината. Още при встъпването си в длъжност Мараджиев поиска ловната хижа на Фердинанд да бъде предоставена на Стамболийски и да бъде отворена за туристи. Резиденцията е истинска перла. Тя разполага с уникален парк от 1400 дка лонгозна гора и около 300 дка декоративен парк с редки видове. Тук е най-големият развъдник на елена лопатар. В момента има над 200 елена и много сърни. Другото нарушение на Антонов, за което е проверяван, е защото негов роднина е засечен да кара автомобил, предоставен на НСО за тест драйв. Преди да оглави службата за охрана Ангел Антонов направи солидна кариера в МВР. Той беше шеф на две главни дирекции във вътрешното ведомство по времето на ГЕРБ, а през 2010 година пое \"Криминална полиция\". Антонов беше назначен за шеф на НСО от президента Росен Плевнелиев по предложение на правителството през 2014 година. Месеци след идването на Румен Радев на \"Дондуков\" 2 обаче се заговори, че между новия държавен глава и охранител №1 има напрежение. Наскоро се появи и слух, че Антонов е хвърлил оставка, но тогава това се оказа медийна партенка. Президентът Румен Радев пък се оплака миналата седмица, че с последните законови промени службата от пряко подчинена на държавния глава, е станала служба към него и той вече има по-малко правомощия. Президентът може само да назначава началника след съгласуване с Министерски съвет, да утвърждава щата и да удостоява с висше офицерско звание. * * * * * Пловдивски полицай с дългогодишен опит е фаворит за наследник на Ангел Антонов в Националната служба за охрана. В най-скоро време се очаква президентът Румен Радев да назначи на отговорната длъжност зам.-директора на националната полиция Тодор Гребенаров, пише Марица.бг. Главен комисар Гребенаров в продължение на 9 години бе начело на \"Охранителна полиция\" в Пловдив, като работата му го изпращаше в най-горещите точки - протести, сблъсъци между футболни хулигани, бунтовете в Катуница. В средата на 2013 година той пое за няколко месеца ръководството на Областната дирекция на полицията. Този пост се оказа трамплин за бившия армейски офицер и скоро след това той пое ръководството на Националната полиция. На 3 юли 2014 г. със заповед на тогавашния МВР шеф Цветлин Йовчев Тодор Гребенаров бе назначен за директор на новосъздадената Главна дирекция „Охранителна полиция\". В момента той е зам.-шеф на Националната полиция.", "date": "2018.01.31", "title": "ОБЗОР: Шефът на НСО подаде оставка, става консул"}
{"url": "http://standartnews.com/balgariya/prieha_na_vtoro_chetene_zakona_sreshtu_vtorichnoto_razgrabvane_na_ktb-367814.html", "text": "Правната комисия в парламента прие и на второ четене закона срещу вторичното разграбване на КТБ, съобщи Канал 3. Нито един член на комисията не гласува против. Рамо на законопроекта дадоха вносителите от ДПС заедно с депутатите от ГЕРБ. БСП и Обединените патриоти се въздържаха. Най-важният момент в законопроекта е именно промяната, че се обявяват за недействителни всички прихващания, цесии и фиктивни сделки, по които няма действително плащане. Законопроектът цели да бъде предотвратено продължаващото повече от три години разграбване на активите, придобити със средства на фалиралата банка, да бъдат възстановени в полза на КТБ неправомерно заличените обезпечения, както и да се даде възможност на синдиците на банката да попълнят в максимална степен масата на несъстоятелността, бе аргументът на вносителите от ДПС - Йордан Цонев, Делян Пеевски и Хамид Хамид.", "date": "2018.01.31", "title": "Приеха на второ четене закона срещу вторичното разграбване на КТБ"}
{"url": "http://standartnews.com/balgariya/stena_se_sruti_i_pogreba_zhena_v_sandansko_selo-367804.html", "text": "Жена на 58 години загина, след като върху нея се срути стена в село край Сандански. Към 12.20 ч. днес е получен сигнал за ударена от тухли жена в санданското село Склаве, родното село на легендарния борец Александър Томов. Когато медицинските екипи пристигнали на място, те установили, че жената е мъртва. Инцидентът е изключително нелеп, вчера починал съпругът й. На стената, която била паянтова, било сложено да съхне одеяло. Когато жената го издърпала днес да го прибере, върху нея паднал целият зид, няколко тухли я ударили по главата и М.С. е починала. Изяснява се инцидентът.", "date": "2018.01.31", "title": "Стена се срути и погреба жена в санданско село"}
{"url": "http://standartnews.com/balgariya/bum_na_novite_shemi_pri_krazhbite_na_koli-367774.html", "text": "Бум на новите схеми при кражбите на автомобили. Това отчитат от столичната полиция през последния месец. Според главен инспектор Пламен Максимов от СДВР през 2017 г. спрямо 2016-а кражбите на автомобили са намалели с 40%. Намаление има и от началото на тази година. 19% от откраднатите коли от началото на годината са били с включен двигател. „Това са така наречените „скъпи банички\"\", обясни инспектор Пламен Максимов. „Говорим за автомобили, които сутрин хората палят, за да се затоплят, а шофьорът слиза да си купи баничка на 5 метра от автомобила. Една такава баничка излезе на собственика на автомобила 27 000 лева\". Според инспектор Максимов такива случаи са предимно сутрин.", "date": "2018.01.31", "title": "Бум на новите схеми при кражбите на коли"}
{"url": "http://standartnews.com/balgariya/kradets_schupi_rakata_na_pensioner_za_da_mu_zadigne_telefona-367777.html", "text": "27-годишен мъж счупи ръката на пенсионер и изтръгна от него мобилен телефон и скромната сума от 10 лева. Нападението е извършено към 21.40 часа вчера, съобщи Областната дирекция на МВР. По това време възрастният човек се намирал в комплекс „Ялта 2\" в Свети Влас. Внезапно, върху него се нахвърлил бандита. Крадецът извил толкова силно ръката на жертвата си, че потрошил костите й. На място пристигнали служителите на РУП-Несебър и линейка. Пострадалият е откаран незабавно в бургаската болница. В резултат на бързите полицейски действия е установен и задържан извършителят – криминално проявен и осъждан от несебърското село Гильовца. Той е направил пълни самопризнания и върнал откраднатия мобилен телефон. Работата по случая продължава.", "date": "2018.01.31", "title": "Крадец счупи ръката на пенсионер, за да му задигне телефона"}
{"url": "http://standartnews.com/balgariya/direktorat_na_nso_e_podal_ostavka-367786.html", "text": "Директорът на Националната служба \"Охрана\" генерал Ангел Антонов е подал оставка снощи,  предаде БНР. Източници от Министерския съвет потвърдили пред радиото, че вече е минала и съгласувателната процедура за оставката на генерал Антонов. Той е депозирал пред президента писмо, с което желае да бъде освободен от поста. Очаква се Антонов да бъде назначен за генерален консул в Санкт Петербург. Към момента Ангел Антонов отказва коментар. Ангел Антонов е началник на НСО от май 2014 година. Той пое поста от Тодор Коджейков, който напусна заради лични мотиви. Преди да поеме поста Антонов беше началник на Главна дирекция \"Криминална полиция\" в периода от 2010 до 2011 година и на Главна дирекция \"Национална полиция\" от 2011 до 2013. Почти цялата кариера на Ангел Антонов е преминала в МВР. В края на миналата година в НСО започна и прокурорска проверка. Тя беше заради съмнения за нарушения и злоупотреби. Преди повече от седмица се появи информация за това, че генерал Антонов ще бъде сменен. Тогава той отрече това да е факт. ", "date": "2018.01.31", "title": "Директорът на НСО е подал оставка"}
{"url": "http://standartnews.com/balgariya/bsp_redaktira_vaprosa_za_referenduma_za_istanbulskata_konventsiya_-367783.html", "text": "Искам да разсея всякакво съмнение - никакво отстъпление от референдума за Истанбулската конвенция, а редакция на въпроса. Това каза пред журналисти в Народното събрание лидерът на БСП Корнелия Нинова, предаде „Фокус\". „Мисля, че всеки момент ще бъде внесена редакцията на въпроса\", посочи тя. „Не се отказваме от идеята за референдум, подписите ги има. Редактираме само въпроса\", заяви Корнелия Нинова. „Знаем какво е мнението на повечето българи, излязоха и социологически проучвания, че повечето са против Истанбулската конвенция\", аргументира се лидерът на БСП. „Въпросът трябва да бъде зададен така, че отговорът да е 50% \"Да\". Законът за референдумите така е написан някога, че се изискват 50% плюс 1 да бъдат отговорите, за да бъде валиден\", обясни Корнелия Нинова.", "date": "2018.01.31", "title": "БСП редактира въпроса за референдума за Истанбулската конвенция"}
{"url": "http://standartnews.com/balgariya/komunizmat_v_uchebnitsite_po_istoriya_skara_gerb_i_bsp-367776.html", "text": "ГЕРБ и БСП още в началото на пленарното заседание влязоха в спор във връзка с изучаването на комунизма в учебниците по история у нас. Първо в декларация управляващите осъдиха поисканата от левицата оставка на министъра на образованието Красимир Вълчев, защото е отстоял решението \"кървавата история на комунизма в България\" да бъде изучавана от децата ни, заяви от парламентарната трибуна Галя Захариева. \"Г-н министър, другарите отляво няма как да ви го простят, в България БСП приема с гордост цялата история на Българската комунистическа партия, изпълнена с масови убийства и концлагери, унищожаване на елита\", добави тя. Очевидно, отчитат от ГЕРБ, БСП има проблеми с демокрацията. От името на ПГ на ГЕРБ Захариева декларира пълната подкрепа за министър Вълчев и неговия екип. \"Няма да допуснем да се прикрие престъпното минало, историята трябва да бъде учена такава, каквато е, не може да се търси баланс между жертвите и техните палачи\", се казва още в текста на декларацията. В последвалия отговор на БСП Валери Жаблянов посъветва ГЕРБ да премине през вътрешен катарзис, за да стигне до онази демократична чистота, за която призовава всички народни представители, тъй като ръководството и на парламентарната група, и на самата партия са съпричастни с бившия комунистически режим. \"БСП нито в едно свое действие не е прибягвала и не е допускала нарушаване на конституцията като път за налагане на демокрацията\", заяви Жаблянов. Левицата, подчерта той и призовава мнозинството да не разграничават конституцията и демокрацията. Жаблянов се върна и на неприетата оставка на Делян Добрев и вчерашното становище на Конституционния съд по казуса. ГЕРБ нарушава конституцията с намерението да се спаси \"дискусионната политическа кариера на Делян Добрев\", коментира депутатът от левицата. На свой ред Добрев реагира и пак поиска колежката му Елена Йончева, която основно го атакува заради т.нар. Хасковогейт, да отговори дали е съдружник в офшорка и има ли отношение към източването на КТБ. Ако не може да отговори, да си подаде оставката, повтори вчерашната си позиция бившият енергиен министър.", "date": "2018.01.31", "title": "Комунизмът в учебниците по история скара ГЕРБ и БСП"}
{"url": "http://standartnews.com/balgariya/gerb_pita_konstitutsionniya_sad_za_istanbulskata_konventsiya-367784.html", "text": "Тази сутрин нашата парламентарна група взе решение да сезираме Конституционния съд на Република България с искане за преценка на съответствието на Истанбулската конвенция с Конституцията. Това обяви на брифинг в парламента народният представител от ПГ на ГЕРБ и председател на Комисията по правни въпроси Данаил Кирилов, предаде „Фокус\". „Това наше искане основаваме на чл. 12 ал. 1 т.4 от Закона за Конституционния съд и смятаме, че то съответства на изискванията на закона. Истанбулската конвенция е подписана, но все още не е ратифицирана от Народното събрание. Произнасянето на съда ще даде един водещ правен ориентир за обществения дебат за Конвенцията. Смятаме, че той ще бъде полезен за българското общество\", обясни Кирилов. По думите му така Конституционният съд ще може да отговори и на един от критичните по дебата въпроси, свързан с чл. 46 ал. 1 от Конституцията, която регламентира брака като доброволен съюз между мъж и жена. „Смятаме, че произнасянето на Конституционния съд до голяма степен ще преодолее и негативната нагласа и спекулациите, които битуват в този обществен дебат\", подчерта председателят на Комисията по правни въпроси и допълни, че в рамките на днешния ден дори е започнало събирането на подписите и подготовката на мотивите за искането. „До сега в дебата съществуваха тези по отношение на това, че ако се ратифицира Истанбулската конвенция, която като международен договор е с пряко действие, ще промени вътрешното законодателство. Нашата теза е, че това не е така. Органът, който би могъл да го констатира по компетентност, е именно Конституционния съд\", посочи Кирилов и поясни, че със сезирането му ГЕРБ не цели да прехвърли обществения или политически дебат по темата върху съда. „Ние искаме правното становище на Конституционния съд, което в тази изключителна правна хипотеза, е възможно\", поясни председателят парламентарната Правна комисия.", "date": "2018.01.31", "title": "ГЕРБ пита Конституционния съд за Истанбулската конвенция"}
{"url": "http://standartnews.com/balgariya/konduktorka_svali_dete_ot_avtobus_dalo_y_banknota_ot_10_leva-367778.html", "text": "12-годишно момче бе оставено насред пътя в Горна Оряховица, защото дало на кондукторката банкнота от 10 лева, с която да си плати автобусния билет. Грозната сцена се случила в понеделник сутринта пред погледа на десетки други пътници, които станали безучастни свидетели, съобщи \"Дарик радио\", цитирайки в. \"Борба\". Кондукторката казала, че няма пари да му развали, поискала монети и когато момчето отвърнало, че в момента не разполага със стотинки, му посочила вратата. Майката на 12-годишното дете разказа, че то взело автобуса както всеки ден, за да стигне до училището си „Георги Измирлиев\" в 7:30 часа. „Обикновено винаги му оставям стотинки, но точно в този ден ми бяха свършили дребните. Не съм очаквала, че може да стане такъв проблем. До училището му има няколко кръстовищa и затова не съм съгласна да ходи пеш, ако не дай си боже го беше блъснала кола, кой щеше да носи отговорност\", коментира майката Нели Цапрева. „Постъпката на кондукторката е нечовешка, но и останалите в автобуса що за хора са? Толкова ли не можаха да дадат по 10 ст., за да платят билета. Никога няма да се оправим – умираща нация и липса на държава\", каза жената. Тя допълни, че работи в магазин, в който чести клиенти са роми, и когато на някой от тях не му достигат пари, друг винаги откликва с някой лев. „Защо, след като ромите могат да са задружни, ние не можем? Всеки има проблеми и неволи, но малко човечност не изисква кой знае колко\", допълва майката.", "date": "2018.01.31", "title": "Кондукторка свали дете от автобус, дало й банкнота от 10 лева"}
{"url": "http://standartnews.com/balgariya/nadziratelite_v_zatvorite_otnovo_na_protest-367780.html", "text": "Надзирателите в затворите отново излизат на протест.  Монтана, Кърджали, Смолян, Перник и Пазарджик са поредните градове, които подкрепят протеста на Синдиката на служителите в затворите и Синдикат „Охрана\". Протести пред съдебните палати ще има и в други 10 града от страната. Преди 2 дни служителите в затворите излязоха на улицата с настояване за увеличение на заплатите и отпускане на още щатни бройки. До националния протест се стигна, след като от Министерството на правосъдието не изпълниха всичките искания на надзирателите. Основното е за 20% увеличение на възнагражденията. Досега те са получили само 5% увеличение. Заедно с надзирателите на протест излязоха и служителите на съдебната охрана и на арестите. „Увеличението от 5% беше стандартното за цялата страна, то беше получено и от колегите от МВР. Двете специализирани дирекции в Министерството на правосъдието изпълняват своите служебни задължения по Закона за МВР и съответно и заплащането трябва да бъде уеднаквено\", каза пред bTV Красимир Бекяров от синдикат „Охрана\" на протеста в София. „Друго наше искане е за отпускане на допълнителен щат, тъй като не разполагат с достатъчно хора, за да могат да изпълняват качествено своите задължения. От съдебните сгради много голяма част се охраняват от по един служител, има съдебни сгради, които не са поети под охрана\", допълни той. „От 9 г. на всяко наше искане получаваме отговор: В следващия бюджет\", заяви от своя страна Ивайло Григоров от Синдиката на служителите в затворите. По думите му хората се чувстват унизени на работното си място. Ще протестираме до пълно изпълнение на нашите искания, подчерта Григоров. Протестиращите пуснаха във въздуха балони като символ на дадените им празни обещания.", "date": "2018.01.31", "title": "Надзирателите в затворите отново на протест"}
{"url": "http://standartnews.com/balgariya/potvardiha_zapor_ot_200_mln_lv_varhu_imushtestvo_i_aktivi_na_ivo_prokopiev-367787.html", "text": "Тричленен състав от Апелативен съд-Бургас е потвърдил налагането на запор от почти 200 млн. лв. върху имущество и активи на бизнесмена и издател Иво Прокопиев и съпругата му, съобщава \"Правен свят\".  Той е подсъдим за приватизацията на миноритарния дял в електроразпределителното дружество \"ЕВН\" Съдебният състав Златина Иванова (председател), Румяна Манкова и Албена Зъбова – Кочовска  (докладчик) оставя в сила определение на Окръжен съд – Бургас, с което се уважава искането на Комисията за отнемане на незаконно придобито имущество (КОНПИ) за налагане на запор на имоти и активи, собственост на Галя и Иво Прокопиеви. Решението е окончателно. От съдебния акт се разбира, че искането на КОНПИ е заради недоказан произход на средства в размер на 14 млн. лв., което представлява сума много над определената по закон граница за \"значително несъответствие\" от 250 000 лв. Подозренията са, че тези средства са от приватизацията на предприятието \"Каолин\". Проверката срещу Прокопиев е започнала преди една година, когато той вече е бил в качеството на обвиняем по делото за приватизацията на 33% от държавния дял в ЕВН. Това е дало основание на КОНПИ да извърши проверка и да поиска обезпечителни мерки по реда на т.нар. Закон за гражданската конфискация, които бяха допуснати с решение на Окръжен съд-Бургас преди два месеца. Това стана причина и за масирана атака от Прокопиев, неговите адвокати и медии, срещу ръководството на КОНПИ и прокуратурата. Твърдяното в публичното пространство обаче не присъства в жалбите.\"Възражения против адекватността на наложените обезпечителни мерки не са въведени от жалбоподателите, но само за пълнота на изложението настоящият съд (Апелативен съд - Бургас) отбелязва, че биха били неоснователни, т.к. допуснатите по делото съответстват на заявената от бъдещия ищец обезпечителна нужда\", посочват апелативните съдии. Тричленният съдебен състав аргументирано и последователно отхвърля посоченото в жалбата на Прокопиеви. \"Не се споделят от този съд и доводите, че молбата за обезпечение била нередовна, защото не съдържала индивидуализация на бъдещите искове срещу отделните ответници/нямало един иск по чл.74 ЗОПНДПИ/отм./ с цена 199 051 065,19лв., а четири отделни иска срещу различни бъдещи ответници/, защото не била посочена цена за всеки от тези искове, нито какви ще са те, не била изнесена фактология за пораждането на правото на КОНПИ срещу всеки от ответниците, както и по отношение на имуществото, чието отнемане се иска; липсвала индивидуализация на фактите, пораждащи право на обезпечение на КОНПИ спрямо третите лица, които не са ответници по бъдещите искове, както и на фактите, установяващи наличието и съдържанието на имущественото несъответствие и неговите параметри\", пише в решението на апелативните съдии. Според съда твърдението за недобросъвестно упражняване на правата на КОНПИ в случая, както и правното значение на особеното мнение на члена на същата Комисия Лиляна Терзиева (назначена от приятеля на Иво Прокопиев – президентът Росен Плевнелиев – бел.ред.), касаещо приватизационната сделка на \"Каолин\" и отричащо възможността тя да е източник на незаконни доходи, съответно имуществото на това дружество да бъде трансформирано в друго незаконно придобито имущество, са доводи по съществото на спора, относими към бъдещото исково производство по чл.74 от Закона и нямат отношение към редовността на молбата за обезпечение или нейната основателност, поради което Апелативен съд - Бургас не ги обсъжда. \"Неоснователни са и оплакванията на частните жалбоподатели, които не са посочени от ищеца за бъдещи ответници, но КОНПИ е поискала, а съдът е наложил запори върху дяловете, които притежава в тях косвено чрез друго дружество Иво Прокопиев и върху акции на дружества, притежавани от други, чийто едноличен собственик или притежател на над 50% дялово участие в тях отново е дружество, контролирано от проверяваното лице. Изводите на Комисията за наличието на контрол са обосновани с легалното определение за това понятие, дадено в пар.1, т.2 от ДР на ЗОПДНПИ/отм./ и констатациите по фактите, направени в тази връзка от нея при проверката на имуществото на Прокопиев. Затова съдът намира за необосновано, а оттам и неправилно твърдението на тези трети лица, че наложените обезпечителни мерки засягали имуществото им. В същност мерките са насочени към емитирани от тях акции, впоследствие придобити от бъдещите ответници по чл.74 от ЗОПДНПИ/отм./ или към дружествени дялове на ответниците от капитала на третите лица\", заключават апелативните съдии.", "date": "2018.01.31", "title": "Потвърдиха запор от 200 млн. лв. върху имущество и активи на Иво Прокопиев"}
{"url": "http://standartnews.com/balgariya/torinoto_i_oshte_trima_zadarzhani_za_otvlichaneto_na_adrian_zlatkov_obnovena-367789.html", "text": "Четирима души са задържани за отвличането на Адриан Златков в  София през август 2017 година, предаде БНР. По непотвърдена информация сред арестуваните е Ивайло Борисов -  Ториното. Разпитван е бил и Златомир Иванов-Баретата, но срещу него няма  обвинения. Четиримата са арестувани след операцията на МВР за привеждане на криминалния  контингент в страната в известност. Адриан Златков - син на собственика на една от луксозните автокъщи в София, бе открит невредим близо до бензиностанция в столичния  квартал Панчарево на 10 септември 2017 г., след като 12 дни по-рано бе отвлечен  край софийското село Герман. Нямам никаква информация от МВР за арестите, научих за това снощи от сайтовете. Това заяви пред NOVA бащата на Адриан Златков - Тони Златков. \"Виждал съм Ториното един или два пъти. Нямам бизнес дела с него. Срещали сме се в автокъщата, идвал е да оглежда коли\", коментира Златков. Според него мотивът е изцяло финансов. \"Адриан се чувства добре, всичко е нормално засега\", коментира състоянието на Адриан баща му.", "date": "2018.01.31", "title": "Ториното и още трима задържани за отвличането на Адриан Златков /ОБНОВЕНА/"}
{"url": "http://standartnews.com/balgariya/za_razlika_ot_balgariya_v_evropa_ima_ogranicheniya_za_otglezhdanite_porodi_kucheta-367781.html", "text": "Докато в България всеки, които поиска, може да отглежда питбул, в голяма част от държавите в Европа притежаването му или е изцяло забранено, или изискванията към стопанина са изключително строги. В Испания например, за да станеш собственик на такова куче, трябва да си над 18 години, да не си бил осъждан и да имаш застраховка за отговорност на стойност 120 хил. евро. Във Франция собствениците преминават обучителен курс за отглеждане на по-агресивни кучета. Разхождането им на обществени места е строго забранено. Ако това се случи или кучето да ухапе човек, собственикът може да отиде в затвора за три месеца и да плати глоба от 3750 евро. Освен питбулите, като агресивни в Европа са обявени още десетки породи кучета. Едно от най-разпространените големи кучета – ротвайлерът, е със специален режим във Франция, Италия, Румъния, Португалия, Украйна и Испания. Породата дого аржентино пък е забранена в Испания, Великобритания, Италия, Румъния, Норвегия, Португалия, Малта и Украйна.", "date": "2018.01.31", "title": "За разлика от България, в Европа има ограничения за отглежданите породи кучета"}
{"url": "http://standartnews.com/balgariya/ventsislav_mutafchiyski_e_predlozhen_za_nachalnik_na_vma-367785.html", "text": "Правителството предлага на президента Румен Радев да издаде указ за назначаването на полк. Венцислав Мутафчийски за началник на Военномедицинска академия и главен лекар на въоръжените сили. Предлага се той да бъде удостоен и със званието „бригаден генерал\". Полк. проф. д-р Мутафчийски, д.м.н., е заместник-началник на ВМА. С президентски указ от 3 май 2017 г. е назначен за временно изпълняващ длъжността началник на Военномедицинската академия.", "date": "2018.01.31", "title": "Венцислав Мутафчийски е предложен за началник на ВМА"}
{"url": "http://standartnews.com/balgariya/borisov_shte_darzhi_rech_v_bryuksel-367798.html", "text": "Министър-председателят Бойко Борисов ще бъде утре в Брюксел за официалния концерт по повод откриването на Българското председателство на Съвета на ЕС , съобщиха от правителствената информационна служба. На събитието, което ще се проведе в Центъра за изящни изкуства „Бозар\", премиерът ще изнесе реч в чест на първото председателство, което България поема. При посещението си в Брюксел, министър-председателят ще участва в конференция „Нова роля за Балканите: Решения за повече сигурност и по-добро управление на миграцията\", организирана от фондация „Ханс Зайдел\". В програмата му са предвидени и работни срещи, свързани с теми от европейския дневен ред.", "date": "2018.01.31", "title": "Борисов ще държи реч в Брюксел"}
{"url": "http://standartnews.com/balgariya/neno_dimov_48_zastroyavane_na_pirin_e_politicheska_oporka-367796.html", "text": "Министърът на околната среда и водите Нено Димов заяви, че в парламента се разпространява листовка от зелената организация \"Да остане природа в България\" с искане да бъде отменено решение на МС от декември месец за застрояване на 48 процента от парк Пирин. По повод тази листовка Нено Димов заяви, че това вече се превръща в политическа опорка. Такова решение няма, заяви Нено Димов. По думите му 48 процента са 200 кв. км и това е територия, равна на цялата територия на Варна, Бургас и Пловдив взети заедно. \"Абсурдно е да се мисли, че някой ще застрои трите града в Пирин\", каза министърът. Единственото, за което става дума в това решение, е тема, свързана с водоснабдяването на Банско и то само с питейна вода.", "date": "2018.01.31", "title": "Нено Димов: \"48% застрояване на Пирин\" е политическа опорка"}
{"url": "http://standartnews.com/balgariya/temperaturite_prez_fevruari_ot_minus_14_do_plyus_22_gradusa-367773.html", "text": "Тази година през февруари се очаква средната месечна температура да бъде около и над нормата. В по-голямата част от страната най-ниските температури през февруари ще бъдат между минус 14 и минус 9 градуса, а най-високите - между 17 и 22 градуса. Средната месечна температура за февруари в Северна България и по високите полета е от 0 до 2 градуса, в Южна България и по Черноморието - между 2 и 5 градуса, а в планините - между минус 8 и минус 3 градуса. Средната месечна сума на валежите в равнините през февруари е между 30 и 50 литра на квадратен метър, в планините - между 40 и 70 литра на квадратен метър, а за Рило-Родопския масив и Странджа - от 60 до 100 литра на квадратен метър. В началото на февруари ще бъде предимно слънчево и доста по-топло от обичайното, особено в Източна България, където ще духа умерен югозападен вятър. На 3 февруари ще завали дъжд, а от северозапад бързо ще нахлува студен въздух и със застудяването дъждът ще преминава в сняг. Впоследствие валежите ще спрат, облачността бързо ще се разкъсва и намалява. Ще е ветровито и относително по-студено. През втората половина на десетдневието температурите все още ще са по-високи, но по-близки до обичайните. Отново ще има условия за превалявания, отначало от дъжд, последвани от временно понижение на температурите, при което в Западна и Северна България за кратко ще има и сняг, без да се образува трайна снежна покривка. През второто десетдневие на февруари температурите ще се понижат още и ще се колебаят около средните. Ще има и дни със спокойно и слънчево време. Повишена вероятност за валежи има около 12 февруари и през втората половина от десетдневието. Те ще са последвани и от краткотрайни застудявания. През третото десетдневие на месеца по-голяма е вероятността температурите да бъдат около нормата. Подробна информация за времето днес и прогнозата за десет дни напред вижте на Sinoptik.bg", "date": "2018.01.31", "title": "Температурите през февруари: от минус 14 до плюс 22 градуса"}
{"url": "http://standartnews.com/balgariya/eparhiyski_izbirateli_sadyat_agitkata_na_dyado_polikarp-367770.html", "text": "Епархийските избиратели, които са участвали в избора на Видински митрополит на 28 януари, ще заведът граждански съдебен иск за клевета и нанасяне на морални щети срещу най-агресивните застъпници на Белоградчишкия епископ Поликарп. Той беше един от петимата кандидати за поста, но събра едва два гласа. Фаворитите Драговитийския епископ Даниил и Мелнишкия епископ Герасим, получиха съответно 27 и 26 гласа. На 4 февруари Светият синод ще избере между тях кой да бъде новият Видински владика. В деня на църковния вот във Видин пред катедралната църква се беше събрала голяма агитка на дядо Поликарп, която се държа доста агресивно към епархийските избиратели. Сега те дават на съд Владимир Велков, нотариуса Богдан Тодоров и администраторите на фейсбук групата \"България иска Епископ Поликарп за Видински Митрополит!!!\". Избирателите твърдят, че се чувстват наклеветени от публичното и медийното оповестяване на твърденията на застъпниците на епископ Поликарп, че са получавали подкупи и заплахи, на което се дължи изборния резултат. \"Обвиняемите са отговорни и за подстрекаване на голям брой хора, за нанасяне на публични обиди и несправедливи обвинения срещу БПЦ и нейните законни представители\", категорични са епархийските избиратели, които утре ще дадат специална пресконференция. Легитимността на църковния вот беше защитена и от Врачанския митрополит Григорий. \"Епархийският избор на нов Видински митрополит протече при стриктното спазване на Устава на Българската Православна Църква и каноничните процедури. Законно избраните епархийски избиратели дадоха своя вот в честна и прозрачна процедура, която можеше да се проследи на живо във Фейсбук страницата на БПЦ - БП\", обяви митрополит Григорий. Той беше категоричен, че появилите се внушения за „предопределен\" избор, правени от група граждани, които са недоволни, че предпочитаният от тях кандидат не е получил доверието на избирателите, са напълно неоснователни. \"При всеки един вот - в обществото или в Църквата – е съвсем естествено предварително да се знаят преобладаващите нагласи на избирателите за това какви са шансовете на кандидатите и кои от тях са предпочитани. Епархийските избиратели са в пълното си право да изразяват и обсъждат своите предпочитания за един или друг кандидат преди избора, защото те носят високата отговорност пред Бога и пред Светата ни Православна Църква да вземат най-доброто решение\", каза още дядо Григорий.", "date": "2018.01.31", "title": "Епархийски избиратели съдят агитката на дядо Поликарп"}
{"url": "http://standartnews.com/balgariya/posleden_den_za_segashnite_godishni_vinetki-367754.html", "text": "Днес е последният ден, в който са валидни годишните винетки за 2017 г. Новите стикери се продават в над 3 000 разпространителски пункта. От тях 372 бр. са с денонощен режим на работа. Това са големите бензиностанции, офисите на „Български пощи\", областните пътни управления и гранично контролно-пропускателните пунктове. В търговската мрежа има около 3,2 млн. винетки от различните видове и категории превозни средства. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. За първи път има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. За първи път годишната винетка за всички превозни средства важи за срок от една година от датата на купуването й, т. е. ако шофьор си купи стикер например на 3 март 2018 г., когато тръгва на път за Националния празник и трите почивни дни, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.", "date": "2018.01.31", "title": "Последен ден за сегашните годишни винетки"}
{"url": "http://standartnews.com/balgariya/topla_sryada-367748.html", "text": "Днес времето ще се задържи слънчево с временни увеличения на облачността. Вятърът ще отслабне, в много райони ще стихне. Минималните температури ще са между -2 и 3 градуса. През деня максималните ще са между 9 и 14 градуса. Атмосферното налягане слабо ще се понижи, но ще остане по-високо от средното за януари.", "date": "2018.01.31", "title": "Топла сряда"}
