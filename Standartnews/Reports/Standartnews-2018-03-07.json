{"url": "http://standartnews.com/svyat/es_i_sasht_pred_targovska_voyna-369046.html", "text": "Европейският съюз възнамерява да отговори с ответен удар, налагайки мита върху американски стоки за 2,8 млрд. евро, вариращи от тениски и уиски до мотори и стълби, ако американският президент Доналд Тръмп продължи с плана си да наложи мито от 25% върху чуждестранната стомана, съобщи \"Блумбърг\". ЕС възнамерява да въведе ответните мита върху редица потребителски, земеделски и стоманени продукти, внасяни от САЩ, сочи списък, изготвен от Еврокомисията и получен от агенция \"Блумберг\". Комисията е обсъдила мерките с представители на правителствата от съюза на среща в понеделник вече в Брюксел. Наказателният списък на ЕС е насочен към внос от САЩ на тениски, дънки, други потребителски стоки, мотори и яхти на стойност 1 млрд. евро, на портокалови сокове, бърбън уиски, царевица и други земеделски продукти за общо 951 млн. евро и стоманени и други индустриални стоки на стойност 854 млн. евро. Заканата на Тръмп да ограничи вноса в САЩ на чуждестранна стомана предизвика съпротива в Републиканска партия и се основава на твърдение за защита на националната сигурност, което ЕС отхвърля. Заплахата на Белия дом рискува да предизвика ответни мерки в цял свят и наплив от жалби към Световната търговска организация, която никога не е отсъждала по спор за търговски ограничения, оправдани със съображения за защита на националната сигурност. Европа показва нарастващите си опасения заради протекционистката позиция на Тръмп по отношение на международната търговия. Американските стоки, които ЕС възнамерява да подложи на мито от 25%, са политическо послание към Вашингтон за потенциалните местни икономически разходи, в случай че президентът изпълни заканата си. Председателят на Европейската комисия Жан-Клод Юнкер и екипът му трябва да обсъдят на среща в Брюксел днес предложението от мерки на среща в сряда. Комисията освен това подготвя оплакване пред Световната търговска организация и въвеждането на „защитни\" мерки, за да не се позволи на доставки на стомана от други части на света към САЩ да бъдат насочени към европейския пазар и да го наводнят.", "date": "2018.03.06", "title": "ЕС и САЩ пред търговска война"}
{"url": "http://standartnews.com/mneniya/narod_koyto_ne_priznava_storenoto_dobro_e_nedostoen-369042.html", "text": "- Във войната участват много поданици на Негово императорско височество руският император. Не се уточнява какви, защото участват десетки народности в рамките на Руската империя. Тя е многонационална държава. Участват финландци, поляци, украинци, кавказци и т.н. Аз съм участвал в научна конференция преди 20 г. в Хелзинки за участието на финландците в Руско-турската война.  Пак подчертавам – всички те са поданици, а не граждани, на руския император. Разбира се, етническите руснаци са най-големият и основен процент. Не може да се изброят всички участници. Да не забравяме, че това е Руско-турска война, обявена от руския цар и неговите поданици участват. Официалните лица трябва да бъдат много внимателни, когато говорят по темата. Във войната участват и хора от балтийските покрайнини – литовци, латвийци, естонци, редно ли е и тях да прибавим? - Отначало руското командване е смятало, че българските опълченци няма да бъдат бойна част, а само ариергард. Руснаците са се опасявали, че опълчението е съставено от бивши бунтовници и революционери и са се отнасяли със съмнение към тях. В хода на войната обаче, тъй като Русия не е готова да води такава война, те се включват като активна бойна единица в руската армия. И участват във всички важни сражения – в Стара Загора, на Шипка. - Защото в момента българското общество е болно – общество, което се намира в условията на преход. От края на Първата световна война, та до днес се води гражданска война със затихвания и афектиране. Българското общество е дълбоко разделено и то още след Ньойския договор. И както виждате, оттогава досега се води ту бурна, ту кротка политическа битка между  различни прослойки. В това отношение тепърва имаме още да страдаме, тъй като се чувства на всяка крачка, че обществото ни е много разединено. И то не само по темата за Русия, а и по много други. Сега обаче актуалният въпрос е свързан именно с Русия и това засилва напрежението. - Разбира се, това е част от противопоставянето. Всеки вижда само едната страна на нещата, а не другата. И затова стават тези противоборства. - Тази дата е символ на победата, но не самото освобождение, тъй като България е конструирана като нова държава чак на Берлинския конгрес. Но се превръща в един стимул, който чертае задачите за национално обединие. И става национален идеал и затова на тази дата се придава толкова значение. Това е главният стимулатор на бъдещите войни и усилия за национално обединение. - 24 май си е национален празник, но е друг вид празник, духовен. Според мен тези, които твърдят подобно нещо, не разбират за какво говорят. Когато българският народ е научил за подписването на Сан Стефанския мирен договор, цялата българска етническа земя е ликувала и се е радвала. Естествено, хората не са знаели, че този договор е временен. Споменът за това обаче още е жив. Не мога да кажа дали днес русофилите или русофобите са повече в България. Но народ, който не е признателен към тези, които са му сторили добро в тежък момент, е недостоен народ.", "date": "2018.03.06", "title": "Народ, който не признава стореното добро, е недостоен"}
{"url": "http://standartnews.com/kultura/kolektsioner_pokazva_magicheski_bizhuta_v_nim-369031.html", "text": "Златно съкровище от над 500 бижута показва в НИМ един от най-големите колекционери у нас Антонио Василев. Изложбата „Златарството по българските земи XVI-XX в.\" представя уникални предмети, събирани повече от 20 години. В колекцията има пръстени, обеци, накити за глава, кръстове, амулети, някои от които са на повече от 400 години. Василев е собственик на галерия \"Българи\" и учредител Съюза на колекционерите в България. Изящните артефакти показват високите художествени постижения на българските майстори златари при обработката на благородни метали, съобщиха от НИМ по повод откриването на изложбата. В изключително богатата експозиция могат да се видят пафти с умело гравирани християнски изображения върху седеф с невероятно майсторски изпълнена филигранна техника и клетъчен емайл, както и кована украса. Сред накитите за глава се открояват изключително редките надушни украшения с формата на нокът, носени като амулет, който предпазва от лош поглед и урочасване. Акцент  са обеците арпалии. Името им идва от турската дума „арпа\" – ечемик, заради зърната, наредени около филигранно изработения кръг в средата. Фурор предизвиква уникален пръстен с формата на нокът -  рядък, декоративно изработен вариант на средновековните пръстени, предпазващи лявата ръка от излитащата стрела на лъка. До 1 юни посетителите на изложбата ще могат да видят още магични предмети, предпазващи хората от зловредни сили. Сред тях са нагръдните кутийки с изображения на светци и рядко срещаният и характерен за района на Котленско накит куна.", "date": "2018.03.06", "title": "Колекционер показва магически бижута в НИМ"}
{"url": "http://standartnews.com/lyubopitno/mazhete_klyukarstvat_kolkoto_zhenite-369017.html", "text": "Мъжете клюкарстват колкото жените и много по-често от тях одумват колегите си, установиха израелски учени, цитирани от в. \"Дейли мейл\" и БТА. Учeните от университета \"Ариел\" са анкетирали за изследването си повече от 2200 души. Те ги накарали да си представят, че описват на приятел човек, с когото са се запознали и анализирали отговорите. Така те установили, че и двата пола клюкарстват в службата. Докато жените обаче са доброжелателни към колегите си, мъжете се опитват да ги компрометират. Клюките осигуряват начин на жените да си съперничат по незастрашаващ физически начин, докато за мъжете са средство за изграждане на самоувереност, заключват учените. Резултатите не само оспорват общоприетото схващане, че жените клюкарстват повече от мъжете, но и показват, че нежният пол е по-мил.", "date": "2018.03.06", "title": "Мъжете клюкарстват колкото жените"}
{"url": "http://standartnews.com/svyat/irak_naredi_konfiskuvane_na_imushtestvoto_na_saddam_hyusein-369011.html", "text": "Ирак нареди да бъде конфискувано имущество на бившия диктатор Саддам Хюсеин и на 4257 висши служители от неговия режим, както и на техни близки, предаде Франс прес, като цитира официално комюнике. Списъкът с имената е съставен от иракския орган, натоварен със задачата да издири бившите членове на партията БААС и включва техните съпруги, деца, внуци и други роднини. В него фигурират бивши губернатори на провинции, офицери от службите за държавна сигурност и разузнаването, от въоръжените сили и личната охрана на бившия президент, посочи ТАСС. След падането на режима през 2003 г. военизирани групи, въоръжените сили и представителите на новата власт заграбиха много от имотите, принадлежали на семейството на Саддам Хюсеин и на други бивши ръководители. Тази мярка цели да придаде официален характер на конфискацията на това имущество. Рагад Хюсеин - дъщеря на бившия президент, заяви пред местен новинарски портал, че ще се обърне към европейски адвокати и ще сезира международни съдилища, за да се защити от предвидените мерки.", "date": "2018.03.06", "title": "Ирак нареди конфискуване на имуществото на Саддам Хюсеин"}
{"url": "http://standartnews.com/svyat/zrelishten_obir_otkradnaha_5_mln_dolara_ot_bagazhno_na_samolet_za_6_minuti-369019.html", "text": "Пет милиона долара в брой бяха откраднати от багажното отделение на самолет на Луфтханза, който трябвало да излети за Швейцария от летище близо до бразилския град Сан Пауло, предаде Франс прес, като цитира местната полиция. Зрелищният обир бил извършен в неделя за шест минути от петима мъже, които нахлули на пистата, заплашили служителите по сигурността, откраднали парите и избягали. При обира няма пострадали хора. Бразилските власти не са арестували заподозрени. Крадците се вмъкнали в товарния терминал на летището Виракопос с пикап, облепен с лого, подобно на логото на фирмата, отговаряща за охраната на пистите. Самолетът на Луфтханза кацнал на Виракопос - най-голямото товарно летище в Бразилия, идвайки от международното летище на Сан Пауло, с крайна дестинация Цюрих. Според в. \"Фоля ди Сан Пауло\" откраднатите долари били поверени на фирмата за транспортиране на пари Бринкс. Кражбата на товари процъфтява в Бразилия, но в повечето случаи биват ограбвани тирове, предимно снабдяващи Рио де Жанейро, отбелязва АФП.", "date": "2018.03.06", "title": "Зрелищен обир: Откраднаха 5 млн. долара от багажно на самолет за 6 минути"}
{"url": "http://standartnews.com/biznes/bg_kompanii_v_proekti_za_500_mln_v_indiya-369044.html", "text": "Български компании участват в изпълнението на проекти за над 500 млн. евро в Индия. Те са в сферата на IT, интернет, био-тоалетни, соларни паркове, продукти за ветеринарната медицина. Това съобщиха от Министерството на икономиката по повод 18-тата сесия на българо-индийската Междуправителствена смесена комисия за икономическо и научно-техническо сътрудничество, която се провежда в Индия. Нашата делегация се води от зам.-министъра на икономиката Александър Манолев, който се е срещал с представители на някои от компаниите. Успешен пример в Индия е компанията Excitel Broadband („Ексайтъл\") – най-бързо развиващият се доставчик на интернет в Ню Делхи и Хайдерабад. Компанията работи с почти всички водещи доставчици на интернет в 150 индийски града, а от 2016 г. е лицензирана за директен доставчик в Делхи и Хайдерабад със 190 000 потребители. „Надявам се вашият пример да е основа за задълбочаване на партньорството с Индия в сферата на IT и комуникациите, в това число и с разкриването на повече смесени компании\", посочи Манолев. Той каза още, че на предстоящата среща на високо ниво в индийското Министерство на електрониката ще акцентира на резултатите на Excitel като пример колко много може да се постигне в тази сфера, ако се обединят усилията. Друга родна компания на индийския пазар е „Грийнзоун България\", част от консорциума „АСПА Инженеринг\". През 2016 г. тя е сертифицирана заедно с индийските си партньори по програмата Make in India. Чрез нея се реализира мащабен инвестиционен проект за изграждането на виртуална канализационна мрежа, включваща изграждане, инсталиране и поддръжка на стотици хиляди био-тоалетни в Индия. През 2017 г. „Грийнзоун България\" ЕООД стартира и проект за изграждането на голям фотоволтаичен парк с капацитет 500 MW близо до гр. Патна в щата Бихар. Очаква се общата стойност на проекта да е около 500 млн. евро като българското участие е за 5 млн. долара. През ноември 2014 г. бе пуснат в експлоатация нов български завод за опаковане на течен битум край Мумбай на стойност 2.2 млн. евро, изграден от българо-индийския холдинг „Прайм Стар Петролиум енд Инфрастръкчър Лимитед\". Това е и най-голямото съоръжение за опаковане на битум в Азия. Успешен пример е и бг компанията „Хювефарма\", която откри джоинт‐венчър завод край град Пуне за производство на ветеринарни фармацевтични продукти. Наши ИТ специалисти са разработили приложения за мобилна безопасност (iSOSu App и Imarecon), които могат да изпращат спешни SOS сигнали и да анализират изображения и видеозаписи за разпознаване и проследяване в реално време. Двете заявки обслужват отделни клиенти и полицейски управления в Индия.", "date": "2018.03.06", "title": "БГ компании в проекти за €500 млн. в Индия"}
{"url": "http://standartnews.com/svyat/obzor_otroviha_ruski_razuznavach_-369030.html", "text": "Бившият руски разузнавач Сергей Скрипал е в критично състояние, след като бил изложен на досег с неизвестно отровно вещество във Великобритания, съобщи Би Би Си. Британската полиция съобщи за сериозен инцидент днес в търговски център в Салисбъри, графство Уилтшър, Югозападна Англия. Мъж и жена са пострадали, след като били изложени на неизвестно засега вещество. Впоследствие мъжът бил идентифициран като Сергей Скрипал. 66-годишният Скрипал е пенсиониран полковник от руското разузнаване. През 2006 г. той бе осъден на 13 години затвор за шпионаж в полза на Великобритания. Той получи убежище във Великобритания през 2010 г. след размяна на шпиони с Русия. Жената, придружавала бившия шпионин Сергей Скрипал, когато той е бил изложен на неизвестно засега вещество, е дъщеря му – 33-годишната Юлия Скрипал, съобщи Би Би Си. Двамата бяха открити в безсъзнание на пейка в търговски център в Солсбъри в неделя и са настанени в болница в критично състояние. Съпругата, синът и по-големият брат на Сергей Скрипал са починали през последните две години, посочва Би Би Си. Полицията издирва двойка, записана от охранителните камери на фитнес в търговския център как преминава близо до мястото, където са намерени Сергей и Юлия Скрипал. Говорителят на Кремъл Дмитрий Песков посочи, че Москва „няма информация\" какво може да е довело до инцидента, в какво е бил замесен Скрипал, но посочи, че Русия е отворена за съдействие в разследването, ако такова бъде поискано, посочва Би Би Си. Британският външен министър Борис Джонсън пък увери в реч пред Парламента, че Лондон ще отговори подходящо и енергично, ако се се докаже, че Русия е замесена в случая. Това може да включва и нови санкции срещу Москва. „Не соча с прът, а казвам на правителствата по света, че нито един опит да се отнеме невинен живот на британска почва няма да мине несанкциониран или ненаказан\", заяви Джонсън.", "date": "2018.03.06", "title": "ОБЗОР: Отровиха руски разузнавач"}
{"url": "http://standartnews.com/mneniya/kurshumi_za_plah_v_bureto_s_barut-369008.html", "text": "Покрай З март у нас не липсваха емоции, но малко от тях бяха празнични. В навечерието на 140-годишнината от Освобождението един лекар застреля в двора си в Пловдив циганин крадец. Арестът на д-р Иван Димитров събуди тлеещата омраза между българи и роми и вдигна първо града, а после и цяла България, на опълчение в защита на убиеца. По същото време руският патриарх Кирил дойде у нас като висок и скъп гост за тържествата на Шипка, но даде повод за пореден яростен сблъсък между русофили и русофоби. Рикошет от него беше поредната искра между президента и ГЕРБ. Не заглъхваше и ехото от скандала с ЧЕЗ. В празничните дни слушахме химна, но не го чувахме. Защото сетивата ни бяха заети със словесните екранни битки кой точно ни е освободил от турско иго, къде е държавата в сделката кой да държи шалтера за 3 млн. българи и кой е виновният прокурор, оставил в ареста лекаря, убил по неволя апаша Жоро Плъха. Равносметката от трите празнични почивки дни Руският патриарх Кирил се обиди, че властите ни са благодарили на Полша и Финландия наравно с Русия за войните, загинали по българските земи. Цвета Караянчева се обиди, че на Шипка я освиркваха, а аплодираха президента. Чешката държава се обиди на България, че иска да разваля сделката на Гинка за ЧЕЗ. И ако тези обиди са прежалими, макар и с  бъдещи последствия за държавата, то случката в Пловдив е с друго измерение. Тя засяга най-чувствителната етническа струна - враждата между българи и цигани. И за разлика от скандалната сделка с ЧЕЗ, касае всички. За хилядите в Пловдив и цялата страна, които искат свобода за д-р Иван Димитров, ситуацията е пределно ясна. Рецидивистът Жоро Плъха с 9 присъди се опитва да извърши поредната си кражба. За което заслужено е застрелян като плъх от стопанина на имота, в който е нахлул. Бързо раздадена справедливост, за разлика от тромавото правосъдие. Докторът герой обаче седи в ареста и го чакат между 10 и 20 години затвор, което е скандална несправедливост за протестиращите в негова подкрепа. Другата гледна точка е, че д-р Димитров е стрелял 4 пъти на месо по апаш, който не е нахлул в дома му, а в гаража. Следва да бъде съден като всеки друг, а защитата му трябва да докаже, че е действал при неизбежна самоотбрана. И ако стрелбата от упор е обяснима за човек, изпаднал в състояние на афект, трябва ли докторът да бъде обявен за герой и пример за подражание ? Тогава за какво са ни законите и държавата, ако ще властва правосъдието на улицата ! И какво трябва да направят близките на загиналата бременна циганка от врачанското село Търнава, която беше прегазена през февруари от 19-годишния надрусан шофьор Пламен Георгиев, който се оказа син на катаджия. Трябва ли да отменим наказателния кодекс и да се върнем към старозаветния принцип \"око за око, зъб за зъб\" ? Историята показва, че западната цивилизация, към която принадлежим, мъчително и трудно, но категорично, се е преборила законът да бъде по-силен от вендетата. Но за да няма разочарование от закона, той трябва да се спазва безкомпромисно. Иначе протестите в защита на уличното правосъдие ще растат, а това е заплаха за държавата. към циганите. Като се започне от затварянето на очите пред неплатените сметки и незаконните къщи в гетата и се стигне до безнаказаните хайдушки грабежи по селата, където крадливите роми вилнеят като кърджалии срещу беззащитни старци. Тази несправедливост вбесява хората. Въпросът защо толкова години циганите минават метър има ясен и лесен отговор. Те са най-удобният за купуване и манипулиране електорат, когато дойдат избори. Но тази опасна игра е като да седиш върху буре с барут. Случаи като последния в Пловдив, а преди това в Асеновград и Катуница, показват, че всяко противопоставяне на българи срещу цигани може да се окаже искрата, която ще запали държавата. И никакви дежурни партийни спасители на етническия мир няма да могат да спрат пожара. Както не е решение заради случая в Пловдив да се прекрояват законите. Важното е те да се спазват.", "date": "2018.03.06", "title": "Куршуми за плъх в бурето с барут"}
{"url": "http://standartnews.com/biznes/ginka_varbakova_e_na_pregovori_v_chehiya-369039.html", "text": "Собственичката на \"Инерком\" Гинка Върбакова вече е в Чехия, за да обсъди вариантите за участие на българската държава в сделката за ЧЕЗ, съобщи БиТиВи. Срещите ѝ с представителите на продавача започват още днес. И този път Върбакова отказа да назове финансовите институции, на които разчита. \"Ще разговарям с продавача за възможностите за участие на държавата в сделката. Не очаквам решение\", заяви Върбакова пред БиТиВи. На въпрос дали са възможни неустойки, тя отвърна: \"Ние имаме договор с големи неустойки, но към момента сме в изпълнение на договора си ще разговаряме с продавача ще му обясним ситуацията и ще очакваме решение.\"", "date": "2018.03.06", "title": "Гинка Върбакова е на преговори в Чехия"}
{"url": "http://standartnews.com/svyat/rusiya_dade_32_zhertvi_v_samoletna_katastrofa_v_siriya-369035.html", "text": "В Сирия е претърпял крушение руски транспортен самолет Ан-26. По предварителни данни на руското министерство на отбраната на борда е имало 26 пътници и шест души екипаж. Всички 32-ма са загинали, предава РИА Новости. Аварията се е случила при кацане на летище „Хмеймим\" в около 15:00 часа московско време (14:00 българско). Самолетът се блъснал в земята, не успяла да достигне на около 500 метра от пистата. По предварителна информация е възможно причината за катастрофата да е техническа неизправност. От министерството докладваха, че „според доклада от място, огнево въздействие срещу самолета не е имало\". Комисия на ведомството ще изучи всички възможни версии по произшествието. Лекият военно-транспортен самолет Ан-26 е предназначен за превоз на товари на малки и средни разстояния. Може да се използва и за превоз на пътници.", "date": "2018.03.06", "title": "Русия даде 32 жертви в самолетна катастрофа в Сирия"}
{"url": "http://standartnews.com/lyubopitno/oskarite_privlekli_rekordno_malka_auditoriya-369015.html", "text": "Рекордно малка телевизионна аудитория е привлякла тазгодишната церемония за раздаването на наградите „Оскар\". Общо 26,5 милиона зрители са наблюдавали шоуто в „Долби Тиътър\" с водещ Джими Кимъл. За първи път в историята на шоуто броят на зрителите пада под 30 милиона. Телевизионната аудитория е спаднала с 20% в сравнение с 2017 г., сочат данни на рейтинговата фирма „Нилсен\". Обикновено церемонията с наградите на Академията е най-гледаното телевизионно шоу след футболното първенство за Суперкупата.", "date": "2018.03.06", "title": "„Оскар”-ите привлекли рекордно малка аудитория"}
{"url": "http://standartnews.com/mneniya/3_mart_razpali_strastite_balgarski-369005.html", "text": "Думите разделят, действията обединяват. За съжаление в деня, който би трябвало да е символ на българското единство - 3 март, видяхме, че и действията не обединяват. Напротив - за пореден път дори най-светлият празник разпали страстите български. Днес, три дни по-късно, всички стоварват вината върху Московския и на цяла Русия патриарх Кирил, защото тръгвайки си от България е заявил \"огорчението си от официалната реторика на представители на държавата\", които изразявайки благодарностите си за освобождението на България, са поставили наравно с Русия и Полша, Литва, Финландия. Истината обаче е, че коренът на разделението бе заложен тук, у нас. И думите на руския патриарх са резултат от всичко онова, които той чу и видя при посещението си в България. Дали той сам влезе или бе умишлено вкаран в разделителната линия русофили - русофоби, патриоти - нихилисти, власт - опозиция, Запад - Изток е отделен въпрос. Проблемът започва с това, че за знаковия юбилей - 140 години от Освобождението, ние не определихме нашето, българското събитие, с което да отбележим раждането на Третата българска държава. Не показахме, че имаме лидери, които могат да загърбят за ден различията си и заедно да бъдат лице на общите чествания. Безспорен факт е, че наше право като българи е да решим на кого и как да благодарим. Но когато най-високопоставеното лице на честванията е гост от друга държава, а тримата първи в нашата трудно застават един до друг, разделителната линия е вече положена. Тя мина първо през освиркването на Цвета Караянчева на Шипка. След това през разкритието на Цветан Цветанов, че три месеца по-рано протоколите на Народното събрание и на Президентстовото са се разбирали на кои събития да бъдат Румен Радев и Цвета Караянчева. И въпреки решението Радев да участва в церемонията пред паметника на Незнайния войн, а Караянчева - на връх Шипка, от президентството направили масирана атака Радев да бъде на историческия връх и дори първоначално поставили условието да говори само той и никой друг. Разделението завърши с приема на 3 март, където нито едно от първите лица на ГЕРБ не отиде, а тема № 1 на приема бе роклята на президеншата. За капак самата Десислава Радева, решавайки да проговори за празника във Фейсбук, обяви, че я интересува само мнението на човека до нея. И забрави да честите 3 март на българите, камо ли да каже нещо, което би било наистина достойно за положението й на първа дама. На този фон какво каза руският патриарх Кирил? На първо място той направи ясно разделение между властта и народа у нас. Властта, която за него не е достатъчно благодарна. И народът на Шипка. \"Най-светлата страница от посещението ми в България е свързана с Шипка – там не видяхме нито финландски знамена, нито полски, нито румънски флагове. Видяхме само флага на Русия и флага на България. Не е възможно да го преживееш без сълзи този народен възторг, който отразява истинското отношение на българите към Русия, към Руската църква и към великата памет за жертвите на нашия народ, който е освободил България\", коментира патриарх Кирил. Никой у нас чу добрите думи за българския народ, за общата вяра и ценности. Русофилите видяха в думите на Кирил морална опора за атака към властта, русофобите - намеса във вътрешните дела на България. Никой не обърна внимание на благодарността на Кирил за \"братската обич и взаимното разбиране\" между двете църкви. Нито на спомените му, че целият му живот е свързан с България, че от 1969 г. тук има много приятели и колеги, с които е работел за поддържането на църковните отношения между двата народа. Защото всички се вторачиха в други думи на руския духовен водач - за президента Радев, които в бурното море на разделението отекнаха много по-силно. \"Добро впечатление ми направи президентът, много е интелигентен, православен, човек, който обича родината си. Струва ми се, че е отворен за диалог с Русия\", каза руският патриарх. И пожела: \"Дай Боже, такива политици да набират сили в България\". Така сложи етикет на Радев. Каквото и да прави оттук нататък президентът, каквато и позиция да заеме, той винаги ще бъде наричан руският човек. Русофилите видяха своя политически водач, русофобите -  проводник на чужди интереси. Опозицията намери своя институционален трамплин за атака срещу кабинета, управляващата коалиция - аргумент за сериозна дистанция. Едва ли руският патриарх Кирил е имал за цел създаване на институционално напрежение у нас. Но факт е, че употребата на думите му за партийни цели вече започна. И най-пагубно би било, ако политиците не проявят мъдрост и я превърнат във война между институциите.", "date": "2018.03.06", "title": "3 март разпали страстите български"}
{"url": "http://standartnews.com/sport/v_denyat_na_rusev_ronda_rouzi_debyutira_sreshtu_trite_hiksa-369032.html", "text": "Българският кечист Русев не спира да бъде сред най-популярните в бизнеса. Миро Бърняшев напоследък не получава чак толкова шансове на ринга, но феновете в САЩ не спират да го подкрепят. Въпреки че от дебюта си преди години Русев винаги е бил \"лош герой\". Последните скандирания на феновете \"Денят на Русев\" стават все по-популярни. Дори до такава степен, че привържениците започнаха да викат това дори и шоута, в които българинът изобщо не участва. Това стана на \"Ring of Honour\" преди няколко дни. Дори Русев публикува клип от събитието и написа \"Интересно\". В същото време Ронда Раузи ще направи своя официален дебют в WWE по време на легендарното шоу \"КечМания\". Легендата на UFC ще излезе в мач на двойки заедно с олимпийския шампион Кърт Енгъл срещу шефовете Стефани МакМеън и Трите Хикса. Мачът бе потвърден по време на \"Първична сила\" с поредното запомнящо се участие на новата звезда на кеча. Ронда получи шанса сама да избере своята първа съперничка и тя се възползва от него, за да се изправи срещу комисионера на \"Първична сила\". Енгъл пък вдигна \"мизата\" като добави към двубоя себе си и Трите Хикса, които са някогашни съперници. Събитията след това пък бяха взривоопасни. Енгъл нападна Трите Хикса, а Стефани удари Раузи в гръб. Ронда обаче нямаше намерение да оставя това така и разби шефката си.", "date": "2018.03.06", "title": "В \"Денят на Русев\": Ронда Роузи дебютира срещу Трите Хикса"}
{"url": "http://standartnews.com/kultura/in_memoriam_bate_nikolay_sleze_na_garata_smart_obnovena-369023.html", "text": "\"Всеки човек има две основни гари в живота си -Любов и Смърт. Вече пътувам към втората\", казваше Николай Николаев в тъжни моменти от живота си. През януари на миналата година той печално се пошегува, че му остава още най-много петилетка. Уви. Бате Николай, както го наричаха с обич няколко генерации културтрегери и деца, си отиде на 77 в понеделник. Синът му Стефан Николаев, един от работещите родни художници по света, сподели в социалните мрежи, че известният актьор преди няколко дни е получил инсулт и е бил приет в интензивното отделение на Първа градска болница. Наследникът го намерил полу припаднал в къщичката във Вакарел. Лекарите опитали всичко възможно, но напразно. \"Цяла епоха на светлина и човещина си отива\", написа Стефан. Доскоро приятелите и колегите на Николай Николаев бяха убедени, че най-големият оптимист между тях има няколко живота - той преодоля рак, побой от рецидивист с присъди, тежки телесни повреди, нанесени от брутален екземпляр от нашенската действителност, джип го прати в кома, куче го хапа. Но Бате Николай - като истински корав българин - понасяше всичко по мъжки. Докато неотдавна откри дъщеря си Надето бездиханна. Първата му приятелка Мариана Аламанчева, с която бяха сърцето и душата на телевизионната \"Сладкарница \"Захарно петле\", също си тръгна, за да бъде със своето момиче, потърсило края си върху въжето като Надето. Почина и неговият боен другар и събрат доцент Роко, с когото през 2008-а създадоха единствената в Европа Клиника по смехотерапия, която действаше в Детската секция на \"Пирогов\". Професор Коко и д-р Роко носеха радост на малките пациенти. Двамата изповядаха философията, че усмивките помагат повече и от най-силните лекарства. Неслучайно в книгата си \"Аз, клоунът\" Бате Николай казва, че 80 процента от народа ни е болен от най-тежката болест - неврозата. И че тя води до неизлечимото заболяване - депресията. Не се лекува - може да затихне, но не се лекува. След всички гадости, които му се случиха, а виновниците не бяха наказани, Николай Николаев беше искрен и за още нещо: „Омерзен съм. Няма държава България – тя не съществува. Аз съм имигрант в собствената си родина\". Актьорът, който е внук на поп Никола - свещеник от Русе и родственик на Васил Левски, беше изискан и остроумен бунтар: без крайности, но винаги категоричен в позицията си на човек, стремящ се към Доброто. След като напуска Народния театър, където играе 26 сезона, Николай Николаев вика Марин Неделчев, за да хванат Съдбата в ръцете си. Те влизат в трупата на италианския цирк „Нандо Орфей\", за да обиколят света с него като клоуни-фокусници. Участват в една програма дори с Елизабет Тейлър. \"Няма рецепта за лечение на света, ако човек не потърси усмивката вътре в себе си. Но когато около него има злоба и лошотия, как да му помогнеш? Криворазбраната демокрация и слободията ни съсипаха. Подмяната на морала и въобще на цялостната ни ценностна система през годините на така наречения поход ни довърши\", казваше Бате Николай. И се гневеше, че когато избухва \"нежната революция\", много от колегите му пребоядисали чувствата, идеите и самите себе си - и се превърнали в палячовци. А палячовщината в живота винаги го отвращаваше. \"На Ботуша имаше 273 цирка. Свещените животни в Индия са кравите, а в Италия са две - клоуните и футболистите. Аз бях измислил номер, в който ние сме и фокусници, и певци. Това много допадна на собствениците, които за първи път виждаха клоуни, които не се ритат, не пърдят и не се удрят по главите\", разказваше Коко за приключенията си на Ботуша, където вместо за 15 дни, останали 3 години. Когато Бате Николай се връща през 1993-а, Хачо Бояджиев го назначава за художествен ръководител на Канал 1. През 1997-а напуска погнусен телевизията и се зарича до края на творческия си живот да се занимава само с деца. После Коко и Роко всяко лято плават на огромните кораби из северните морета, превозващи на курс по 200-300 хлапета от цял свят, за които правят веселото си шоу - на  норвежки, английски, френски, италиански. \"Забавлявах онези деца и си мислех за нашите, българските - за това как цяло поколение попадна в Бермудския триъгълник, в който едната страна е диско храмът и насилието от компютърните игри, другата са наркотиците, а третата - така нареченото общество и разпадащата се образователна система\", страдаше тогава актьорът хуманист. В онази година пише книгата си \"Свети Клоун и неговата Библия\" - с 10 притчи за добрия клоун Коко, който живее в своя измислен цирк на красотата, с 10 клоунски заповеди, перифраза на 10-те Божи. И понеже Бате Николай винаги успяваше да съхрани светлото си чувство за хумор, пословичното си кавалерство и готиния навик да ухажва дамите, ще припомним щрихи от емоционалната му биография. Чаровният актьор имаше три брака. Последната му съпруга беше примата на Музикалния театър Деница Шопова. Тяхната история е живо кино, а 20-годишната им връзка е кармична. През 1966-а Николай Николаев и тогавашната му жена живеят в къща, чиито вътрешен двор на софийската улица \"Хан Аспарух\" дели с дома на композитора Михаил Шопов. Деница, по-малката дъщеря на прочутия музикант, е само на 6, когато става първата участничка в телевизионната \"Сладкарница \"Захарно петле\". Така минават годините, а на \"Хан Аспарух\" купоните са денонощни - да пият и да пеят идват Жоро Мамалев, Павел Попандов, Найден Андреев, Стефан Данаилов... Приятелството на Бате Николай и Деница се превръща в романс - при това в Габрово. Тя става звезда във Вариететния театър в града на смеха, където той трябва да наложи новия арт тренд. Шопова обаче влиза в трупата след конкурс, а не с връзки. И именно там между тях пламва страстта. Но се женят много по-късно - след няколко петилетки и няколко развода. Това е съдбата на Бате Николай - приключенията и изкуството бяха в ДНК-то му. Баща му, Стефан Николаев, режисьор и продуцент, е от скромните, но големи строители на българския театър - основател е на храма на Мелпомена в Силистра и на Операта във Варна. През 1947-а го изпращат в София да построи Музикалния, който по-късно ще има съдбовна роля в живота на двамата му синове. Смъртта го сварва на 42 като директор едновременно на Оперетата и на \"Трудов фронт\" - с 20 стотинки в джоба, както разказваше Николай Николаев. През тежките 1947-1951 години баща му превърнал три от стаите в огромния семеен апартамент на улица \"Трапезица\" в хотел за командировани провинциални артисти. Те спели и се хранели без пари в дома му и дори наричали всеотдайната му съпруга Странджата. От него Николай Николаев и две години по-малкият му брат Васил Николаев-Орфи се научили да не диплят париците си под възглавницата, а да се раздават на другите. След кончината му неговият най-добър приятел Мистер Сенко взима под крилото си по-малкия син Васко и на 16 години той прави в Музикалния театър своя дебют. През 1983 г. Орфи става втори илюзионист в света.", "date": "2018.03.06", "title": "IN MEMORIAM: Бате Николай слезе на гарата \"Смърт\" /ОБНОВЕНА/"}
{"url": "http://standartnews.com/balgariya/evropa_se_nuzhdae_ot_optimizam-369028.html", "text": "* * * * * * * На първо място, благодаря за книгата, посветена на десетата годишнина от приемането на България и Румъния в Европейския съюз. За мен тя беше интересно и поучително четиво, което ми достави голямо удоволствие. Считам за особено важно, че е направен избор за съвместна презентация на опита на две страни с членството в ЕС като цяло, както и на опита на две бъдещи Европейски столици на културата от същите държави в частност. Мотивацията и причините за това са добре представени в предговора от художествения директор на „Пловдив 2019\", Светлана Куюмджиева, и от генералния директор на „Тимишоара 2021\", Симона Нойман. Фактът, че Пловдив и Тимишоара считат, че имат важен принос към европейските ценности, е от изключително значение. Като Европейски столици на културата те могат да създадат нов тип диалог и отношение, така че да преоткрият Европа в по-широк контекст. Географски двата града се намират относително близо един до друг, разстоянието между тях е около 650 км. Въпреки че имат и различия, в много отношения те си приличат. Това е особено интересно, защото опитът от предишните Европейски столици на културата показва, че има много по-голям потенциал за успешно споделяне между градовете, Това, което прави книгата наистина интересна, е нейната художествена перспектива. Да се даде възможност на десет автори от всяка страна да споделят своите художествени възгледи за напредъка и промяната, като се фокусират върху десет различни области на културата, е просто блестяща идея. Наред с други неща, книгата подкрепя изводите, направени в моето проучване на дванадесет бивши Европейски столици на културата, които бяха включени в книгата „Какво бихте направили по различен начин, ако знаехте това, което знаете сега?\". Моето изследване показа, че Този недостиг на познания е особено осезаем по оста изток-запад, като западноевропейците са много слабо запознати със страните от Източна Европа. Разбира се, десет години са твърде кратък период, за да могат да бъдат оценени всички последици от интеграцията в ЕС. Естествено следва да се запитаме дали страните от Източна Европа в ЕС, като България и Румъния, са повлияли на отношението и на по-доброто разбиране сред другите европейски страни, или почти нищо не се е променило. Важно е да се отсее това, което е следствие от приемането в ЕС, от това, което така или иначе би се случило. В този контекст представата за България и Румъния в Европа и, съответно, представата за Европа в България и Румъния са интересни измерения. Самият аз съм добър за пример липса на познания за източноевропейското изкуство и култура. Разбира се, запознат съм с Кристиан Мунджиу и невероятния му филм „4 месеца, 3 седмици и 2 дни\", който допринесе много за румънското филмово изкуство в Западна Европа. Не е трудно да се повярва, че съчетано с такива филми, присъединяването на Румъния към ЕС доведе до това, през последните десет години. Освен това, съм запознат с няколко български автори, като Алек Попов, Димитър Динев, Кирил Кадийски и Георги Господинов. Във всеки случай обаче познанието за българското и румънското изкуство и култура все още се характеризира с липса на обща представа за тях. Ролята на културата и диалога няма граници. Ето защо е също толкова интересно и важно, че някои от авторите се занимават с едно конкретно виждане, с нещо, което се възприема като криза в съвременна Европа. Това, че миграцията е извън контрол. Бежанците имат своите мечти за европейски рай. А в някои страни има силен национализъм. Има причини да се смята, че влиянието на тази криза ще продължи известно време, и е особено неясно какво ще бъде нейното въздействие върху артистичния и културния сектор. Европа се нуждае от оптимизъм в глобален контекст. Изкуството и културата имат значително въздействие върху развитието и могат да предложат стратегии, които да положат основите на програма за обновен подход към ценностите, развитието на знанието, сътрудничеството и политиката. Не можем да предвидим бъдещето. Но чрез изкуството и културата, отвореността и добрите ценности можем да бъдем важна част от живота на хората и по този начин да повишим качеството им на живот. От тази гледна точка книгата „България и Румъния – 10 години в Европейския съюз\" е голям принос. * * * * * * В края на годишнината от отбелязването на влизането на България и Румъния  в Европейския съюз фондация „ Пловдив 2019\" заедно с колегите си от „Тимишоара 2021\"- Европейски столици на културата обединиха усилията си и създадоха антологията „България и Румъния – 10 години в Европейския съюз\". Много или малко са 10 години, осъзнали ли сме се като европейци за този период и какво означава всъщност това в динамичния геополитически пейзаж днес? Тези са едни от въпросите, на които дават пресечна точка в изданието организаторите от двете Европейски столици на културата. 20 авторски текста в 10 културни теми и над 150 архивни фотографии представят културните процеси, протичащи в двете държави – членки след включването им в голямото европейско семейство през 2007 година, запечатани в 300 страници на три езика. В архитектурата, дизайна, визуалните изкуства, редом с киното, театъра, литературата, фотографията, книгоиздаването и медиите ще открием имената на авторите Явор Гърдев, Георги Лозанов, Светлозар Желев, Владимир Зарев, Геновева Димитрова, Лъчезар Бояджиев, Анета Василева, Лидия Манолова, Лиляна Караджова, Георги Лозанов. Редактор на изданието е Димитър Стоянович. Разпространението на изданието е безплатно и то може да бъде намерено както в библиотеките, така и във всички градски пространства за култура и международните културни институти в Пловдив и София.", "date": "2018.03.06", "title": "Европа се нуждае от оптимизъм"}
{"url": "http://standartnews.com/balgariya/prezidentat_naznachi_noviya_shef_na_nso-369048.html", "text": "Със свой указ президентът Румен Радев назначи Данчо Дяков на длъжността началник на Националната служба за охрана и го удостои с висше офицерско звание генерал-майор, считано от 7 март 2018 г. Това съобщиха от прессекретариата на държавния глава. Предишният шеф на НСО Ангел Антонов бе освободен от поста в края на януари, след като депозира писмо пред президента, че желае да напусне.", "date": "2018.03.06", "title": "Президентът назначи новия шеф на НСО"}
{"url": "http://standartnews.com/balgariya/plamen_georgiev_ubeden_che_efektivno_shte_prebori_koruptsiyata-369043.html", "text": "Твърдото ми убеждение е, че този нов антикорупционен орган има възможността ефективно да се бори с корупцията чрез предвидените в закона механизми за това. Това каза Пламен Георгиев, който е един от кандидатите за ръководител на новия антикорупционен орган. Комисията за борба с корупцията, конфликт на интереси и парламентарна етика днес изслушва кандидатите за председател на Комисията за противодействие на корупцията и за отнемане на незаконно придобитото имущество. „Далеч съм от мисълта, че борбата с корупцията ще бъде лесна, това е една сложна задача. Но аз мисля, че със своята дейност като ръководител на Комисията за отнемане на незаконно придобитото имущество доказах, че когато има желание и воля резултати могат да се постигнат. Само за миналата година сме отнели 28 млн. лв. с окончателно влезли в сила решения\", посочи Георгиев. „Моята идея, ако бъда избран за председател на комисията, наистина ми се ще, да засилим сътрудничеството с Балканските държави\", каза Георгиев. Според него, и предвид този уникален орган, който е създаден в нашата държава, именно комисията може да стане един център на Балканите за борба с корупцията. „Моята идея е да се създадат контактни точки на всички Балкански държави, за да може когато е необходимо да се получава някаква информация директно да се потърсят тези контактни точки и те да предоставят необходимата информация\", посочи той. Георгиев заяви, че това би станало с правителствено решение, но той има готовност да разработи такова предложение.", "date": "2018.03.06", "title": "Пламен Георгиев убеден, че ефективно ще пребори корупцията"}
{"url": "http://standartnews.com/balgariya/strah_burgazlii_opasaha_ezero_vaya_s_izkustvena_diga-369041.html", "text": "Високите температури и дъждовното време в Бургас повишиха и нивото на водите във водоемите. Въпреки че за сега опасност за населението няма, край езеро Вая днес започна превантивно изграждане на пясъчни диги. Вая се намира непосредствено до основния път към южното Черноморие, а на места вследствие на интензивното топене на снега пътят бе залят. Поставени са около 1000 торби с пясък. Към момента водите в езерото са в предупредителното, а не критично равнище. Следят се нивата на водите и в язовири и реки. Засега няма водоеми, застрашаващи населението.", "date": "2018.03.06", "title": "СТРАХ! Бургазлии опасаха езеро Вая с изкуствена дига"}
{"url": "http://standartnews.com/balgariya/temenuzhka_ostava_energien_ministar-369045.html", "text": "Теменужка Петкова остава министър на енергетиката, съобщи \"Канал 3\". За това са се разбрали коалиционните партньори днес. Срещата, на която са участвали и повечето министри, е била тази сутрин при премиера Бойко Борисов. Надделяло е мнението, че Петкова няма никаква вина около сделката с ЧЕЗ, заради която подаде оставка. Въпросът е решен - няма да бъде приета оставката на Теменужка Петкова. Това е на решение от срещата, на която бяхме повечето министри днес. Нашето мнение – на „Обединени патриоти\", е че няма никакво основание да се търси изкупителна жертва, и то жертва, която няма никаква вина. Това каза пред вицепремиерът и министър на отбраната Красимир Каракачанов пред БиТиВи. „Няма да подкрепим оставката на Теменужка Петкова и този въпрос мисля, че днес го решихме – днес имахме среща при премира Бойко Борисов. Петкова няма никаква вина. Законът за енергетиката не повелява министърът на енергетиката да контролира тези неща, или КЕВР. Теменужка Петкова остава енергиен министър – това е днешното решение\", обобщи Каракачанов.", "date": "2018.03.06", "title": "Теменужка остава енергиен министър"}
{"url": "http://standartnews.com/balgariya/evropa_iska_poveche_zheni_v_transporta-369037.html", "text": "Европа иска повече жени да работят в транспорта, защото сега те са едва 22%. Това стана ясно по време на Европейски форум по равнопоставеност и заключителна конференция по проекта „Жените в транспорта – обучение за стойностна заетост (EVE)\", изпълняван с финансовата подкрепа на ЕС. Форумът е посветен на Международния ден на жените и се провежда в хотел „Риу Правец Ризорт\" край София. Дискусията, организирана от Съюза на транспортните синдикати в България (СТСБ), бе открита с видеобръщение от еврокомисаря по цифрова икономика Мария Габриел и президента на Международната конфедерация на профсъюзите Шарън Бъроу. В нея участваха гости от над 50 синдиката от Европа, вицепрезидентът на КНСБ Чавдар Христов, представители на работодателски и научни организации. \"Едва една четвърт от работещите в транспорта са жени и това трябва да се променя\", призова еврокомисарят по правосъдието и равенството Вера Юрова, която поздрави форума на СТСБ. \"Жените имат място в транспортния сектор и синдикатите трябва да се борят постоянно този процент да се променя\", обяви Шарън Бъроу. Тя подчерта, че България има изключителни синдикални лидери в транспортния сектор, които са ръководители и на глобално ниво. \"България е на четвърто място в Европа по брой на жени в правителството. Близо 30 на сто от общинските съветници в София са от „слабия пол\". Това е добър пример на фона на останалите европейски държави, но все още трябва да се извърви дълъг път по равенството на половете и особено на заплащането\", заяви председателят на СТСБ Екатерина Йорданова, която е и вицепрезидент на европейската и световната транспортни федерации. \"Разликата в заплащането за една и съща работа между жени и мъже в България е близо 14 на сто\", посочи зам-министърът на правосъдието Десислава Ахладова. Според нея най-големият проблем е на високите позиции, където мъжете трудно отстъпват директорски постове. Модерната държава и законодателството предполагат равно присъствие във всички сфери на обществения живот, отсече заместничката на Цецка Цачева. \"България е на първо място по брой на жени в IT-сектора с 20,7 % срещу 16% в Европа\", обяви социалният зам.- министър Росица Димитрова. Делът на програмистките у нас ще се увеличава, защото 30 на сто от завършващите са студентки. В ЕС са два пъти по-малко, посочи още зам.-министърът. Синдикалисти вече ще бъдат преподаватели по равенство на половете. Това предвижда европейски проект за повече равенство на жените в транспортния сектор, стана ясно на конференцията. Създаден е наръчник, който да служи на всички синдикалисти в транспорта като учебник за основните понятия в равенството на половете на работното им място. На европейско ниво пък стартира кампания в училищата \"Жените в транспорта - платформа на ЕС за промяна\", която да обучава децата, че няма чисто мъжки и женски професии и всеки може да работи това, което иска.", "date": "2018.03.06", "title": "Европа иска повече жени в транспорта"}
{"url": "http://standartnews.com/balgariya/noviyat_energien_ministar_tryabva_da_e_yasen_tazi_sedmitsa-369012.html", "text": "Тази седмица се очаква да бъде обявена номинацията за министър на енергетиката, след като Теменужка Петкова депозира оставката си заради сделката за продажбата на активите на ЧЕЗ у нас. Първоначално беше обявено, че това ще се случи миналата седмица, но впоследствие коалиционните партньори се събраха при премиера Бойко Борисов и се разбраха решението да бъде отложено за тази седмица. Целта беше първо ще мине съвместното заседание на енергийната комисия и комисията за контрол на службите, за да се изчистят всички неясноти около сделката за енергодружеството. Много от колегите на Петкова заявиха, че оставката ѝ е прибързана.", "date": "2018.03.06", "title": "Новият енергиен министър трябва да е ясен тази седмица"}
{"url": "http://standartnews.com/balgariya/obsazhdat_liberalizatsiyata_na_energiyniya_pazar-369016.html", "text": "Свободният енергиен пазар ще бъде тема на кръгла маса, която ще се състои във вторник в парламента. Депутатите и председателят на енергийния регулатор ще обсъждат промените в основния енергиен закон, с които системата да достигне пълна либерализация. Според вносителите на промените от ГЕРБ новите текстове ще дадат възможност продавачите на енергия на българската независима борса да станат близо 100. Предвижда се на свободния пазар да излязат производители, които до сега имаха преференциални условия. Това, според управляващите, щяло да покаже, че цената на борсата е пазарна.", "date": "2018.03.06", "title": "Обсъждат либерализацията на енергийния пазар"}
{"url": "http://standartnews.com/balgariya/dps_napomni_na_borisov_che_ima_moratorium_za_aets_belene-369013.html", "text": "ДПС напомни на Бойко Борисов, че рестартът на темата за АЕЦ \"Белене\" опира най-напред до Народното събрание, защото преди всичко останало в момента имаме мораториум, наложен от него. Това стана ясно от коментара на депутата от движението и член на енергийната комисия Рамадан Аталай по Нова телевизия. Повод бе знакът, който дава телефонният разговор на българския премиер с руския президент относно енергийните проекти, акто и обявеното предложение в Брюксел държавите от Балканите да станат партньори за строежа на АЕЦ \"Белене\", включително и с европейско финансиране. \"Ако няма решение на Народното събрание, всички други разговори с Брюксел, с Путин - са една идея, да не кажа фиксидея. \"Елате, защото ние имаме едни съоръжения, увити в найлони, едни чайници\", коментира Аталай. Той припомни, че решението за пътната карта за проекта, която да е готова до края на юни, беше взето миналия петък, а ДПС държи още България най-напред да има енергийна стратегия и след това да решава какво ще прави с АЕЦ. ДПС имаме специално отношение към ядрената енергетика, не скри още депутатът от енергийната комисия. Аталай повтори позицията на движението за ЧЕЗ против намесата на държавата в частната сделка. Попитан защо през 2004 г. ДПС е подкрепило приватизацията на ЕРП-та, Аталай посочи, че тогава загубите са били около 27-30 %, докато сега са под 10 на сто. \"Дали е било лошо, но и трите ЕРП работиха, къде с проблеми, но регулаторът си вършеше работата. И трите ЕРП-та бяха приватизирани от големи стратегически инвеститори\", припомни той. Аталай предрече още, че ако станат отново държавни ЕРП-та, то протестите на гражданите ще бъдат пред сградата на МС. Нито едно управление няма да издържи на това, предупреди депутатът от ДПС.", "date": "2018.03.06", "title": "ДПС напомни на Борисов, че има мораториум за АЕЦ \"Белене\""}
{"url": "http://standartnews.com/balgariya/atalay_za_protesta_v_zashtita_na_doktora_bezsilie_na_vlastta_ili_otvlichane_na_vnimanieto_ot_chez-369014.html", "text": "Протестите в защита на доктора, убил рецидивиста Плъха в Пловдив, показват безсилието на управляващите да се справят с кризата, или пък това е опит за отвличане на вниманието. Така в две посоки разтълкува събитията депутатът от ДПС Рамадан Аталай в студиото на Нова телевизия. \"Протестът показва слабостта на управляващите - да не могат да се справят с кризисни ситуация, затова улицата решава такива проблеми. От политическа гледна точка може да се изтълкува и като опит за отвличане на вниманието\", заяви Аталай. Той е категоричен, че към момента наблюдаваме как улицата е оставена да решава една кризисна ситуация. Относно хипотезата за целенасочено отвличане на вниманието на обществото, той допусна, че това се прави евентуално заради ЧЕЗ, но и заради скандала със Здравната каса. \"Вие усещате ли участието на изпълнителната власт или на онези институции, които да отговорят какво се е случило?\", попита риторично той. И припомни коренно различната реакция на властта при шесторното убийство в Нови Искър по Нова година. Не е далеч времето, когато имаше шесторно убийство, тогава как голям екип на изпълнителната власт и институциите обясняваше кой откъде излязъл и от кой прозорец, а сега при един проблем вече улицата заема една страна, а ние все още не знаем точно какво се е случило. Те не могат да се справят с кризисната ситуация, която се е създала в Пловдив, констатира депутатът от ДПС и апелира управляващите да се заемат с проблема.", "date": "2018.03.06", "title": "Аталай за протеста в защита на доктора: Безсилие на властта или отвличане на вниманието от ЧЕЗ"}
{"url": "http://standartnews.com/balgariya/na_zhivo_obrat_lekaryat_gramnal_plaha_v_dvora_viknal_priyatel_da_razchistyat-369020.html", "text": "Ще говорим по фактите за убийството в Пловдив. Това заяви окръжният прокурор на Пловдив Румен Попов на извънреден брифинг на прокуратурата. \"За 72 часа получихме какви ли не упреци.  По \"фактите\", които уж бяха изнесени и се спекулираше ще кажа следното. Твърдеше се, че крадецът е влязъл в дома на обвиняемия. Твърдеше се, че е имал съучастник, че в жилището са били съпругата на обвиняемия и двете му деца. Твърдеше се, че оръжието е било притежание на крадеца и съучастника му. В рамките на тези 72 часа, включително и в късните часове снощи, бяха извършени множество процесуално-следствени действия. Бяха получени и много експертизи\", започна той. \"Установи се, че към момента на извършването на деянието не са били нито съпругата, нито двете му деца. Това се установява от самите показания на съпругата на обвиняемия и от неговите обяснения. Не е имало какъвто и да било съучастник на крадеца. Опита за кражба в гаража, намиращ се в кооперацията, е извършено само от убития. Установено е от показанията на самия обвиняем\", заяви прокурорът. \"При така изнесената фактология, категорично е установено, че изстрелите и настъпилия сблъсък между двамата са били възпроизведени и сблъсъкът е бил в двора на кооперацията. Категорично се изключва жилището, което беше коментирано\", каза Попов.  \"Обвиняемият е наблюдавал опита за кражба поне 30 минути, без да уведоми компетентните органи. При излизането от гаража и побягването от страна на крадеца настъпва сблъсък, при който обвиняемият е произвел един изстрел, за да възпре действията на крадеца. Крадецът е хвърлял по него различни предмети. На три пъти е променена версията какви са били те - първо метална тръба, после табела, а после нож, който е бил открит в дома на обвиняемия. Той е бил измит\", каза Попов. \"Според лелята на обвиняемия е негов приятел, обвиняемият е съобщил, че първо е нападнат с метална тръба, захвърлена по крака му, след като е бягал, втори път, че по него е хвърлена метална табела и трети път, че по него е хвърлен нож, който е лично негова собственост\", каза той. \"След изпразване на целия пълнител на Валтер-а крадецът е успял да избяга до мястото, където е открит. Там е издъхнал от раните си\", заяви прокурорът.", "date": "2018.03.06", "title": "НА ЖИВО: Обрат! Лекарят гръмнал Плъха в двора, викнал приятел да разчистят"}
{"url": "http://standartnews.com/balgariya/prokuraturata_s_2_obvineniya_kam_doktor_dimitrov-369021.html", "text": "Прокуратурата повдига две обвинения на д-р Иван Димитров, който застреля крадеца Жоро Джевизов, под прякор Плъха в двора си. Това съобщи на пресконференция наблюдаващият прокурор Георги Пенев. Едното обвинение е за причиняване смъртта на друго лица при превишаване на пределите на неизбежна отбрана. Второто обвинение е за незаконно притежание на огнестрелно оръжие (пистолет Валтер) и 17 броя боеприпаси. Наказанието, което законът предвижда по първото обвинение е до 5 години лишаване от свобода, а по второто обвинение – от 2 до 8 години затвор. Д-р Димитров е направил пълни самопризнания за случилото се, но все още не е открито оръжието на престъплението. Той има на глезена си порезна рана, но не е установено дали е от нож, или от метална тръба. Лекарят сам е обработил раната си, като преди това е почистил ръцете си от частиците от стрелбата. Самият той е казал пред разследващите, че е изпразнил целият пълнител на пистолета в крадеца. Пострадалият има само една рана от упор, от която е починал. „Д-р Димитров е имал двама помагачи, с които е опитал да прикрие следите от престъплението. С тяхна помощ е била почистена кръвта рано сутринта, събрани са били гилзите, изхвърлено и укрито е било оръжието\", каза окръжният прокурор. Докторът е помолил да бъдат изтрити и два от записите от камерите, на които е била заснета стрелбата, каза още окръжният прокурор Румен Попов. По събраните досега доказателства няма данни пострадалият и доктора да са се познавали. По данни от прокуратурата крадецът наистина е бил въоръжен с отверка и нож, които са били открити в джоба му, т.е. не са били извадени. Помагачите на доктора – приятел и леля му, са го молили да се обадят на тел. 112, но той е отказал да се съобщи. Прокуратурата и полицията са стигнали до разкритията без негово съдействие. Последвал е и отказ да каже за престъплението. Пълните самопризнания той е направил от момента на повдигането на обвиненията спрямо него. По време на разпитите той е обяснил от къде се е снабдил с оръжието. До късно вечерта снощи са били извършени множество процесуално следствени действия и експертизи, разпитани са били и 15 свидетели. Д-р Димитров днес ще бъде освободен от ареста с „подписка\", заради липса на опасност да се укрие, или да извърши още престъпления, но процесът срещу него предстои.", "date": "2018.03.06", "title": "Прокуратурата с 2 обвинения към доктор Димитров"}
{"url": "http://standartnews.com/balgariya/obyaviha_dnite_za_maturite_v_gimnaziite-369038.html", "text": "От днес до 16 март 2018 г. учениците от ХII клас, които желаят да се явят на държавни зрелостни изпити (ДЗИ), трябва да подадат заявления до директорите на училищата, в които се обучават. За тази учебна година няма промени в учебно-изпитните програми, в които са регламентирани видът и форматът на изпита и учебното съдържание. Задължителният зрелостен изпит по български език и литература ще се проведе на 21 май, а вторият задължителен изпит ще е на 23 май. ДЗИ по желание ще са от 29 май до 1 юни по график, който ще бъде обявен допълнително, съобщиха от МОН. В заявленията си за явяване на ДЗИ младежите посочват, че освен на задължителния изпит по български език и литература, ще се явят по определен предмет на втори задължителен изпит, както и дали ще полагат трети изпит, който е по желание. Зрелостниците могат да избират за втори задължителен изпит, както и за ДЗИ по желание между следните предмети: математика, физика и астрономия, химия и опазване на околната среда, география и икономика, история и цивилизация, биология и здравно образование, философски цикъл и чужд език. Зрелостниците в професионалните гимназии могат да не се явяват на втори задължителен държавен зрелостен изпит. Законът за предучилищното и училищното образование позволява като оценка от втория задължителен ДЗИ в дипломата им да се запише средноаритметичната стойност от оценките, получени на държавните изпити за придобиване на професионална квалификация. Държавните зрелостни изпити са писмени и анонимни. Провеждат се в рамките на 4 астрономически часа, като за учениците със специални образователни потребности са предвидени допълнително 2 астрономически часа. По всеки от предметите учениците отговарят на въпроси с избираем отговор и на въпроси със свободен отговор. По български език и литература, чужд език, история и цивилизация, география и икономика, и по философия се изисква създаване на текст, а по математика – решаване на задачи. Всеки изпит се оценява с максимум 100 точки. До 18 май 2018 г. учениците ще получат служебна бележка за допускане до ДЗИ и ще бъдат обявени списъците с разпределението на зрелостниците по училища, сгради и зали. Изпитните работи ще бъдат оценени в периода от 25.05.2018 г. до 08.06.2018 г. Резултатите от матурите ще бъдат обявени до 13 юни 2017 г.", "date": "2018.03.06", "title": "Обявиха дните за матурите в гимназиите"}
{"url": "http://standartnews.com/balgariya/nad_8_yazovira_se_iztochvat_kontrolirano-369018.html", "text": "В страната има над 3 000 язовира. Заради обилното снеготопене и дъждовете от изминалите дни, нивото на водоемите у нас се е повишило значително, съобщава news.bg. Вследствие на това само в рамките на 3 области - София-град, област София и област Перник - се е наложило контролирано преливане на 8 язовира, съобщи БНТ. В тези области няма язовири в аварийно състояние. Държавната агенция за метрологичен и технически надзор (ДАМТН) следи денонощно нивата на язовирите у нас. Бяха разпоредени извънредни проверки заради снеготопенето. Иван Сяров от агенцията заяви, че язовир \"Суходол 2\" прелива с минимална приливна височина - 10 см. В същото време е отворен основният изпускател, който освобождава допълнителен обем с цел поемане на следващи високи вълни, вследствие на снеготопенето и засиления приток на вода. От ДАМТН припомнят на собствениците на язовири в страната да следят изправността и нивото на обемите на водоемите. Резултатите от проверките на ДАМТН показват, че големите водоеми са подготвени. \"Към този момент на територията на България няма проблем с язовирите.\" Това заяви пред bTV директорът на ГД \"Надзор на язовирните стени и съоръженията\" ген. Кирил Войнов. По думите на Войнов при обилно снеготопене най-критична е ситуацията при язовирите \"Елешница\" (област Варна), който и в момента прелива, язовир \"Бързина\" (община Криводол), \"Ясна поляна\" (област Бургас), язовир \"Камчия\" (област Бургас и Варна). Нещата обаче са нормални. Войнов обясни и че на територията на Пловдив, Хасково, Кърджали е имало малки язовири със земно-насипни стени, които са преливали. Кметовете на населените места обаче са организирали дежурства на стените и всички основни изпускватели са били отворени. След земетресенията от последните седмици в страната са проверявани язовирните стени в засегнатите области.", "date": "2018.03.06", "title": "Над 8 язовира се източват контролирано"}
{"url": "http://standartnews.com/balgariya/borisov_pritisna_rumaniya_za_opashkite_ot_tirove_na_dunav_most-369025.html", "text": "Министър-председателят Бойко Борисов поиска бърза намеса от страна на Румъния, за да бъде решен проблемът с образуването на опашки от тирове на ГКПП \"Дунав мост\". Това стана по време на телефонен разговор с румънския премиер Виорика Дънчила, съобщиха от правителствената информационна служба. Виорика Дънчила пое ангажимент пред българския премиер още днес лично да провери системата за вход и изход в страната, както и възможността за подобряване на организацията и състоянието на цялата инфраструктура, касаеща трафика от румънска страна и да предприеме незабавни действия за облекчаване на трафика през граничния пункт. Двамата обсъдиха и развитието и изграждането на транспортните инфраструктурни проекти в региона, сред които коридорите № 4 и № 9, пристанищната свързаност, Дунавската стратегия, като подчертаха, че тези проекти ще доведат до повече инвестиции, преки бизнес контакти и повече работни места в държавите от тази част на континента. Борисов и Дънчила бяха единодушни, че реализацията на всички регионални проекти са изключително важни и ще бъдат полезни не само за балканските страни, но и за всички държави-членки на ЕС. Премиерът Данчила покани българския министър-председател в Румъния за провеждане на съвместно правителствено заседание, като датата за провеждането му вече е в процес на обсъждане. Бяха отбелязани и положителните резултати от проведените до момента четиристранни срещи на високо ниво между България, Румъния, Сърбия и Гърция, като румънският министър-председател подчерта, че следващата среща в този формат, чиито ред на домакинство е на Румъния, вече е в процес на организация. Виорика Дънчила поздрави българския министър-председател за успешното водене на председателството на Съвета на ЕС, като отличи приоритетната тема за приобщаване на страните от Западните Балкани.", "date": "2018.03.06", "title": "Борисов притисна Румъния за опашките от тирове на \"Дунав мост\""}
{"url": "http://standartnews.com/balgariya/dzhip_i_uchilishten_avtobus_se_blasnaha_2ma_sa_zaginali-369027.html", "text": "Двама души са загинали при катастрофа между лек автомобил и ученически автобус на пътя Варна-Добрич. Това съобщиха от ОДМВР-Варна. Инцидентът възниква малко преди 14.00 часа на в участъка между с. Любен Каравелово и с. Зорница. Сблъскали са се джип и училищен автобус като автобуса не е превозвал пътници. Загиналите двама души са от лекия автомобил. Към този момент няма информация за състоянието на шофьора на автобуса. Изясняват се причините и обстоятелствата, които са причинили инцидента. На място текат процесуално-следствени действия, заради което пътят в този участък е временно затворен за движение.", "date": "2018.03.06", "title": "Джип и училищен автобус се блъснаха, 2-ма са загинали"}
{"url": "http://standartnews.com/balgariya/bsp_vnese_3_signala_do_glavniya_prokuror_za_privatizatsiyata_na_chez-369034.html", "text": "„Настояваме да се провери произходът на средствата, с които „Инерком\" кандидатства за купуването на  ЧЕЗ. Да се провери и сделката по приватизацията на ЧЕЗ, която се е състояла  в два етапа, през 2004 и 2012 г.\" Това каза зам.-председателят на ПГ на „БСП за България\" Крум Зарков преди да внесе три сигнала за приватизацията на ЧЕЗ в прокуратурата. Според него  продажбата на 33% от дружеството от правителството на Бойко Борисов се случва в нарушение на стратегически документи на държавата. „Нарушени са  два документа и основно Стратегията за приватизация на ЕРП, където ясно е записано, че страната ни трябва да запази поне 33% от тях, за да може да знае, какво се случва там\", коментира Зарков.  Левицата настоява да се провери законосъобразността на двете сделки. „Искаме отговор на въпроса- какво се е случило с досъдебно производство, което прокуратурата е образувала през 2013 г. срещу неизвестен извършител, служител на ЧЕЗ – България. Той е бил разследван за недостатъчно грижи при управлението и стопанисването на дружеството, което е довело до големи щети\", заяви още Крум Зарков.", "date": "2018.03.06", "title": "БСП внесе 3 сигнала до главния прокурор за приватизацията на ЧЕЗ"}
{"url": "http://standartnews.com/balgariya/gerb_obeshta_tsenata_na_toka_nyama_da_se_vdiga-369036.html", "text": "Социалистите искали да свалят кабинета Борисов 3 и плашели хората с поскъпването на тока. Държавата няма да допусне да поскъпва електричеството. Това заявиха от ГЕРБ, като изразиха възмущението си от включването на БСП в протеста срещу продажбата на ЧЕЗ. Социалистите обявиха, че се включват в протест утре от 11 часа пред Министерския съвет. От ГЕРБ ги обвиниха, че им вменяват вина и се опитват да яхнат вълната. \"Това е апогеят на това, че опозицията иска да свали българското правителство. Защо манипулират обществото?\", заяви Валентин Николов от ГЕРБ. Двамата с Александър Иванов припомниха, че БСП е имало възможност да си върне приватизираните ЕРП-та, но не са го направили, когато са управлявали през годините. И дори изредиха трима социалисти, които бяха министри и зам.-министри в кабинета на Сакскобургготски, като един вид представители на БСП, които също носят отговорност за раздържавяването на ЕРП-та. Цитирани бяха покойният Димитър Калчев, както и вицепремиерът Костадин Паскалев и зам.-министърът на земеделието тогава Меглена Плугчиева. От ГЕРБ припомниха и имена на социалисти като Антон Кутев и Валери Жаблянов, които са били, съответно, в борда на ЧЕЗ и на ЕОН. \"Нямат ли главна роля в това нажежаване на напрежението, не е ли провокирано? Това за мен е организиран начин да се свали правителството, и то незаконно\", възкликна Николов, като припомни израза \"с кръв го взехме, с кръв ще го дадем\". \"Държавата ще се противопостави с всички средства на всяко самоволно искане за вдигане на цената на тока\", декларира Николов. \"Категорично няма да има вдигане на цената, нито ще влезе в цената на тока, който и да е купувачът на ЧЕЗ и неговите лихви\", обясни депутатът от енергийната комисия.", "date": "2018.03.06", "title": "ГЕРБ обеща: Цената на тока няма да се вдига"}
{"url": "http://standartnews.com/balgariya/arestuvaha_4ima_iznasilili_zhena_v_zavedenie-369033.html", "text": "Софийската районна прокуратура е задържала четирима за извършено от тях на 4 март изнасилване в помещение, обособено в заведение в столицата, съобщиха от пресцентъра на прокуратурата. Разследването се води срещу Йордан Иванов, Ивайло Ценов, Илиян Кръстанов и Атанас Мечев. По данни на прокуратурата лицата са заплашили и принудили със сила пострадалата жена. На 5 март дежурният прокурор е постановил задържането на четиримата за 72 часа. В четвъртък ще се разглежда искането за задържането им за постоянно в ареста.", "date": "2018.03.06", "title": "Арестуваха 4-има, изнасилили жена в заведение"}
{"url": "http://standartnews.com/balgariya/zhalt_kod_za_silno_valnenie_na_moreto-369010.html", "text": "Жълт код за силно вълнение на морето е обявен за цялото Черноморско крайбрежие. Това показва справка на сайта на Националния институт по метеорология и хидрология (НИМХ) при БАН. Очаква се вълнение от 3-4 бала. Комбинацията от силен вятър, прилив и бурно вълнение може да доведе до локални наводнения в крайбрежните зони. На хората се препоръчва да бъдат внимателни, когато шофират или се разхождат в крайбрежните зони.", "date": "2018.03.06", "title": "Жълт код за силно вълнение на морето"}
{"url": "http://standartnews.com/balgariya/stava_yasno_shte_ostane_li_v_aresta_dr_ivan_dimitrov-369009.html", "text": "Днес изтича 72-часовата мярка за задържане на пловдивския рентгенолог д-р Иван Димитров, арестуван по обвинение в убийството на криминално проявения Жоро Джевизов-Плъха, нахлул в дома му. Прокуратурата може да реши да наложи и друга мярка с оглед доказателствата – да го пусне под домашен арест или да наложи мярка подписка. Недоволството срещу задържането на д-р Димитров продължава да расте. Вчера за втори път граждани се събраха в Пловдив, за да изкажат подкрепата си за него. Протести имаше и в други градове – София, Варна и Стара Загора. Навсякъде хората се включиха в подписка с искане за освобождаване на д-р Димитров, а също и за промени в Наказателния кодекс, касаещи неизбежната самоотбрана. Жоро Джевизов-Плъха е с богато криминално минало, с няколко присъди за кражби. Близките на убития твърдят, че Джевизов не е влизал в дома на лекаря. Във фаталната нощ обикалял кофите за смет. Според съпругата му – Надежда Стоева, той не бил крадец. Вторият мъж на майката на убития пък обясни, че присъдите, които Георги имал, били три, а не девет. Разследването до момента е в активна фаза. Извършени са огледи на местопрестъплението, разпитани са множество свидетели. Назначена е тройна съдебно-медицинска експертиза.", "date": "2018.03.06", "title": "Става ясно ще остане ли в ареста д-р Иван Димитров"}
{"url": "http://standartnews.com/balgariya/sofiyska_voda_prekasva_snabdyavaneto_zaradi_remonti_vizhte_kade-368983.html", "text": "„Софийска вода\" временно ще прекъсне водоснабдяването в някои части на столицата на 6 март. Това съобщиха от пресцентъра на дружеството. Във връзка с монтаж на спирателен кран зад бл. 1А, жк. „Младост\" I , се налага спиране на водоподаването от 9:00 до 21:00 часа на клиентите на „Софийска вода\", живеещи в района на: бул. „Александър Малинов\", локално платно на бул. „Цариградско шосе\", ул. „Митрополит Серафим Сливенски\", ул. „Д-р Стоян Чомаков\", бл. 142, бл. 143, бл. 144, бл. 145, бл. 146, бл. 148, бл. 150. При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: пред бл. 5. Във връзка с изграждане на сградно водопроводно отклонение на ул. „Златна Добруджа\", жк. „Красна поляна\" 3, се налага спиране на водоподаването от 10:00 до 18:00 часа на клиентите на „Софийска вода\", живеещи в района на: ул. „Златна Добруджа\" от ул. „Добротич\" до Трамвайно депо „Красна поляна\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Златна Добруджа\" №32. Във връзка с подмяна на спирателен кран на ул. „Росен\", местност „Гърдова глава\", се налага спиране на водоподаването от 10:00 до 20:00 часа на клиентите на „Софийска вода\", живеещи в района на: ул. „Росен\", ул. „Ботко войвода\"; ул. „Студен кладенец\" от ул. „Ботко войвода\" до ул. „Клек\"; ул. „Панчарица\", ул. „Бойна слава\", ул. „Клек\" , ул. „Юри Буков\", ул. „Манол Тодоров\", ул. „Булаир\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Студен кладенец\" ъгъла с ул. „Булаир\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2018.03.06", "title": "\"Софийска вода\" прекъсва снабдяването заради ремонти. ВИЖТЕ КЪДЕ"}
{"url": "http://standartnews.com/balgariya/oblachno_i_dazhdovno-368989.html", "text": "И днес ще преобладава облачно време. Ще превалява предимно дъжд. В сутрешните часове на места в равнините ще е мъгливо, а в северозападните райони ще превали сняг.  През деня ще има и временни разкъсвания на облачността. Ще духа слаб до умерен вятър от юг.югозапад, в северните райони от изток. Минималните температури ще са между 0 и 5 градуса, максималните между 3 и 16 градуса. Атмосферното налягане е по-ниско от средното за март и още ще се понижи.", "date": "2018.03.06", "title": "Облачно и дъждовно"}
