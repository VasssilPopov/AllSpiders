{"url": "https://standartnews.com/svyat/veche-globikha-mzh-za-pushene-na-balkon-v-rusiya-403353.html", "text": "Жител на град Изобилни, Ставрополския край, беше глобен за пожар, който започнал поради небрежно пушене на балкона, каза Олег Дегтярев, официален представител на регионалното отделение на министерството за извънредни ситуации. \r\n \r\nСрещу виновника за инцидента е съставен административен протокол за „Нарушаване на изискванията за пожарна безопасност“. Мъжът трябва да плати глоба от четири хиляди рубли (около 65 долара). \r\n \r\nВ края на септември на интернет портала за правна информация се появи правителствено постановление, забраняващо използването на открит огън на балкони, в дневните на къщи, общежития и хотели. Промените влязоха в сила на 1 октомври. \r\n \r\nНовите правила забраняват пушенето и печенето на кебапчета на балкона. Нарушителите могат да бъдат изправени пред предупреждение, глоба до пет хиляди рубли, ако възникне пожар в резултат на нарушението. \r\n \r\nОтделът отбеляза, че тютюнопушенето може дори да доведе до наказателни санкции, ако започне пожар заради захвърлена угарка.", "date": "2019.10.07", "title": "Вече  глобиха мъж за пушене на балкон в Русия"}
{"url": "https://www.standartnews.com/sport/bodurov-progovori-za-otstranyavaneto-si-ot-tsska-403334.html", "text": "Футболистът на ЦСКА Николай Бодуров наруши мълчанието си относно трудната ситуация, в която се намира в клуба. В личния си Фейсбук профил българинът представи своята гледна точка относно събитията на \"Армията\" и даде подробности относно влошените си отношения с ръководството на ЦСКА.  \r\n \r\nБодуров нападна остро изпълнителният директор на ЦСКА Стойчо Стоилов, определяйки го като \"главния скаут- спортен директор-изпълнителен директор-старши треньор-доктор или като човек, който разбира от всичко\".  \r\n \r\n \r\n \r\n\"Здравейте, Армейци! \r\nДълго време пазех мълчание с цел да не създавам излишно напрежение в клуба и изчаквах ръководството да излезе с официална позиция относно отстраняването ми... но това така и не се случи. След вчерашното изказване, обаче на някои хора от ръководството за мен (определено не отговарящи на истината), реших и аз да си кажа гледната точка и да защитя името си,като все пак съм на мнение,че щом има конфликт,не може само едната страна да е виновна,разбира се и аз имам вина да се стигне до тук и като всеки човек и аз съм правил и ще правя грешки,но каквото и да съм правил е било с цел ЦСКА да се развива и да върви нагоре. 1.Първоначално ст. треньора Люпко Петрович казваше, че правя проблеми и се карам на съотборниците ми, което изобщо не е така и може да се попита всеки един от тях. След това каза, че няма отношение по моето отстраняване и да се попита ръководството. Вчера, обаче излиза и друга версия за отстраняването ми от главния скаут- спортен директор-изпълнителен директор-старши треньор-доктор или като човек, който разбира от всичко- Стойчо Стоилов, че аз съм съветвал Люпко Петрович за състава! Разбирам, че г-н Стоилов иска да отклони вниманието и гнева на хората от себе си, като го насочи към други хора (както го е правил много пъти през годините), но хората разбират за какво става въпрос. Нека Л.Петрович, да каже честно дали съм го съветвал за състава? Да каже и дали лично той няколко пъти ми е казвал пред отбора да бъда лидер и дори треньор на терена и да ме слушат другите(последният пример беше мача с Ботев Враца, когато аз не бях в групата, но той ми каза да вляза на полувремето в съблекалнята и да кажа няколко думи на момчетата). 2.Да кажа и за пътуванията ми до Благоевград, които дразнеха г-н Стоилов. Факт е, че си пътувам често, но това е когато имам възможност(не всеки ден)и съобразено с тренировките ми, и не виждам проблем в това, тъй като София-Благоевград е един час пътя. Когато бях в Англия съм стоял по час и половина в задръстване в едната посока, а в Дания базата на отбора беше на 40 мин път от града. Трето и последно да отговоря за въпросната случка с г-н Гриша Ганчев и основна причина за отстраняването ми. На тренировката във вторник вечерта преди предстоящия мач със Зоря на националния стадион беше и г-н Ганчев, след края на тренировката той ни събра да ни каже няколко думи преди важния мач, след което ме попита дали ще си пътувам за Благоевград след тренировката. Отговорът ми беше да, попита ме защо? Отговорих му, че имам лична работа(семейни причини), той попита какви са тези лични неща и дали може да помогне с нещо. Отговорих му, че няма с какво да ми помогне и нещата са лични( личната ми работа беше, че сряда сутринта се изнасяха 40дни от смърта на бащата на жена ми, почина докато бях на лагер в Австрия, нека Почива в мир човека) след което г-н Ганчев пак ме попита каква ми е работата и да я споделя, отговорих, че ми е неудобно пред всички да споделям личните си проблеми. Така приключи разговорът и г-н Ганчев си тръгна видимо изнервен от отговорите ми. И накрая искам да добавя, че аз звънях на г-н Ганчев и исках среща с него, за да поговорим и изясним ситуацията, да му се извиня, че не съм му казал причините и по този начин съм го засегнал, в името на ЦСКА, след този разговор повече не получих обаждане от него, както и от никой друг от ръководството. Това е, което имам да казвам в отговор на нещата, които се изказаха за моето отстраняване. Всеки има право да изтълкува казаното от мен както иска и да прецени кой крив, кой прав! И последно искам да Благодаря на всички Армейци, които ми показаха подкрепата си, а тя значи наистина много за мен! Обичайте и подкрепяйте ЦСКА, както сте го правили до сега до последен дъх и с цялото сърце!\"", "date": "2019.10.07", "title": "Бодуров проговори за отстраняването си от ЦСКА"}
{"url": "https://standartnews.com/svyat/300-detsa-seksrobi-spasikha-v-islyamski-tsentr-403345.html", "text": "Брутална случка от Нигерия - местната полиция откри сграда в град Ригаса, където най-малко 300 души, предимно деца, са държани оковани с вериги, насилвани са сексуално, измъчвани и оставени да гладуват. Жертвите са от Буркина Фасо, Мали и други африкански държави, съобщава „Сахара Рипортърс“. Бело Хамза, който е прекарал три месеца в окови в къщата на ужасите, разказва пред журналисти: „Приеха ме да уча приложна математика, но ето ме окован. Те твърдят, че ни учат на Корана и на исляма, но правят много неща там. Подлагат младите на хомосексуални действия.Това би трябвало да е ислямски център, но опитите да се избяга от там се наказват сурово. Те връзват хората и ги провесват от тавана. Хомосексуалните действия, обаче, не се наказват. Докато бях там един умря от изтезанията, а други умряха заради влошено здраве. Дават ни много малко храна и ядем само два пъти на ден – в 11 и в 22 часа. Аз съм семеен човек, имам отговорности, но съм окован тук и не знам какво става със семейството ми“.Началникът на полицията в щата Кадуна обясни: „Получихме информация, че там става нещо нередно. Затова изпратих служители да проверят. Открихме, че това не е нито център за рехабилитация, нито ислямско училище. Можете да видите с очите си – малки деца, някои доведени от съседни държави като Буркина Фасо и Мали, други от цяла Нигерия. Повечето от тях са оковани. Тези хора са били употребявани, дехуманизирани. Можете да го видите с очите си. Човекът, който управлява този дом, твърди, че родителите са довели децата си за рехабилитация“. Той се закани още, че ще разкрие кой стои зад този „център“ и виновниците ще бъдат изправени пред съда. Децата са евакуирани и отведени в полицейския участък, където полицаите ще търсят връзка с родителите им, за да ги приберат. Собственикът на „центъра“ твърди, че всички обвинения за изтезание, хомосексуализъм и държане в плен са фалшиви. Децата, които били с вериги, били само „най-упоритите“, които се опитвали да избягат. „Не правим нищо друго тук, освен да учим хората на ислям. Те не правят нищо, само рецитират Корана, молят се и почитат бог“, заяви Малам.", "date": "2019.10.07", "title": "300 деца сексроби спасиха в \"ислямски\" център"}
{"url": "https://www.standartnews.com/sport/levski-na-lager-v-dobrinishche-403335.html", "text": "Отборът на Левски ще проведе подготвителен лагер в Добринище. \"Сините\" заминават за планинския курорт на 10 октомври, четвъртък и ще се приберат в София на 13 октомври, неделя. \r\n \r\nНа 12 октомври, събота Левски ще изиграе контрола срещу Пирин (Разлог) - от 15:30 часа, на стадион \"Септември\" в град Разлог. \r\n \r\nФутболистите на столичния гранд получиха три почивни дни и ще подновят тренировки в четвъртък сутринта на стадион \"Виваком Арена - Георги Аспарухов\".", "date": "2019.10.07", "title": "Левски на лагер в Добринище"}
{"url": "https://standartnews.com/svyat/vodata-na-mars-izcheznala-predi-35-miliarda-godini-403352.html", "text": "Преди около 3,5 милиарда години водата от езерата и реките на планетата Марс се е изпарила заради промени в климата, предаде Франс прес. \r\n \r\nАгенцията цитира публикацията в сп.\"Нейчър джиосайънс\" на екипа на Уилям Рапин от Калифорнийския технологичен институт. Специалистите внимателно проучили данните, получени от марсианския роувър на НАСА \"Кюриосити\" през 2017 година от кратера Гейл, който е на около 3,5 милиарда години. \r\n \r\n\"По това време са настъпили драстични промени в климата на Червената планета. Нейната атмосфера е била силно нарушена от слънчевия вятър, а това безвъзвратно е променило климата й\", поясни Рапин. \r\n \r\nПо време на проучванията на \"Кюриосити\" в кратера Гейл в продължение на стотици метри били открити променящи се отлагания на соли в седиментната почва. Те свидетелстват за силни изпарения на водата от тази епоха.", "date": "2019.10.07", "title": "Водата на Марс изчезнала преди 3,5 милиарда години"}
{"url": "https://standartnews.com/svyat/banditi-spasikha-chengeta-v-moreto-403355.html", "text": "Ченгета бяха спасени от бандитите, които преследват в морето. Полицейската акция край бреговете на Малага отвежда униформените във вътрешността на Средиземно море. Те са въвлечени в преследването на четирима души, заподозрени в трафик на наркотици. Полицаите обаче са върху малка лодка, по следите на още по-малко плавателно средство. Не след дълго полицаите се озовали във водата. Хеликоптер от въздушния отряд на Малага, който също проследявал операцията от въздуха, заснел част от преследването. На видеото се вижда, че полицейската лодка се опитва да прихване целта си под ъгъл. Скоростта и вълните обаче оказват лоша шега, пише \"Ню Йорк Таймс\". Лодката се разклаща и трима полицаи падат в морето. Тяхната лодка продължава да се върти, извън контрол, а самите полицаи се опитват да изплуват далеч от нея.Горе, във въздуха, служителите в хеликоптера осъзнават, че полицаите долу са в беда и вадят мегафона и молят: Ще може ли заподозрените да спасят полицаите? Така все пак хората, които до преди малко биват преследвани, се оказват в ролята на спасители с малката си гумена лодка. Вместо да се опитат да избягат, те подават ръка на полицията, а добре опаковани пакети плуват около тях, разпилени след сблъсъка. В крайна сметка полицаите не само са спасени, но и успяват да заловят над 80 пакета хашиш, които са паднали от лодката. Четиримата трафиканти, които ги спасяват, са арестувани и откарани обратно на брега и вкарани в ареста.", "date": "2019.10.07", "title": "Бандити спасиха ченгета в морето"}
{"url": "https://standartnews.com/biznes/gonyat-sluzhitelite-na-astral-kholideyz-sled-falita-403331.html", "text": "Всички служители на „Астрал Холидейз” ще бъдат съкратени, след като голямата българска туристическа агенция обяви фалит. Това стана ясно от изявление днес на изпълнителния директор на обявилия несъстоятелност туроператор Христо Гълбачев. Ефектът на доминото след случая с „Томас Кук” повлия и върху нас, обяви той на брифинг в Министерството на туризма. Дружеството беше партньор на „Томас Кук” за България, а след краха на британската компания много анализатори предричаха криза и за целия сектор в страната. Самият Гълбачев предпочете да не коментира в подробности причините за несъстоятелността на „Астрал Холидейз”. Така основен акцент на брифинга беше направеното до момента, като и той, и ресорният министър Николина Ангелкова, и директорът на застрахователя „Уника” Николай Генчев бяха категорични, че няма да има ощетени туристи, които да се наложи да бъдат спасявани след провал на почивките им в чужбина. „Най-важното е, че успяхме веднага след 23 септември да си платим чартърите до Анталия и Гърция, прибрахме всички клиенти, приключихме чартърите, разплатихме се за бъдещите пътувания. След 25-26 септември ограничихме българските клиенти. Целта беше да си платим за клиентите, които бяха в Анталия и Гърция с много чартъри. Щетата (ако това не е било направено) щеше да е над 1 млн.”, обясни Гълбачев. По думите му дупката е можела да достигне и двойно на този размер, ако несъстоятелността е била в началото на сезона. Няма турист и клиент на „Астрал Холидейз”, който да е на почивка или екскурзия в България и чужбина и да е оставен на улицата, всички започнати почивки на 51 души са платени напълно – и като транспорт, и като хотел, и като трансфер, подчерта изпълнителният директор на дружеството. Платено е напълно и за пътуващите утре 10 души. По отношение на останалите под 200 човека, които са за други дати, Гълбачев посочи, че пътуващите трябва да се свържат с фирмата, за да стане ясно дали пътуването ще се състои по план или ще се наложи спешно да заведат претенция към застрахователя на туроператора – „Уника”. Покритието на полицата е в размер на 700 000 лв. „По вътрешна информация от счетоводството и финансите, претенциите ще са в размер на по-малко от половината сума”, отбеляза Христо Гълбачев, като отбеляза, че така няма вероятност да има неудовлетворени претенции. „Възнамеряваме максимално бързо да удовлетворим клиентите”, заяви Николай Генчев от „Уника”. По думите му целта е веднага след като си получат парите, хората да имат възможност да пътуват на предварително определените дати. Туристическият министър Николина Ангелкова подчерта на няколко пъти, че в случая на „Астрал Холидейз” всички изисквания по закон са спазени. Министерството е получило и списък с пътуващите по дестинации, като ще следи дали се изпълняват ангажиментите към тях. Ще фалират ли и други български туроператори заради „Томас Кук”?  „Нямам информация за други туроператори в сложно състояние”, отговори Ангелкова, като единствено посъветва туристите да следят онлайн регистъра на фирмите в бранша, където е оказано дали съответната компания има валидна застраховка в случай на прекратяване на дейността.", "date": "2019.10.07", "title": "Гонят служителите на Астрал Холидейз след фалита"}
{"url": "https://standartnews.com/svyat/blgarski-moryak-zagina-na-korab-do-ostrov-sardiniya-403348.html", "text": "24-годишен български моряк е загинал на кораб до остров Сардиния в понеделник в 10,30 сутринта. Друг моряк, за когото също се смята, че е българин, е бил ранен, има фрактури и на двата крака, съобщиха италианските медии. Не се съобщават нито имената на моряците, нито вида на инцидента. Става въпрос за кораб \"Малта\" на италианската компания \"Грималди\". Инцидентът станал, докато корабът плавал между пристанищата на Каляри и Порто Торес. Капитанът на кораба поискал оказването на помощ от Бреговата охрана. От пристанището на Порто Торес се вдигнал хеликоптер, за да бъдат организирани дейностите по оказването на медицинска помощ. Веднага след оценка на ситуацията било решено корабът да пристигне до дестинацията си в Порто Торес, за да могат в него да се качат представители на Бреговата охрана, сред които капитан Джанлука Оливети. По случая разследват Бреговата охрана на Порто Торес и Прокуратурата на град Сасари.", "date": "2019.10.07", "title": "Български моряк загина на кораб до остров Сардиния"}
{"url": "https://www.standartnews.com/sport/trenort-na-cherna-gora-izlizame-za-pobeda-sreshchu-blgariya-403332.html", "text": "Националният отбор на Черна гора по футбол започна снощи подготовката си за европейските квалификации с България и Косово само с 11 футболисти, но постепенно групата се пълни с пристигането на игралите мачове в неделя, съобщава БНР. Новият национален треньор на черногорците Фарук Хаджибегич ще даде по-късно тази вечер пресконференция, но вече очерта своите виждания пред някои журналисти, които го посетиха в базата на местната федерация. По въпроса с петъчния мач срещу България в Подгорица, бившият централен защитник беше оптимист. \"Знам, че българите имат нов селекционер. Уважаваме всеки съперник, но ние имаме класа. И вярваме във възможностите си, макар понякога това да подвежда. Смятам, че сме на добър път да излезем от тунела, в който попаднахме, допълни новият наставник на Черна гора. Двата отбора са все още без победа в квалификациите за Евро 2020 с актив от по две точки. Мачът в София през март между България и Черна гора завърши 1:1. \r\n \r\n\"Нашата отговорност е да се преборим за победата във всеки един мач, без значение с кого играем. Имаме голямо желание да се поздравим с успех. Ситуацията в групата не отговаря на нашите амбиции и съм го казал вече на футболистите, а ще видим какво ще се получи, заяви Фарук Хаджибегич, който няма съмнение, че хората му ще бъдат максимално мотивирани в мачовете. \r\n \r\n61-годишният босненец пое националния отбор на Черна гора на 25 юли, като наследи на поста Любиша Тумбакович, а за два мача като временен селекционер работи и Миодраг Джудович. \r\n \r\nЗаради контузии от списъка отпаднаха Жарко Томашевич - централен защитник на Астана (Казахстан), и Марко Вешович- полузащитник на Легия (Варшава). \r\n \r\nСъставът на Черна гора тренира днес от 19.00 часа на базата на футболния съюз в предградията на Подгорица, а преди това има и пресконференция.", "date": "2019.10.07", "title": "Треньорът на Черна гора: Излизаме за победа срещу България"}
{"url": "https://standartnews.com/svyat/avstraliyka-otkri-igla-v-grozde-403351.html", "text": "Полицията в Австралия разследва нови случаи на игли в плодове след като жителка на Мелбърн се оплакала, че намерила игли в гроздето си, съобщава новинарският портал 7News, като се позовава на данни на местната полиция. \"Полицията призовава гражданите да бъдат внимателни при консумацията на плодове и моли настоятелно всички, които имат каквато и да било информация, свързана със случая\", се казва в изявление на полицията. Властите уточняват, че злосторникът е заплашен с до 10 години затвор. Жената, която е подала жалбата, е публикувала снимка в социалните мрежи на намерена игла в грозде и също призовава хората да бъдат внимателни. Постът предизвика широка загриженост, а потребители на социалната мрежа са го споделили повече от 4 хиляди пъти. През септември миналата година австралийската полиция започна федерално разследване след серия от намерени игли в ягоди на седем австралийски производители. След това игли бяха намерени в ябълки, банани и круши. Миналия месец австралийската полиция съобщи за нови случаи на намерени игли в ягоди.  ", "date": "2019.10.07", "title": "Австралийка откри игла в грозде"}
{"url": "https://standartnews.com/svyat/5-metrov-grbat-kit-dopluva-v-london-po-temza-403354.html", "text": "Голям гърбат кит с дължина най-малко 5 метра беше забелязан в река Темза край източната част на Лондон, предава агенция Ройтерс. Това става една година, след като белуга за пръв път доплува в близост до британската столица. \"Имаме 99.99 процента сигурност, че става дума за гърбат кит, наблюдаван от много места\" заяви говорителят на пристанищните власти в Лондон, които следят за състоянието на реката. Белугата, наречена \"Бени\", изкара повече от три месеца в река Темза миналата година. \"Това не е Бени, нито е белуга\", заяви говорителят. Гърбатите китове, основен улов на китоловците в миналото заради тяхната мас, могат да достигнат на тегло до 40 тона и дължина 18 метра. Тези морски бозайници мигрират през годината на хиляди километри от богатите на храна арктически области до тропическите води, където се размножават.", "date": "2019.10.07", "title": "5-метров гърбат кит доплува в Лондон по Темза"}
{"url": "https://standartnews.com/biznes/borisov-lyubimite-investitsii-sa-tezi-s-visoki-zaplati-403296.html", "text": "\"Няма лоши инвестиции, но са ни любими тези, които предлагат много работни места и високи заплати. Европа се отърсва от старите си доспехи и се ориентира към Запада. Ние не правим нищо без нашите съседи и другите ни партньори. И в енергетиката има голям шанс да направим големи проекти”. Това заяви по време на бизнес закуска с представители на Американската търговска камара премиерът Бойко Борисов. Той обясни, че страната ни е една от тези, които най-добре са се възползвали от плана „Юнкер” и през последните години са направени много инвестиции. Една от тях е купуването на изтребители F-16. „Закупихме на нашите пилоти най-доброто в света. Не се изкушихме да дадем по-малко пари. Обвиниха ни в лобизъм за сделка между българското и американското правителство. Какво ли не чухме и какви ли внушения не чухме. Беше трудно, но направихме процеса необратим”, коментира Борисов. Премиерът Бойко Борисов отбеляза, че изключителна роля за финализирането на успешната сделка имат ресорните министри Каракачанов и Караниколов, които срещнали яростна и подла съпротива. По-рано през деня премиерът имаше среща с представители на американската фирма \"Локхийд Мартин\". „Придобиването на изтребители F-16V Block 70 не е просто покупка, а дългосрочно партньорство, което дава възможност на българските Военновъздушни сили да посрещат успешно новите предизвикателства в сектора“, заяви по време на срещата той. Акцент на разговора бе дългосрочното сътрудничеството, което ще се реализира, благодарение на Програмата за индустриалното партньорство. Тя е част от процедурата по придобиването на изтребителите и се регламентира с договор между Министерството на икономиката и „Локхийд Мартин“. Благодарение на клаузите в него за първи път такъв тип западен образец самолети ще бъдат поддържани и ремонтирани в България и то от наши специалисти. Ще бъдат създадени също работни места и ще се внедри уникално за страната ни ноу-хау в българската индустрия, която развива дейност в областта на сигурността и отбраната. По време на срещата на премиера Борисов с Ранди Хоуър, директор на „Бизнес развитие на F-16“, и Лиза Херман от „Международно бизнес развитие за Централна Европа“ в компанията, бе отбелязано, че F-16 е най-удачният многоцелеви боен самолет за България и изцяло покрива нуждите на страната ни за отбрана, както и за изпълнение на задачите в рамките на НАТО. Модерният изтребител е на въоръжение в 28 страни в света, включително и при нашите съседи - Гърция и Турция. Представителите на американската компания подчертаха пред българския министър-председател, че само в Европа има над 700 самолета F-16, а в света са продадени над 4000 броя от летателното средство, което го прави най-продаваният военен изтребител и най-използваният в реални военни действия. „България успешно изпълнява поетия ангажимент за инвестиции в отбраната, договорени на Срещата на върха в Уелс през 2014 г.“, акцентира премиерът Борисов. Той посочи, че от началото на 2018 г. активно прилагаме националния План за нарастване на отбранителните разходи до 2024 г. „Със закупуването на 8 броя самолети F-16V Block 70 през настоящата година тази цел вече е постигната и в края на 2019-а разходите за отбрана се очаква да надвишат 3% от БВП“, каза още министър-председателят Бойко Борисов. На срещата, на която присъства и министърът на финансите Владислав Горанов, бе обсъдено още, че индустриалното партньорство на България с американската компания, ще развие талантите в науката и инженерните дейности в сектора. Предвижда се също „Локхийд Мартин“ да предостави на националната ни Военновъздушна академия най-съвременното обучение на пилоти и механици по програми, направени от компанията за Военновъздушните сили на САЩ. Това ще позволи да се възпита изцяло ново поколение пилоти, което е един от най-важните резултати на партньорството на страната ни с американската компания.", "date": "2019.10.07", "title": "Борисов похвали инвестициите с високи заплати"}
{"url": "https://standartnews.com/biznes/fibank-se-prisedini-km-initsiativata-swift-gpi-403307.html", "text": "В съвременния забързан дигитален свят потребителите изискват все по-бързи и сигурни услуги, които се развиват с напредъка на технологиите. Като лидер в иновациите и ориентирана към нуждите на клиентите, Fibank (Първа инвестиционна банка) се присъедини към SWIFT gpi – глобално решение, предоставящо бързи и прозрачни международни преводи. От септември 2019 г. банката извършва международни разплащания през новата платформа на SWIFT, с което подобрява значително скоростта и проследимостта на трансграничните трансфери. По този начин Fibank е сред водещите банки в света, включили се в SWIFT gpi и единствената сред кредитните институции в страната. Според данни на SWIFT 36% от извършваните през gpi преводи се заверяват по сметка на крайния бенефициент до 5 минути от инициирането им, 53% в рамките на 1 час,  а 96% в рамките на същия ден. Освен бързината, друго основно предимство на новата платформа е възможността за проследимост в реално време, посредством включения в платежното SWIFT-съобщение tracking identifier. Към днешна дата 660 банки участват в SWIFT gpi и изпълняват ежедневно валутни разплащания за над USD 300 млрд. От години Fibank предлага бързи и висококачествени услуги в областта на международните плащания чрез своята широка кореспондентска мрежа, в сътрудничество с водещите световни банки. Първа инвестиционна банка е първият и все още единствен в България директен участник в EBA Clearing /най-голямата клирингова къща в Европа/ и поддържа кореспондентски сметки освен в основните валути (евро, щатски долар, швейцарски франк и британска лира), така и в различни други водещи валути (като китайски юан, японска йена, канадски долар, руска рубла, норвежка крона и др). Стремейки се да отговори на нуждите на все по-глобалния бизнес, Fibank предоставя възможност на своите клиенти да извършват международни преводи и в повече от 110 екзотични валути.", "date": "2019.10.07", "title": "Fibank се присъедини към инициативата SWIFT gpi"}
{"url": "https://standartnews.com/sport/bodurov-progovori-za-otstranyavaneto-si-ot-tsska-403334.html", "text": "Футболистът на ЦСКА Николай Бодуров наруши мълчанието си относно трудната ситуация, в която се намира в клуба. В личния си Фейсбук профил българинът представи своята гледна точка относно събитията на \"Армията\" и даде подробности относно влошените си отношения с ръководството на ЦСКА.  \r\n \r\nБодуров нападна остро изпълнителният директор на ЦСКА Стойчо Стоилов, определяйки го като \"главния скаут- спортен директор-изпълнителен директор-старши треньор-доктор или като човек, който разбира от всичко\".  \r\n \r\n \r\n \r\n\"Здравейте, Армейци! \r\nДълго време пазех мълчание с цел да не създавам излишно напрежение в клуба и изчаквах ръководството да излезе с официална позиция относно отстраняването ми... но това така и не се случи. След вчерашното изказване, обаче на някои хора от ръководството за мен (определено не отговарящи на истината), реших и аз да си кажа гледната точка и да защитя името си,като все пак съм на мнение,че щом има конфликт,не може само едната страна да е виновна,разбира се и аз имам вина да се стигне до тук и като всеки човек и аз съм правил и ще правя грешки,но каквото и да съм правил е било с цел ЦСКА да се развива и да върви нагоре. 1.Първоначално ст. треньора Люпко Петрович казваше, че правя проблеми и се карам на съотборниците ми, което изобщо не е така и може да се попита всеки един от тях. След това каза, че няма отношение по моето отстраняване и да се попита ръководството. Вчера, обаче излиза и друга версия за отстраняването ми от главния скаут- спортен директор-изпълнителен директор-старши треньор-доктор или като човек, който разбира от всичко- Стойчо Стоилов, че аз съм съветвал Люпко Петрович за състава! Разбирам, че г-н Стоилов иска да отклони вниманието и гнева на хората от себе си, като го насочи към други хора (както го е правил много пъти през годините), но хората разбират за какво става въпрос. Нека Л.Петрович, да каже честно дали съм го съветвал за състава? Да каже и дали лично той няколко пъти ми е казвал пред отбора да бъда лидер и дори треньор на терена и да ме слушат другите(последният пример беше мача с Ботев Враца, когато аз не бях в групата, но той ми каза да вляза на полувремето в съблекалнята и да кажа няколко думи на момчетата). 2.Да кажа и за пътуванията ми до Благоевград, които дразнеха г-н Стоилов. Факт е, че си пътувам често, но това е когато имам възможност(не всеки ден)и съобразено с тренировките ми, и не виждам проблем в това, тъй като София-Благоевград е един час пътя. Когато бях в Англия съм стоял по час и половина в задръстване в едната посока, а в Дания базата на отбора беше на 40 мин път от града. Трето и последно да отговоря за въпросната случка с г-н Гриша Ганчев и основна причина за отстраняването ми. На тренировката във вторник вечерта преди предстоящия мач със Зоря на националния стадион беше и г-н Ганчев, след края на тренировката той ни събра да ни каже няколко думи преди важния мач, след което ме попита дали ще си пътувам за Благоевград след тренировката. Отговорът ми беше да, попита ме защо? Отговорих му, че имам лична работа(семейни причини), той попита какви са тези лични неща и дали може да помогне с нещо. Отговорих му, че няма с какво да ми помогне и нещата са лични( личната ми работа беше, че сряда сутринта се изнасяха 40дни от смърта на бащата на жена ми, почина докато бях на лагер в Австрия, нека Почива в мир човека) след което г-н Ганчев пак ме попита каква ми е работата и да я споделя, отговорих, че ми е неудобно пред всички да споделям личните си проблеми. Така приключи разговорът и г-н Ганчев си тръгна видимо изнервен от отговорите ми. И накрая искам да добавя, че аз звънях на г-н Ганчев и исках среща с него, за да поговорим и изясним ситуацията, да му се извиня, че не съм му казал причините и по този начин съм го засегнал, в името на ЦСКА, след този разговор повече не получих обаждане от него, както и от никой друг от ръководството. Това е, което имам да казвам в отговор на нещата, които се изказаха за моето отстраняване. Всеки има право да изтълкува казаното от мен както иска и да прецени кой крив, кой прав! И последно искам да Благодаря на всички Армейци, които ми показаха подкрепата си, а тя значи наистина много за мен! Обичайте и подкрепяйте ЦСКА, както сте го правили до сега до последен дъх и с цялото сърце!\"", "date": "2019.10.07", "title": "Бодуров проговори за отстраняването си от ЦСКА"}
{"url": "https://standartnews.com/sport/trenort-na-cherna-gora-izlizame-za-pobeda-sreshchu-blgariya-403332.html", "text": "Националният отбор на Черна гора по футбол започна снощи подготовката си за европейските квалификации с България и Косово само с 11 футболисти, но постепенно групата се пълни с пристигането на игралите мачове в неделя, съобщава БНР. Новият национален треньор на черногорците Фарук Хаджибегич ще даде по-късно тази вечер пресконференция, но вече очерта своите виждания пред някои журналисти, които го посетиха в базата на местната федерация. По въпроса с петъчния мач срещу България в Подгорица, бившият централен защитник беше оптимист. \"Знам, че българите имат нов селекционер. Уважаваме всеки съперник, но ние имаме класа. И вярваме във възможностите си, макар понякога това да подвежда. Смятам, че сме на добър път да излезем от тунела, в който попаднахме, допълни новият наставник на Черна гора. Двата отбора са все още без победа в квалификациите за Евро 2020 с актив от по две точки. Мачът в София през март между България и Черна гора завърши 1:1. \r\n \r\n\"Нашата отговорност е да се преборим за победата във всеки един мач, без значение с кого играем. Имаме голямо желание да се поздравим с успех. Ситуацията в групата не отговаря на нашите амбиции и съм го казал вече на футболистите, а ще видим какво ще се получи, заяви Фарук Хаджибегич, който няма съмнение, че хората му ще бъдат максимално мотивирани в мачовете. \r\n \r\n61-годишният босненец пое националния отбор на Черна гора на 25 юли, като наследи на поста Любиша Тумбакович, а за два мача като временен селекционер работи и Миодраг Джудович. \r\n \r\nЗаради контузии от списъка отпаднаха Жарко Томашевич - централен защитник на Астана (Казахстан), и Марко Вешович- полузащитник на Легия (Варшава). \r\n \r\nСъставът на Черна гора тренира днес от 19.00 часа на базата на футболния съюз в предградията на Подгорица, а преди това има и пресконференция.", "date": "2019.10.07", "title": "Треньорът на Черна гора: Излизаме за победа срещу България"}
{"url": "https://standartnews.com/biznes/petkova-kandidat-investitorite-za-belene-mozhe-da-se-obedinyavat-403318.html", "text": "Компаниите кандидатки за стратегически инвеститор на АЕЦ „Белене” могат да подадат обединено заявление. Това съобщи енергийният министър Теменужка Петкова, която присъства на годишната среща на правителството с бизнеса, организирана от Американската търговска камара, съобщава БНР. Засега няма подадена обединена оферта, но такава е възможна, стана ясно от думите на енергийния министър. „В хода на воденето на преговори, преди всичко на подаването на обвързващи оферти, са възможни - така предполага процедурата, различни комбинации, стига участниците в тази процедура да намерят съответно допирни точки“, обясни Петкова. „На 10 октомври очакваме гръцкият министър на околната среда и енергетиката да бъде тук, в България, и да подпишем договора за финансиране между Българският енергиен холдинг и Европейската инвестиционна банка и съответно между БЕК и Ай Си Джи Би“, допълни още министър Петкова. Заемът от Европейската инвестиционна банка е 110 млн. евро.", "date": "2019.10.07", "title": "Предлагат обединяване на инвеститорите за \"Белене\""}
{"url": "https://standartnews.com/biznes/ot-dnes-pchelarite-kandidatstvat-za-drzhavna-pomoshch-403323.html", "text": "От днес, 7 октомври, до 18 октомври 2019 г. пчеларите могат да кандидатстват за държавна помощ в областните дирекции на Държавен фонд „Земеделие“. Утвърденият финансов ресурс за помощта е в размер на 4,5 млн. лв. Финансова подкрепа имат право да получат пчелари, които притежават най-малко 20 пчелни семейства. Те трябва да са реализирали качествен пчелен мед през 2018 и/или през 2019 г. Продукцията им следва да отговаря на изискванията, заложени както в Закона за пчеларството, така и в Наредбата за изискванията към пчелния мед, предназначен за човешка консумация. Финансовото подпомагане, което пчеларите ще получат по линия на минималната държавна помощ, ще покрие част от годишния им разход за отглеждане на пчелно семейство. Подкрепата има за цел да компенсира направените от стопаните разходи за зазимяването на кошерите и за справяне с последствията от неблагоприятните климатични условия, довели до ниски добиви на пчелен мед. Помощта се предоставя на земеделски стопани, занимаващи се с първично производство на селскостопанска продукция – физически лица, еднолични търговци, юридически лица и кооперации, отглеждащи пчелни семейства, които са регистрирани земеделски стопани.", "date": "2019.10.07", "title": "От днес пчеларите кандидатстват за държавна помощ"}
{"url": "https://standartnews.com/sport/levski-na-lager-v-dobrinishche-403335.html", "text": "Отборът на Левски ще проведе подготвителен лагер в Добринище. \"Сините\" заминават за планинския курорт на 10 октомври, четвъртък и ще се приберат в София на 13 октомври, неделя. \r\n \r\nНа 12 октомври, събота Левски ще изиграе контрола срещу Пирин (Разлог) - от 15:30 часа, на стадион \"Септември\" в град Разлог. \r\n \r\nФутболистите на столичния гранд получиха три почивни дни и ще подновят тренировки в четвъртък сутринта на стадион \"Виваком Арена - Георги Аспарухов\".", "date": "2019.10.07", "title": "Левски на лагер в Добринище"}
{"url": "https://standartnews.com/sport/anglichanite-predi-blgariya-ne-bdi-idiot-v-chuzhbina-403337.html", "text": "“Не бъди идиот в чужбина”. С това заглавие излезе днес вестник “Сън”, насочено към феновете на Англия, които ще пътуват до Прага и София, за да гледат любимците си срещу Чехия и България. Информациите от Острова сочат, че около 3500 запалянковци ще подкрепят отбора в предстоящите две гостувания, а от ФА са притеснени, че с поведението си те могат да създадат неприятности. По този повод в Англия се поде кампания “докладвай този идиот”. ФА и полицията са дали мейл адрес и са отворили “гореща” линия,  призовавайки запалянковците да съобщават за “недобросъвестни дебили”, пише още “Сън”. Също така от ФА са публикували видеоклип, който показва антисоциалното поведение на английския футбол, озаглавен “Не бъди този идиот!”. “Въпреки че се надяваме, че нищо няма да се случи, молим всеки, който е свидетел на това поведение, да ни помогне да идентифицираме отговорните”, допълват от Футболната асоциация на Англия.", "date": "2019.10.07", "title": "Англичаните преди България: Не бъди идиот в чужбина"}
{"url": "https://standartnews.com/biznes/astral-kholideyz-falira-zaradi-tomas-kuk-403312.html", "text": "Водещият български туроператор \"Астрал Холидейз\" обяви фалит. От днес дружеството прекратява дейността си и започва процедура по несъстоятелност. Случващото се идва след фалита на британския туроператор „Томас Кук“, чийто официален представител в България е „Астрал Холидейз“. „С огромно съжаление и разочарование, искаме да Ви съобщим, че се налага да прекратим дейността и да започнем процедура по обявяване в несъстоятелност на „АСТРАЛ Холидейз Интернешънъл“ АД от 07.10.2019 г. след почти 24 години присъствие на туристическия пазар и въпреки неимоверните усилия на ръководството и служителите“, пише в съобщение на официалния сайт на туроператора. Пътуванията на всички клиенти, закупили почивки от „АСТРАЛ Холидейз Интернешънъл“ АД, които в момента се намират зад границата са изцяло платени, поради което не съществува опасност от проблеми с полети или отказ за настаняване в хотели или други туристически услуги. Компанията обаче няма да има възможност да осъществи бъдещи планирани пътувания на част от своите клиенти след 07.10.2019г. „Клиенти с бъдещи пътувания, които са заплатени на 100% от АСТРАЛ Холидейз Интернешънъл към партньори, ще бъдат лично уведомени от служители на „АСТРАЛ Холидейз Интернешънъл“ АД“, се казва в съобщението. Клиенти, закупили само услугата самолетен билет с редовни или нискотарифни авиолинии, също ще осъществят своите пътувания, тъй като всички билети са вече закупени и платени от „Астрал Холидейз Интернешънъл“ АД. „За проверка на разписанието и часовете на полетите, препоръчваме клиентите да направят справка със съответната авиокомпания, когато наближи датата на пътуване по издадените вече самолетни билети“, съветват от туроператора. От компанията уверяват още, че са предприети всички необходими мерки и са изпълнени всички задължения по Закон за туризма, така че да се защитят клиентите. Клиентите, които са внесли депозити или са платили изцяло сумите по своите бъдещи организирани пътувания, но АСТРАЛ Холидейз не е заплатил към партньор или доставчик, ще бъдат обезщетени както следва по закон. Те са гарантирани със застраховка „Отговорност на туроператора“, сключена между „Астрал Холидейз Интернешънъл“ АД и ЗК „Уника“, с покритие - 700 000 лв.", "date": "2019.10.07", "title": "Астрал Холидейз фалира заради Томас Кук"}
{"url": "https://standartnews.com/kultura/khari-potr-i-ogneniyat-bokal-s-ilyustratsii-na-dzhim-key-403293.html", "text": "Две години след появата на третата книга с илюстрации от Джим Кей, утре, 8-и октомври, феновете на Хари Потър в целия свят посрещат и „Хари Потър и Огненият бокал“. Романът се разгръща в невероятните 451 цветни страници, а изданието тежи 2,090 кг., облечено в твърди корици и обложка. В четвъртото илюстровано издание Джим Кей пресъздава с неподражаемото си художествено вълшебство любими герои като Лудоокия Муди, българския играч по куидич Виктор Крум, Рита Скийтър, Седрик Дигъри, Фльор Делакор и още много други. Незабравими са сцените с надпреварата между „Бобатон“, „Дурмщранг“ и „Хогуортс“ за купата на Тримагическия турнир, а за българските читатели особено емблематична е илюстрацията на срещата между България и Ирландия на Световното по куидич и развяващия се български флаг. Джим Кей прави илюстрации с помощта на моливи, бои, пиксели на поредицата от 2015 г. насам, когато излезе първата илюстрована книга „Хари Потър и философският камък”. Остават още три книги от поредицата и почитателите на „момчето, което оживя“ ги очакват с огромно нетърпение.", "date": "2019.10.07", "title": "„Хари Потър и Огненият бокал“ с илюстрации на Джим Кей"}
{"url": "https://standartnews.com/sport/loris-aut-do-koleda-403338.html", "text": "Вратарят на Тотнъм Уго Лорис ще бъде извън терените до края на календарната 2019 година. За това намекна селекционерът на Франция Дидие Дешан. Лорис се контузи тежко през уикенда в двубоя на Тотнъм от Висшата лига срещу Брайтън, загубен от „шпорите” с 0:3. Французинът повреди лакътя си и бе принудително заменен. „Трудно е да се каже колко точно време ще отсъства. Това, което има значение за нас в момента е, че той няма да бъде на наше разположение за този кръг от европейските квалификации, нито за следващия”, коментира Дешан. Франция се изправя срещу Исландия и Турция след няколко дни, а през ноември ще мери сили с Албания и Молдова. „Почти сигурно е, че той няма да се завърне на терена през 2019 година”, каза още Дидие Дешан.", "date": "2019.10.07", "title": "Лорис аут до Коледа"}
{"url": "https://standartnews.com/sport/blgariya-vtora-v-evropa-pri-mladezhite-po-taekuondo-403343.html", "text": "Само няколко дни, след като премиерът на България Бойко Борисов бе удостоен с най-високата степен в таекуондото - 9-ти Дан, родните таекуондисти показаха, че България ражда шампиони. На завършилото в Марина д'Ор европейско първенство за младежи и кадети, България зае второ място в генералното класиране при младежите. Братята Христо и Любомир Богданови се превърнаха в сензацията на първенството. Христо стана европейски шампион в своята категория, като от самото начало игра със счупена ръка. Брат му Любомир пък грабна сребърния медал. Също геройство показа и Александър Джорджев, който стисна зъби по пътя към сребърното отличие, играейки след първата битка със счупен пръст на десния кра. Равносметката от първенството на Стария континент е 1 златен, 4 сребърни и 2 бронзови медала за България. Към тях прибавяме и второто място при младежите на европейското до 21 г. на Даниел Ладжев и също сребро на Денис Димитров на световното първенство. Така в последните 30 дни българските таекуондисти превзеха Европа, следвайки примера на Бойко Борисов, който впечатли меката на този спорт Южна Корея. \r\n \r\nБългария се гордее не само с големите успехи на състезателите, но и на реферите. Виктория Иванова се представи блестящо през всичките четири дни и това не остана незабелязано за шефовете на съдийската комисия, които наградиха младата ни съдийка с плакет за най-добър рефер сред дамите! \r\n \r\nСледващото голямо състезание е в София, където от 18-20 октомври ще се проведат сериите Гран При. През този период България ще събере топ атлетите на целия свят, тъй като в този турнир участие взимат 32-та най-добри във всяка олимпийска категория. Също така в София ще пристигнат всички ВИП личности свързани с таекуондо, начело с президента на WT д-р Чо. Най-добрите български таекуондисти също ще вземат участие. Това са Владимир Далаклиев, Калоян Бинев, Митко Джорджев, Йордан Колев, Ванеса Маркова и Емилия Тасева.", "date": "2019.10.07", "title": "България втора в Европа при младежите по таекуондо"}
{"url": "https://standartnews.com/sport/espanol-smenya-trenora-predi-ludogorets-403344.html", "text": "Еспаньол възнамерява да уволни треньора си Давид Гайего, тъй като ръководството на клуба е недоволно от лошия старт на отбора в шампионата на Испания, съобщава Mundo Deportivo. Наставникът води каталунците от лятото насам. През този сезон, след осем кръга, клубът е предпоследен с актив от 5 точки. Еспаньол е съперник на Лудогорец в груповата фаза на Лига Европа. Двата отбора ще се срещнат в третия кръг от надпреварата на 24 октомври в Разград.", "date": "2019.10.07", "title": "Еспаньол сменя треньора преди Лудогорец"}
{"url": "https://standartnews.com/kultura/pendachanska-solist-v-divas-in-concert-403302.html", "text": "Три пъти номинираната за „Грами“ Александрина Пендачанска, концертмайсторът на Виенската филхармония Албена Данаилова и италианската маестра Сперанца Скапучи  ще изпълнят любими произведения на Рихард Щраус и Ерик Корнголд в “Divas in Concert”. Красивото музикално събитие е на 17 октомври в зала „България“, а идеята да събере трите дами е на директора на Софийската филхармония маестро Найден Тодоров. Както се знае, световноизвестното сопрано Александрина Пендачанска гастролира в цяла Европа, Северна и Южна Америка, а през последните години живее и работи в Париж. Виртуозната цигуларка Албена Данаилова е първата жена концертмайстор в над 140-годишната история на прочутия със своя консерватизъм оркестър на Виенската опера. Албена печели мястото след тежък конкурс през 2008-а, а след двугодишен пробен период през 2010-а е назначена официално на престижната позиция, която заема днес.  Третата дама в “Divas in concert” идва от Меката на класическото изкуство – Италия.  Сперанца Скапучи завършва Джулиард скул и консерваторията „Санта Чечилия” в Рим, а талантите ѝ като пианист и диригент не остават незабелязани. Скапучи бързо си проправя пък към световните сцени - през 2007-а се присъединява към екипа на Метрополитън опера, където работи с Джеймс Ливайн в „Лучия ди Ламермур” на Доницети. През годините дирижира симфонични концерти с Кралския филхармоничен оркестър на Ливърпул, Оркестър Концертгебау Амстердам, Orchestra Regionale della Toscana във Флоренция...", "date": "2019.10.07", "title": "Пендачанска - солист в “Divas in concert”"}
{"url": "https://www.standartnews.com/sport/blgariya-vtora-v-evropa-pri-mladezhite-po-taekuondo-403343.html", "text": "Само няколко дни, след като премиерът на България Бойко Борисов бе удостоен с най-високата степен в таекуондото - 9-ти Дан, родните таекуондисти показаха, че България ражда шампиони. На завършилото в Марина д'Ор европейско първенство за младежи и кадети, България зае второ място в генералното класиране при младежите. Братята Христо и Любомир Богданови се превърнаха в сензацията на първенството. Христо стана европейски шампион в своята категория, като от самото начало игра със счупена ръка. Брат му Любомир пък грабна сребърния медал. Също геройство показа и Александър Джорджев, който стисна зъби по пътя към сребърното отличие, играейки след първата битка със счупен пръст на десния кра. Равносметката от първенството на Стария континент е 1 златен, 4 сребърни и 2 бронзови медала за България. Към тях прибавяме и второто място при младежите на европейското до 21 г. на Даниел Ладжев и също сребро на Денис Димитров на световното първенство. Така в последните 30 дни българските таекуондисти превзеха Европа, следвайки примера на Бойко Борисов, който впечатли меката на този спорт Южна Корея. \r\n \r\nБългария се гордее не само с големите успехи на състезателите, но и на реферите. Виктория Иванова се представи блестящо през всичките четири дни и това не остана незабелязано за шефовете на съдийската комисия, които наградиха младата ни съдийка с плакет за най-добър рефер сред дамите! \r\n \r\nСледващото голямо състезание е в София, където от 18-20 октомври ще се проведат сериите Гран При. През този период България ще събере топ атлетите на целия свят, тъй като в този турнир участие взимат 32-та най-добри във всяка олимпийска категория. Също така в София ще пристигнат всички ВИП личности свързани с таекуондо, начело с президента на WT д-р Чо. Най-добрите български таекуондисти също ще вземат участие. Това са Владимир Далаклиев, Калоян Бинев, Митко Джорджев, Йордан Колев, Ванеса Маркова и Емилия Тасева.", "date": "2019.10.07", "title": "България втора в Европа при младежите по таекуондо"}
{"url": "https://standartnews.com/kultura/idva-baletniyat-teatr-na-boris-eyfman-403304.html", "text": "След Ню Йорк, Пекин и Париж балетният театър на Борис Ейфман ще гостува и в София - на 23 октомври в зала 1 на НДК  с „Евгений Онегин“.  Отзвукът в авторитетни американски издания е гарниран с възторг. \"Единственото нещо, за което можем да се съмняваме е дали той е последният водещ хореограф на ХХ век или първият водещ на ХХI век“, пише в „Ню Йорк Поуст“ Клайв Барнс. „Светът на балета, намиращ се в търсене на главния хореограф, може да прекрати търсенето. Той е намерен - той е Борис Ейфман.“, добавя Анна Киселхоф. Борис Ейфман смело експериментира с танцова техника и музикални стилове, смесвайки класиката с рок и джаз.  Музиката в „Евгений Онегин“ е съчетание на класически творби на Чайковски с рока на Александр Ситковецкий, създател на легендарната група \"Автограф\". В балета „Евгений Онегин“ великият хореограф пренася героите на Пушкин в наши дни - в драматични и екстремни ситуации, в които старият свят се разпада, а животът диктува нови правила. Изборът на романа в стихове, наричан „енциклопедия на руския живот“, не е случаен. Творбата на Пушкин вълнува и днес с удивително точния архетип на руския характер за своето време, с поетичните образи на руската душа – загадъчна, непредсказуема и чувствена. Балетния театър на Борис Ейфман е с 42-годишна история. Световната критика  определя балета като „уникален стил и вселена“, а  Борис Ейфман като „страхотен магьосник“ и „един от водещите хореографи за всички времена“.  Причината за този безпрецедентен успех, според самия Борис Ейфман, се дължи на факта, че спектаклите му събуждат дълбоки емоции у зрителите, които събарят културни и езикови бариери. Хореографът блестящо съчетава авангардните постижения и академизма.  „Това, което правя, може да се нарече танц от емоции, свободен танц, нов език, в който са преплетени класика, модерн и много други неща“  казва  Ейфман. Неговите артисти пък са овладели нов „танцов речник“. Деца до 7 се допускат без билет и право на отделно място. /Учтиво молим родителите да носят копие на акта за раждане на детето, казват организаторите от Degris events./", "date": "2019.10.07", "title": "Идва балетният театър на Борис Ейфман"}
{"url": "https://standartnews.com/kultura/prilept-premiera-1-za-sezona-v-muzikalniya-403300.html", "text": "Първата премиера през новия сезон на Музикалния театър е \"Прилепът\" от Йохан Щраус-син – на 20, 25, 26 и 27 октомври. Режисьор е Марияна Арсенова, диригент-постановчик - Юли Дамянов, сценографи – Иван Савов и Слава Савова, хореограф – Йоанна Стоянова. Участват солистите, хорът, балетът и оркестърът на Музикалния театър. „Прилепът” е подарък за нашата публика, която ще види класически прочит на пиесата и в същото време изцяло нова и непоставяна досега сценична версия. Тя е направена с шега, с лекота и финес”, коментира Марияна Арсенова. „Прилепът” е танцувална оперета, в която любовните страсти и семейни перипетии са разкрити на фона на прекрасните мелодии на валса, полката и кадрила. Мелодраматичният и комедиен стил на либретото, съчетан с красивата музика на Краля на валса, създават усещането за празничност и лекота.   „Костюмите не са от епохата на написването на „Прилепът”, те са съвременни и това е нарочно търсен похват от режисьора на спектакъла” – разкрива художникът Яна Дворецка. Безспорно най-провокативна е визията на граф Орловски, на чиито бал се заплитат неочакваните и комични ситуации в „Прилепът”. В ролята ще видим младите звезди на Музикалния театър Александър Панайотов и Денко Проданов. В останалите роли са Богомил Спиров, Владимир Грудков (Габриел Фон Айзенщайн), Добрина Икономова, Олга Динова, Марияна Арсенова, гост-солистът Илина Михайлова (Розалинда), Николай Борисов, Иван Панев и Христо Сарафов (Франк), Стефан Петков и Пеньо Пирозов (Алфред) ...", "date": "2019.10.07", "title": "\"Прилепът\" – премиера № 1 за сезона в Музикалния"}
{"url": "https://standartnews.com/kultura/khertsozite-na-sseks-i-keymbridzh-v-bitka-sreshchu-depresiyata-403299.html", "text": "Хари и Меган се съюзиха с Уилям и Кейт, за да поведат правителствена кампания, която обещава да революционизира британското здравеопазване. Четирите кралски особи пускат сайта „Every Mind Matters“, който предоставя на потребителите персонализирани лечения за стрес, депресия или лош сън. От днес милиони англичани могат да се регистрират онлайн и да получат клинично одобрен план, който ясно обяснява стъпка по стъпка как да подобрят психическото си здраве. Тази вечер за първи път в историята на британската телевизия едновременно по всички национални канали ще бъде излъчен кратък филм, който ще рекламира новата платформа. Очаква се 11 милиона души да се включат. Лентата е дело на Ричард Къртис и е озвучена от самите кралски особи. В продукцията участват заменитости като Давина Маккол, Брадли Уигинс и Джилиън Андерсън, които ще разкажат за личните си борби със психически заболявания.", "date": "2019.10.07", "title": "Принцовете Уилям и Хари в битка срещу депресията"}
{"url": "https://www.standartnews.com/sport/anglichanite-predi-blgariya-ne-bdi-idiot-v-chuzhbina-403337.html", "text": "“Не бъди идиот в чужбина”. С това заглавие излезе днес вестник “Сън”, насочено към феновете на Англия, които ще пътуват до Прага и София, за да гледат любимците си срещу Чехия и България. Информациите от Острова сочат, че около 3500 запалянковци ще подкрепят отбора в предстоящите две гостувания, а от ФА са притеснени, че с поведението си те могат да създадат неприятности. По този повод в Англия се поде кампания “докладвай този идиот”. ФА и полицията са дали мейл адрес и са отворили “гореща” линия,  призовавайки запалянковците да съобщават за “недобросъвестни дебили”, пише още “Сън”. Също така от ФА са публикували видеоклип, който показва антисоциалното поведение на английския футбол, озаглавен “Не бъди този идиот!”. “Въпреки че се надяваме, че нищо няма да се случи, молим всеки, който е свидетел на това поведение, да ни помогне да идентифицираме отговорните”, допълват от Футболната асоциация на Англия.", "date": "2019.10.07", "title": "Англичаните преди България: Не бъди идиот в чужбина"}
{"url": "https://www.standartnews.com/sport/loris-aut-do-koleda-403338.html", "text": "Вратарят на Тотнъм Уго Лорис ще бъде извън терените до края на календарната 2019 година. За това намекна селекционерът на Франция Дидие Дешан. Лорис се контузи тежко през уикенда в двубоя на Тотнъм от Висшата лига срещу Брайтън, загубен от „шпорите” с 0:3. Французинът повреди лакътя си и бе принудително заменен. „Трудно е да се каже колко точно време ще отсъства. Това, което има значение за нас в момента е, че той няма да бъде на наше разположение за този кръг от европейските квалификации, нито за следващия”, коментира Дешан. Франция се изправя срещу Исландия и Турция след няколко дни, а през ноември ще мери сили с Албания и Молдова. „Почти сигурно е, че той няма да се завърне на терена през 2019 година”, каза още Дидие Дешан.", "date": "2019.10.07", "title": "Лорис аут до Коледа"}
{"url": "https://www.standartnews.com/sport/espanol-smenya-trenora-predi-ludogorets-403344.html", "text": "Еспаньол възнамерява да уволни треньора си Давид Гайего, тъй като ръководството на клуба е недоволно от лошия старт на отбора в шампионата на Испания, съобщава Mundo Deportivo. Наставникът води каталунците от лятото насам. През този сезон, след осем кръга, клубът е предпоследен с актив от 5 точки. Еспаньол е съперник на Лудогорец в груповата фаза на Лига Европа. Двата отбора ще се срещнат в третия кръг от надпреварата на 24 октомври в Разград.", "date": "2019.10.07", "title": "Еспаньол сменя треньора преди Лудогорец"}
{"url": "https://standartnews.com/kultura/eltn-i-mayka-mu-ne-obshchuvali-7-godini-403311.html", "text": "Сър Елтън Джон призна, че спрял да общува с майка си в продължение на 7 години. Музикантът разказва как отношението на родителката му рязко се променило след брака му с Дейвид Фърниш – тя започнала да го упреква за всичко и да проявява изблици на гняв. Чашата обаче преляла, когато Елтън уволнил личния си асистент Боб Хали. Майката на Джон и Боб винаги са били близки и щом разбрала за случката, тя заявила, че той й е по-истински син, отколкото Елтън някога е бил. Но коментарът, който прекъснал връзката между двамата е: „Пука ти повече за проклетото нещо, за което се омъжи, отколкото за майка ти“. Певецът не я искал повече в живота си и те не се потърсили в следващите 7 години. Въпреки това, Елтън продължил да се грижи за нея финансово и винаги й предоставял най-благоприятните условия за живеене, дори й купил нова къща. Когато музикантът разбрал, че майка му е тежко болна,  отново се свързал с нея. Въпреки че отношението й не се било подобрило, той предотвратил кавга и просто казал, че я обича. Тя му отвърнала с „И аз те обичам, но не те харесвам.“ След това продължили да общуват от време на време и той не си правел труда да я занимава с живота си. Когато се опитвал да спомене децата си, майка му просто сменяла темата. Елтън дори успял да я сдобри с леля му Уин, с които били скарани от години. Сър Джон признава, че дори и да не е била кандидатка за майка на годината, в ранните години на кариерата му тя го подкрепяла и хората винаги му повтаряли колко е готина и забавна. На погребалната церемония на майка си през 2017-а Елтън осъзнал, че прекрасната му родителка е останала в миналото.", "date": "2019.10.07", "title": "Елтън и майка му не общували 7 години"}
{"url": "https://standartnews.com/kultura/stikhove-po-strgaloto-na-plovdiv-403324.html", "text": "На 16 октомври най-дългата пешеходна улица в света – пловдивското стъргало - ще осъмне в стихове. 16 родни поети ще положат своето вдъхновение в нозете на любознателната публика. Местните и гостите на града под тепетата ще вървят по поезия, ще четат стихове, ще се спъват в строфи и ще се хлъзгат по метафорите на Иван Цанев, Борис Роканов, Ани Илков, Владимир Левчев, Силвия Чолева, Мария Калинова, Ивайло Добрев, Стефан Икога, Надежда Московска, Лора Динкова, Белослава Димитрова, Румен Денев, Диана Маркова, Рене Карабаш, Ясен Василев, Иво Рафаилов. Това са артистите, които дават цвят и уникалност на проекта “Манускрипта 39”. Повечето от тези изявени автори, освен че пишат стихове, правят графики, колажи, инсталации, участват в пърформанси, живеят интензивния, саморазрушителен и съзнателен живот на съвременната свободомислеща българска интелигенция. Отправна точка на изброените поети е абстрахирането от качеството и външната форма на изпълнението на произведението и концентрирането вместо това върху неговата смислова наситеност, върху оргиналността на концепцията и върху структуриращия творбата конспект. „Плочките, паважът, цялата настилка на пловдивската Главна, повтарям, най-дългата пешеходна улица в света, ще бъде облепена със стихове. Целта е на 16 октомври, сряда, Пловдив да осъмне в поезия, ранобудните граждани и гости да да ходят с картонени чаши с кафе сред/върху/по стихове, да четат и да им е гот“, казва още веднъж кураторът на проекта Борис Роканов.", "date": "2019.10.07", "title": "Стихове по стъргалото на Пловдив"}
{"url": "https://standartnews.com/kultura/dzhaz-gratsii-otnovo-zaedno-403322.html", "text": "Три джаз грации на 11 октомври гостуват в „София лайв клуб“ с вече доказалия се техен съвместен проект. Камелия Тодорова, Милица Гладнишка и Рут Колева се събраха отново след успешното първо издание на концерта им през лятото на 2018-а в Античния театър в Пловдив. Дамското трио ще обедини цялото си очарование, глас, емоции и въздействие и ще зарадва почитателите с тайнствено магична вечер, изпълнена с много джаз, соул, фънк и суинг. Освен авторска музика, певиците ще представят и някои от най-открояващите се адаптации на песни на най-великите в джаза като Ела Фитцджералд. В концерта ще се включат и музикантите от The Fingertones – Филип Александров, Деян Илиев, Светослав Неделчев-Козмо, Петко Дреников, Арнау Гарофе и Героги Стойков.", "date": "2019.10.07", "title": "Джаз грации отново заедно"}
{"url": "https://standartnews.com/regionalni/frantsuzi-darikha-na-sveshchari-replika-ot-grobnitsata-kray-seloto-403333.html", "text": "Реставратори от френската лаборатория в град Соансон са изработили реплика на стена от Свещарската гробница. Възстановката е монтирана върху фасадата на обновеното читалище в исперихското село. Това е дар от международния екип от археолози, които под ръководството на проф. Диана Гергова от години прочуват терена в археологическия резерват „Сборяново”. Тази година екипът от френски, швейцарски и български учени и студенти за четвърти сезон копае в южната част на източния акропол до Голямата Свещарска могила, близо до която през есента на 2012 година проф. Гергова откри уникалното златно съкровище от времето на тракийския вожд Котела. Тази година откритията не са толкова ефектни, но са много полезни за науката, коментира водачът на експедицията. Археолозите са  стигнали до ритуална яма, строена по правилата на келтската традиция. Намерени са артефакти  с белези на тракийската и такива с елементи на келтската култура. Това свидетелства, че тук двете цивилизации са си съжителствали, смята  проф. Гергова. Тазгодишните проучвания на международната експедиция в резервата „Сборяново” се финансират от швейцарската правителствена фондация Swiss-Liechtenstein.  ", "date": "2019.10.07", "title": "Французи дариха на Свещари реплика от гробницата край селото"}
{"url": "https://standartnews.com/regionalni/robotcheta-pchelichki-uchat-detsa-da-programirat-403326.html", "text": "Библиотеката в Разград включва най-малките в Европейската седмица по програмиране Code-Week. От 10 до 20 октомври малчугани от целия град ще могат да се забавляват като програмират с роботчето пчела Bee-bot и приятелчето му  човечето Финч. В часовете по визуално програмиране децата ще  кодират с помощтта на Морзовата азбука, ще моделират с 3D принтер и ще научат как технологиите помагат за живота на хората, обясниха от културната институция. Европейската седмица на програмирането се организира от ЕК под надслова „Вдъхнете живот на вашите идеи”. Миналата година в нея са се включили над 2,7 млн. души от 70 държави в целия свят. Регионалната библиотека „Проф. Боян Пенев” в Разград редовно се включва в международната  кампания Code-Week, като привлича за участие в нея децата. Целта е да помогнем на младите да се справят с пердизвикателствата на XXI век, като повишим интереса им към технологиите, инженерните науки и творческото мислене, съобщават от пресцентъра на книгохранилището в Разград.  ", "date": "2019.10.07", "title": "Роботчета пчелички учат деца да програмират"}
