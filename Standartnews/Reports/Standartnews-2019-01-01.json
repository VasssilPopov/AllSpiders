{"url": "https://www.standartnews.com/sport/zografski-preodolya-i-kvalifikatsiyata-v-garmish-partenkirkhen-381601.html", "text": "Владимир Зографски преодоля без никакви проблеми квалификацията в Гармиш-Партенкирхен (Гер), където е второто състезание от \"Четирите шанци\". Влади постигна днес 128 м и получи 122,7 т. Първи с резултат от 135,5 м и 138,1 т е Давид Кубачки (Пол). В първия кръг утре (1 януари) от 14,45 ч (б.в.) Влади ще скача с Мартин Хаман (Гер), който в квалификацията зае 28-о място със 126,5 м и 118 т. В първия старт от \"Четирите шанци\" в Оберсдорф (Гер) Зографски зае 23-о място, а в генералното подреждане за СК е 18-и с 97 т.", "date": "2018.12.31", "title": "Зографски преодоля и квалификацията в Гармиш-Партенкирхен"}
{"url": "https://www.standartnews.com/sport/pike-si-kupi-i-futbolen-otbor-381579.html", "text": "Футболен тим от Андора е новата покупка на инвестиционната група на защитника на Барса Жерар Пике. Според него инвестиционната група \"Космос\" е поела управлението, след като членовете на клуба одобриха продажбата. ФК Андора е основана през 1942 г., понастоящем играе в пета дивизия на Испания, която е съставена от клубове в Каталуния. Той играе в третата дивизия през 80-те и 90-те години. Придобиването на ФК Андора е последният бизнес ход на 31-годишния Пике. Инвестиционната група \"Космос\" спечели подкрепата на Международната федерация по тенис, за да обнови купа \"Дейвис\", превръщайки я в турнир, завършващ сезон, проведен на едно място, за разлика от сегашния формат, който се разпространява в продължение на месеци в различни страни. Жерар Пике, който е женен за певицата Шакира, също е започнал бизнес начинания с видео игри, очила, напитки и органични хамбургери.", "date": "2018.12.31", "title": "Пике си купи и футболен отбор"}
{"url": "https://www.standartnews.com/svyat/rumniya-poema-ot-utre-evropredsedatelstvoto-381604.html", "text": "От утре Румъния поема от Австрия председателство на Съвета на ЕС. През следващите шест месеца Букурещ ще координира съюза в период, когато се очаква напускането на Великобритания, ще се състоят избори за Европейски парламент, ще се определя съставът на новата Европейска комисия и ще се водят преговорите по следващата многогодишна финансова рамка за периода 2021-2027 г. На фона на тези сериозни предизвикателства Румъния ще трябва да продължи да се бори за доверието на европейските си партньори по въпроса за правовата държава и продължаването на борбата с повсеместната корупция. Румъния е поставила в центъра на своето председателство \"европейския гражданин\" и смята да се съсредоточи върху политиките, които имат директен и положителен ефект върху живота на хората, живеещи на територията на ЕС. Лозунгът на румънското председателство е \"Сближаването - обща европейска ценност\". Румъния е против Европа на две скорости и се застъпва за повече интеграция, тоест \"за един съюз, а не за няколко\". Премиерът Виорика Дънчила, която представи приоритетите на румънското председателство пред парламента миналия месец, изтъкна, че трябва да се преодолеят разделения от типа: стари и нови членки, Изток срещу Запад и други. \"Не трябва вече да има граждани от първа ръка и граждани от втора ръка в ЕС. Трябва да има равен достъп за всички граждани до ресурсите на ЕС, така че да укрепим съюза и неговото бъдеще\", заяви румънският премиер. Румъния ще продължи да работи и по темата на Българското председателство на Съвета на ЕС - интеграцията на Западните Балкани, като планира да допълни към нея темата за Източното партньорство и усилията за приближаване към ЕС на Молдова, Украйна и Грузия. Букурещ отдава значение и на макростратегиите на ЕС и по-специално на Дунавската стратегия, чието председателство Румъния пое на 19 октомври м. г. от България.    За специален момент по време на своето председателство Румъния смята планираната през май неформална среща на ЕС на високо равнище, която ще бъде организирана в град Сибиу и която следва да очертае стратегическия дневен ред на ЕС за периода 2019-2024 г. Румъния поема ротационното председателство на ЕС на фона на охладнели отношения с Брюксел заради съдебна реформа, която се възприема като отстъпление в борбата с корупцията и нарушаване на принципа за независимо правосъдие. В последния доклад на Европейската комисия по Механизма за сътрудничество и проверка изпълнителният орган на ЕС отправи осем нови препоръки към Букурещ. През ноември Европейският парламент прие резолюция за правовата държава в Румъния, в която призова за преразглеждане на законовите промени. В последните дни на 2018 г. в интервю за в. \"Велт ам зонтаг\" председателят на Европейската комисия Жан-Клод Юнкер изрази съмнения дали румънското правителство разбира какво значи да ръководи ЕС. Юнкер и по-рано призова на няколко пъти за политически консенсус в Румъния във връзка с председателството, тъй като през последните две години политическото противопоставяне между президента дясноцентрист Клаус Йоханис и управляващата левоцентристка коалиция силно се изостри. В съвместна декларация министърът на външните работи и делегираният министър по европейските въпроси увериха на 29 декември, че румънското правителство е изцяло ангажирано с председателството и  не смята председателството на Съвета на ЕС за инструмент във вътрешнополитическата битка, а за важен проект за страната и съюза.", "date": "2018.12.31", "title": "Румъния поема от утре европредседателството"}
{"url": "https://www.standartnews.com/mneniya/gergana-lapteva-na-antarktida-posreshchame-nova-godina-pone-3-pti-381600.html", "text": "------------------------------------------ \r\n--------------------------------------- \r\n- На Бъдни вечер се събира цялото ни антарктическо семейство в очакване на Рождество. На разстояние от почти 14 хил. км от родината всеки от нас е скътал в сърцето си топлината на дома и любовта на близките. За да се спази обичаят, на масата се нареждат седем постни ястия, приготвени от нас - пълнени чушки с ориз, сарми, боб, леща, варено жито, баница с тиква, ошав, питка с пара. Правим си и квасено кисело мляко - към прясното се добавя бактерия (Lactobacillus bulgaricus), завива се и престоява на топло до сутринта. То не е към постното меню на Бъдни вечер, но е любимо на всички испански антарктици, които ни гостуват. Имаме си и елха. Най-възрастният чете молитва за здраве и всички сядаме на масата. Разказваме си плановете, спомените, обсъждаме предстоящите задачи. Наистина сме семейство, посрещащо Рождество на едно българско парче земя на края на света. \r\nНа остров Ливингстън Нова година се празнува няколко пъти. Веднъж в 19,00 ч. (когато в България е 00,00 ч.) – тогава всички отиваме в местността „Крумов камък” близо до базата. Там с бутилка шампанско и хоро отбелязваме българската Нова година. След което си казваме „За много години”, когато настъпи Новата година в Испания и най-накрая отбелязваме Ливингстънската Нова година. \r\nНа Васильов ден правим баница с късмети, като корите се точат на ръка. На Йорданов ден се хвърля дървен кръст в ледените води пред базата. Винаги има смелчаци, които скачат, за да го извадят за здраве и сполука през годината.   \r\n- Да, 27-та Българска антарктическа експедиция вече е факт и в момента около 20 души работят на Българската полярна база „Св. Кл. Охридски” на остров Ливингстън. Всеки участник в експедицията заминава със строго определена задача или проект. Програмата ЕКОАНТАР, на която съм основател и координатор, има за цел да съчетае естетическите възможности на съвременното изкуство�с текущи въпроси, касаещи опазването на околната среда и влиянието на човешкия фактор на планетата и в частност Антарктида.  \r\nТази година нямам проект, който да бъде изпълняван на остров Ливингстън, но за сметка на това участвам в съвместен семинар „Антарктически диалози за култура и образование, Чили-България” по покана на Чилийския антарктически институт и със съдействието на фонд „Култура” към българското министерство на културата, от който спечелих финансиране по програма „Мобилност”. Подобна инициатива се провежда за втори път в град Пунта Аренас – най-южният в Чили. На форума ще бъдат представени полярните програми на двете страни, като се акцентира върху културната и образователна дейност и популяризирането на идеята за опазване на полярните региони чрез изразните средства на изкуството. Това е един вид културен обмен между държавите, който дава възможност на творци и млади учени да покажат своите работи и научни постижения.   \r\n- Това беше преди 10 години, когато участвах в съвместен проект с геоморфолози от Университета в Лисабон. Негова цел бе изследването на вечно замръзналите почви и климатичните промени в района на Българската база на остров Ливингстън. \r\nКогато за пръв път бях на нашата База на остров Ливингстън, аз вече работех в Българския антарктически институт. Бях слушала доста разкази, гледала много снимки и имах някаква представа къде отивам. Когато обаче се озовах на Ледения континент и се докоснах до красотата и природата на това най-слабо засегнато от човешката дейност място, бях очарована и дълбоко запленена. Първото впечатление с Антарктида е най-силно и запомнящо се. Абстрахираш се от студа и ледения вятър и изцяло се потапяш в необятната и магнетична ледена красота. Що се отнася до последното ми впечатление, то е малко по-екстремно. Беше края на февруари, началото на полярната зима. Бяхме останали шест души, за да зазимим Базата за следващия сезон. Чакахме на импровизирания пристан пред Базата, за да се качим на испанския научно-изследователски кораб „Есперидес”. Внезапно се разрази буря със силен вятър и високи вълни. Една от надуваемите лодки „Зодиак”, в която се намираше багажът ни, се спука и бяхме принудени да се качим на другата, която да ни отведе до борда на кораба, доста далеч от брега. Разбира се, бяхме облечени в задължителните непромокаеми костюми, без които в ледените антарктически води не бихме оцелели. За щастие всичко завърши благополучно и отплавахме към Ушуая, Аржентина. \r\n- При описанието на Антарктида почти винаги се употребяват превъзходни степени - най-студеното, най-ветровитото, най-сухото място на Земята. Тук е измерена и най-ниската температура от  -91,2 традуса по Целзий в района на японската станция „Купол Фуджи”. Тя е съизмерима с очакваните температури на Марс.  \r\nБългарската полярна база „Св. Кл. Охридски” се намира 60 градуса южна ширина, на остров Ливингстън от архипелага на Южношетландските острови, който е отдалечен от полюса на 3040 км. Климатът е типично морски и влажен, със силно променливо, ветровито и много рядко слънчево време. Температурите рядко надхвърлят 3 градуса по Целзий през лятото и падат под –11 градуса през зимата. Експедициите се провеждат в периода ноември-март, когато в южното полукълбо е лято. Случвало се е при слънчево време температурите да достигат над 10 градуса С, а по време на снежна буря да падат доста под нулата. Вятърът засилва усещането за студ, тъй като липсва растителност, която е негова естествена преграда. \r\n- В началото да, рисувах пейзажи и животни. Дори имахме изложба с още двама колеги - Златил Вергилов и Иглика Трифонова. Антарктида не е само черно и бяло, там цветовете изобилстват. Прекрасни са залезите, когато слънчевите лъчи се отразяват в снега и леда - тогава се получават наистина чудни нюанси. Напоследък обаче предпочитам фотографията.  \r\n- От 1994 г. съществува Комисия по антарктически наименования (към МВнР). Тя одобрява българските географски наименования в Антарктика, които формално се дават от президента на Републиката, съгласно Българската конституция и установената международна практика. Остров Лаптева е  на 1 км от северното крайбрежие на остров Анвър в архипелага Палмър, Антарктика. Наименованието е дадено за приноса ми към дейността на България в Антарктика. \r\n- Да, през миналата година излезе от печат алманахът „Непознатата Южна земя – Terra Australis Incognita”. Заедно с проф. Христо Пимпирев и д-р Любомир Иванов си бяхме поставили за цел да съберем повечето известни досега географски карти, изобразяващи Антарктида от древността, като проследим тяхното развитие през вековете до днес и да обърнем специално внимание на българския принос в картографията на Антарктида.  \r\nВ края на ноември 2018 г. бе премиерата на новата ми книга „Посока юг – пътуване към Антарктида“. Тя проследява пътя, който изминават българските полярници, преминавайки през Аржентина и Чили, Патагония и Огнена земя, Магелановия проход и пролива на Дрейк, за да достигнат до остров Ливингстън, където се намира антарктическата ни база „Св. Климент Охридски”. Следвайки посока юг, по следите на велики мореплаватели като Магелан, Кук, Амундсен, Шакълтън и др., откриваме очарованието на Южния континент, привличал в миналото мореплаватели, авантюристи и търсачи на съкровища, ловци на китове и тюлени, а днес - учени, изследователи и все повече туристи. Данните за географското местоположение на описаните обекти са преплетени с исторически факти за плаванията до Ледения континент. Местата, хората и събитията са действителни. Това, което ме накара да напиша тази книга, е любовта ми към пътешествията и фотографията. Исках да дам на читателите максимална информация от различен аспект за посетените от мен места, както и да споделя личните си впечатления и преживявания по време на експедициите. Благодаря на проф. Христо Пимпирев, без чиято подкрепа нито едно от тези пътувания не би било възможно. Надявам се да накарам повече хора да пътуват и опознаят тези южни земи. \r\n- Антарктида, колкото и да е красива и притегателна, крие и много рискове. Изключително опасни са цепнатините в ледниците. Когато са покрити със сняг, стават незабележими. За безопасното придвижване е изключително важно спазването на правила. На първо място всички в групата трябва да са вързани здраво един за друг с алпийски въжета, а водачът да прочува трасето с щека. Придвижването става стъпка по стъпка. Абсолютно забранено е човек да се движи сам и без радиостанция за връзка с базата. \r\nНе по-малко опасни са и Леопардовите тюлени. Този вид е получил името си заради хищния си нрав и кафявите петна по кожата. Хранят се с пингвини, морски птици, млади тюленчета и изхвърлени месни отпадъци от корабите. Ловят жертвите си под водата или нападат пингвините при похода им на север в края на лятото, като пробиват с глава тънкия лед. Обикновено живеят самостоятелно, като се излежават на плаващи ледени блокове. Излизат и на брега. Ако човек е застанал с гръб към морето, е лесна плячка за тюлена. Преди години имаше случай на загинала англичанка, станала жертва на този хищник. \r\n- Чувала съм, но лично аз не съм преживявала нещо подобно. Не смятам, че има свръхестествени сили в Антарктида. По-скоро отдавам тези сънища, за които хората говорят, на повишена емоционалност и адреналин. Човек е откъснат от обичайната си среда и ежедневие и се отдава на спомени, става по-сантиментален и носталгичен. Може би това оказва своето влияние.   \r\n- През 26-те експедиции за периода от 1988 до 2017 г. там са работили над 200 души, като са гостували и представители на различни държави. Българската база е научноизследователска. Една част от хората отговарят за цялостната поддръжка на съоръженията - от водо- и електроснабдяване, до съдействие на научните екипи по време на изпълнение на задачите им. Учените имат строго определена задача - всеки работи по проект, предварително одобрен от специализирана комисия. Основното финансиране е от министерство на образованието и науката. От 2017 г. съществува Национална програма за полярни изследвания, по която работят учени в различни области.   \r\n- Първите полярници от всяка експедиция пристигат на Ливингстън през ноември. Те имат нелеката задача да разчистят натрупания през зимата сняг, да подготвят и направят обитаеми жилищните постройки, да включат електричеството и да „пуснат водопровода” в действие. Водата стига до къщите чрез система от маркучи, като питейна се добива от топящите се води на близкия ледник и от Резовския поток. През последната година работата е значително улеснена благодарение на специализираната тежкотоварна машина „Маниту”, дарена от \"Асарел-Медет\". Тя се използва и при пренасянето на товари и пускането на лодката „Зодиак” на вода.  \r\nКъщите отвътре приличат на планински хижи, изцяло облицовани с дървена ламперия, с по 2 и 4 легла в спалните помещения, баня с топла вода, перална машина, готварска печка. Хранителни продукти се купуват от Чили и Аржентина, така че нищо не липсва, освен интернет връзка, което донякъде е добре, защото имаме възможност да се насладим на природата. \r\n- Там няма вируси поради ниските температури. Човек може да настине или да се зарази, ако някой е пристигнал болен, но по-принцип чистият въздух и работата на открито каляват организма и човек става по-здрав и силен и физически, и духовно. \r\n- Да, началото на антарктическия морски туризъм е поставено на Южните Шетландски острови през 1958 г. Оттогава годишният брой на туристите в Антарктика нараства до десетки хиляди, от които над 95% посещават района на Южните Шетландски острови и близкия Антарктически полуостров. Нос Хана на южния бряг на остров Ливингстън, остров Полумесец край източния му бряг, както и близкият остров Дисепшън и островчетата Ейчо между Гринуич и Робърт са между най-популярните туристически дестинации, задължителни спирки в програмата на туристическите кораби заради зрелищните разходки сред удивителна природа. \r\nПрез последните години има все по-голям интерес към туристически маршрути в Антарктида. Най-често те са организирани от туроператорски фирми с круизни лайнери и са ограничени в областта на Антарктическия полуостров и архипелазите, разположени около него. Посещенията в континенталната част са по-редки, което е следствие и на по-трудната достъпност и висока цена. Съществуват и туристически експедиции (основно от фирми от САЩ) до самия Южен полюс. Пътуването се извършва със самолет и кратък ски преход, след което се нощува в палатков лагер в близост до базата на САЩ „Амундсен-Скот”.  \r\nМестността Хана Пойнт е сред най-привлекателните дестинации на антарктическия корабен туризъм. Тя предлага зрелищна разходка край колонии пингвини и тюлени, корморани и буревестници. Местният климат е типичен за периферните островни територии на Антарктика: влажен и ветровит, хладен, със средна температура 1,3 градуса C през най-топлия месец и -7 градуса C през най-студения. Слънчевите дни са твърде малко. За да се спазят всички нормативи за защита на местната флора и фауна в района, посещенията в размножителния период на животинските видове са забранени. В останалото време туристическите потоци са ограничени до максимум два кораба на ден, не повече от 100 души, които се движат по определени коридори, маркирани с червени въжета. Доближаването до животните, както и храненето им, е строго забранено. Присъствието на хора в резервата е не повече от 6 астрономически часа в светлата част на денонощието. Струпването на големи групи на едно място също не се препоръчва. \r\n- Да, подкрепят ме и се вълнуват от всяко пътуване. С нетърпение чакат да се върна, за да им разкажа за преживяното, да разгледат снимките, да чуят историите, които са ме впечатлили.", "date": "2018.12.31", "title": "Гергана Лаптева: На Антарктида посрещаме  Нова година поне 3 пъти "}
{"url": "https://www.standartnews.com/svyat/dalech-na-iztok-posreshchnakha-novata-2019-g-381602.html", "text": "Нова Зеландия и Австралия вече посрещнаха настъпилата там 2019-а година. Хиляди се събраха на пристанището в Сидни, за да наблюдават традиционните фойерверки, с които градът е известен в цял свят. Зарята в Сидни започна с експлозия в бяло, която освети небето в полунощ. Само от моста на пристанището бяха изстреляни над 25 000 цветни фойерверки. За зрелищното шоу бяха похарчени шест милиона австралийски долара (4,2 милиона щатски). Зарята продължи 12 минути. За първи път бяха добавени нови цветове - лайм и праскова. Формите бяха разнообразни - сърца, цветя, чадъри, смайли, пулсиращи миди в червено, зелено, оранжево и лимоновожълто. Шоуто беше съпроводено от музика, с която беше почетена паметта на Кралицата на соул музиката Арета Франклин, починала през 2018 година. В Мелбърн бяха изстреляни 14 тона фойерверки в различни форми, включително и на дракони. В Бризбейн празничната заря гледаха 85 000 души. Нова година посрещна и Нова Зеландия. В Окланд десетки хиляди се събраха около кулата Скай тауър, за да гледат зарята над нея в полунощ. Тихоокеанската островна държава Кирибати беше сред първите, посрещнали Нова година. При тях празникът беше скромен, след като по-голямата част от 2018 г. жителите на Кирибати посветиха на борбата с промените в климата. Голяма част от сушата на атола, който преминава през три времеви зони, е под морското равнище. Затова в крайбрежните селища често има наводнения. В столицата Тарава имаше църковни служби и предимно тихи частни празненства.", "date": "2018.12.31", "title": "Далеч на изток посрещнаха Новата 2019 г."}
{"url": "https://www.standartnews.com/regionalni/obshchina-burgas-osiguri-zhilishche-na-semeystvoto-chiyto-dom-izgorya-navr-381591.html", "text": "\r\n  Община Бургас осигури жилище на семейството, \r\nчийто дом изгоря навръх Коледа. Пенка, двете й невръстни деца, брат й и майка й ще посрещнат Нова година в ремонтирано и обзаведено общинско жилище, съобщават от общината. Новият им дом също е в  кв. \"Меден рудник\". Жилището разполага с 3 стаи и кухня, оборудвани с всичко необходимо, включително отоплителни уреди и кухненска посуда. Малките деца ще разаполат и с хубава детска стая.  \r\n Днес семейството е получило ключовете за апартамента и веднага е пренесло багажа си, за да посрещне Новата година в новия си дом. Семейството ще плаща преференциален наем и ще остане в апартамента, докато техният бъде ремонтиран. Доброволци вече са се  наели да помагат на Пенка.  \r\n  От общината припомнят, че веднага след оповестяването на нещастието, сполетяло семйството, кметът на Бургас Димитър Николов е разпоредил на пострадалото семейство да бъде отпуснато общинско жилище. \r\nФото - община Бургас", "date": "2018.12.31", "title": "Община Бургас осигури жилище на семейството, чийто дом изгоря навръ"}
{"url": "https://www.standartnews.com/regionalni/ibryama-shche-veseli-starozagortsi-v-novogodishnata-noshch-381587.html", "text": "Виртуозният кларнетист Иво Папазов - Ибряма и неговият оркестър \"Тракия\" ще веселят старозагорци в новогодишната нощ. Концертът, в който ще участват народните певици Мария Карефезиева, спътница в живота на Иво повече от 40 години,  и младата Таня Маринова, ще започне половин час преди да вдигнем чашите за Новата година. Ибряма ще поздрави старозагорци най-известните си парчета, много от тях посветени на любимите му хора - Папазлийско хоро, Марийкино хоро, Ивова ръченица и др. Иво Папазов - Ибряма, който е почетен гражданин на Стара Загора, и неговите момчета са обещали да свирят докато на площада, има хора, които играят и се веселят. А мераклии-хороводци обикновено има до сутринта. \r\n Кметът на Стара Загора Живко Тодоров, който не си пада по масовите прояви, този път е решил да поздрави съгражданите си в първите минути на Новата година и да вдигне първата наздравица на обновения площад. \r\n ", "date": "2018.12.31", "title": "Ибряма ще весели старозагорци  в новогодишната нощ"}
{"url": "https://www.standartnews.com/regionalni/s-greyano-vino-posreshchat-2019-ta-v-isperikh-381589.html", "text": "С музика, баница с късмети и наздравици с греяно вино ще посрещнат Новата година жителите и гостите на Исперих, съобщиха от общинската администрация.  \r\n Празничната програма ще започне точно в 12 часа на площада пред паметника на хан Аспарух с тържествена заря и новогодишно хоро. От общината са подготвили празнична томбола, като голямата награда е 43-инчов LED телевизор. \r\n ", "date": "2018.12.31", "title": "С греяно вино посрещат 2019-та в Исперих"}
{"url": "https://www.standartnews.com/svyat/merkel-zove-za-poveche-germaniya-na-svetovnata-stsena-381578.html", "text": "Германският канцлер Ангела Меркел заяви, че през 2019 г. Германия ще продължи да подтиква към глобални решения на предизвикателствата и че страната трябва да поеме по-голяма отговорност в света, предадоха световните агенции. \"Ще овладеем предизвикателствата на своето време, ако бъдем единни и сътрудничим с други отвъд границите\", каза Меркел в новогодишното си обръщение. Тя изрично спомена климатичните промени, въпроса за миграцията и борбата срещу международния тероризъм. Германия желае да работи за разрешаването на тези проблеми в името на собствените си интереси, но и зачитайки същевременно интересите на другите, подчерта Меркел, цитирана от ДПА. Канцлерът на Германия призна, че на моменти нейното коалиционно правителство е изпитвало търпението на гражданите през изминалата година. \"Първо ни беше нужно дълго време дори само за да създадем правителство, а когато имахме такова, имаше конфликт и се занимавахме прекалено много със себе си\", посочи тя. По думите на Меркел държавните служители трябва да правят всичко възможно в името на мира и сплотеността в страната и постоянно да се питат как лично могат да допринесат за тази мисия. \"Аз го правя\", заяви тя и добави: \"Правя го, независимо колко неудовлетворителна бе изминалата година, защото, принципно, 13 години като федерален канцлер определено са достатъчна причина\". Меркел открои като германски ценности \"откритостта, толерантността, уважението\", които по думите й са направили Германия силна, и подчерта, че страната ще работи за \"глобални решения\" по време на двугодишния си мандат като непостоянен член на Съвета за сигурност на ООН от 1 януари. Германският канцлер заяви, че страната й ще насърчава това ЕС да стане по-деен и по-способен да взима решения. \"Искаме да защитим и тясното партньорство с Великобритания въпреки отделянето й от ЕС\", добави Меркел.", "date": "2018.12.31", "title": "Меркел зове за повече Германия на световната сцена"}
{"url": "https://www.standartnews.com/biznes/12-pisti-posreshchat-skiori-v-pamporovo-381603.html", "text": "Условията за ски в Пампорово са отлични, информират от \"Пампорово\" АД, предаде БТА. Отворени са 12 писти, което е над 80 процента от трасетата в ски зоната. Продължава обработването и на останалите писти, които ще бъдат пускани в действие поетапно. Хотелите в курорта са пълни около празниците. Български, гръцки, руски, британски туристи посрещат в Пампорово Новата година. Разходка с моторна шейна до вр. Перелик, преход със снегоходки, зимна конна езда са част от заниманията, организирани от Туристическия център в Пампорово. Центърът осигурява на туристите гарантирана зимна програма с график на спортните активности и развлечения. Условията за ски в Пампорово са отлични, осем писти са отворени. Занимания по ски алпийски дисциплини са предвидени в графика на Туристическия център в понеделник. Всеки вторник се организират зимни преходи със снегоходки, а разходките с моторни шейни са предвидени в сряда. Тренировки по ски бягане за начинаещи и напреднали са планирани в четвъртък. Зимно пещерно приключение е наречена екскурзията, която се организира всеки петък до Триградското ждрело и Ягодинската пещера. Седмичната спортна програма се допълва от зимна конна езда всяка събота, а неделният ден е посветен на сноуборд занимания. Програмата на центъра се изпълнява с квалифицирани планински водачи, ски и сноуборд инструктори.", "date": "2018.12.31", "title": "12 писти посрещат скиори в Пампорово"}
{"url": "https://www.standartnews.com/regionalni/meditsi-ot-bolnitsa-trakiya-i-grazhdani-shche-daryat-krv-na-ivanovden-381588.html", "text": "колегите им от Кръвния център в Стара Загора инициират кампания за даряване на кръв на 7 януари - Ивановден. \"Добро трябва да се прави не само около Коледа\", аргументират инициативата те. Екипи на Кръвния център ще очакват доброволци да дарят кръв от 9  до 13 часа в сградата на болница \"Тракия\" - Парк, независимо дали те работят в здравното заведение или са граждани, които желаят да се включат в кампанията. \r\n  От здравното заведение припомнят, че един от съсобствениците на болницата носи най-разпространеното българско име - Иван /Колев/. Успешната дарителска акция би била най-добрия подарък за именния му ден, казват медиците", "date": "2018.12.31", "title": "Медици от болница \"Тракия\" и граждани  ще дарят кръв на Ивановден"}
{"url": "https://www.standartnews.com/mneniya/preyazhdaneto-mozhe-da-otklyuchi-diabet-381595.html", "text": "Казват, че „човек без враг, не е човек“. Тази сентенция не звучи много празнично, като се има предвид коледния дух, превзел целия свят, но пък е доста вярна. Нея обаче могат да проумеят хората, имащи нещастния късмет да се сдобият с безброй неприятели в живота си. Така се появява един въпрос: само с лошотия ли човек може да си навлече врагове? Отговрът е, както се пее в една песен: „твърдо не“! За да се сдобиеш с един куп недоброжелатели никак не е нужно да вършиш непристойни и аморални действия. Даже напротив, днес колкото  човек е честен и трудолюбив, толкова повече не се вписва в общата картина и бива определян като пречещ с присъствието си. Това е нещо като общностите, в които опиатите са на почит. Там никога не се допускат хора, които не ги консумират, защото това ги прави различни. Така стигаме до извода, че именно различността, отличаваща индивида от масата, го превръща в неудобен екземпляр, развалящ иначе прогнилата от извращения среда. С времето се доказа, че никой не обича нормалния, отруден човечец, живеещ с „нелепата“ мисъл, че чесността и трудолюбието са ключът към успеха, спокойния и достоен живот. Та няма по-подходящ момент от коледните празници, в които, както се казва, стават чудеса, за да си припомним колко хубаво е напук на всички несгоди да бъдеш индивидуалист. Няма смисъл да изброяваме колко велики личности, познати на историята, са се превърнали в такива точно защото  за миг не са се подлъгали да се слеят със „стадото“ Точно техните индивидуални качества са направили така, че те да изпъкнат пред всички останали и да се превърнат в модел на подражение или символ на успеха. Същите тези хора днес с гордост наричаме с модерната дума „инфлуенсъри“. Тези, които стимулират останалите и им внушават, че и те могат да постигнат техния успех, стига само да поискат и да имат смелостта да бъдат различни. В България за жалост различността бива наказвана сурово. Поради тази причина малко или много живеем в коловоз. И това най-много си проличава в един сегмент, наречен здравеопазване. Мнозина са тези, лекуващи по един същи стереотип, а малцина са онези, осмелили се да разчупят статуквото. Вторите обаче си дават ясна представа, че може би това е единственият начин, по който могат да бъдат истински полезни на нуждаещите се от помощ. И макар техните лечения и научни пробиви да имат успех, то той бива скриван, а ако ли не, то шумно порицаван до таква степен, че човек от срам да си подаде носа навън, взема, че емигрира. Жалко е, че успехът, считан тук за тарикатлък, навън се възприема като съществен принос. Ето поради това толкова  много български лекари, очернени на родна територия, извън нея се радват на признание  и уважение. Сега вероятно мнозина от тях са се прибрали по родните си места, за да прекарат светлите коледни и новогодишни празници със семействата си, които са изоставили благодарение на своите „родни“ врагове. Но, както се казва в мъдра българска поговорка: „който копае гроб другиму, сам пада в него“. И то така и стана, защото на практика ние сами изкопахме преждевременно собствените си дупки в мига, в който решихме, че от подготвени, знаещи и можещи лекари нямаме никаква нужда.  \r\nПарадоксално е, че в дните около празниците, настъпващи в края на всяка календарна година, винаги си пожелаваме здраве и след това всичко останало. То наистина първото е най-важно, защото от него произтичат и всички останали събития в живота ни. Но как мислите можем да постигнем здраве без да има кой да го брани и да се грижи за него? Все пак времето безспорно доказа на всички нас, че в по-големия си процент людете са напълно неспособни да опазят този, да го наречем „дивидент“, приличащ на неизчерпем природен ресурс. Та поради тази причина нека не се залъгваме и си дадем ясната представа, че доста от пожеланията ни едва ли ще се сбъднат, освен ако не обърнем мисленето си на 360 градуса. Иначе то е много хубаво да си отправяме толкова много положителни послания за такъв кратък период от време. Все пак не збравяйте, че Вселената ги усеща тези работи и отговаря със същото, което ние сме изпратили към нея под формата на сигнал. Това, което ние обаче не трябва да пренебрегваме, са не толкова вселенските сигнали, колкото тези на организма ни. Особено когато се касае за празнични трапези и главоломно преяждане с какви ли не вкусотии. По правило масата по стар български обиачай винаги буквално е преливала от изобилие. Разбира се, в това няма нищо лошо, тъй като традициите го повеляват. Но когато говорим за здраве, ситуацията доста се променя. Повечето от нас мислят, че преяждането не е чак толкова голям въпрос, заслужаващ кой знае какво внимание, но то, както всяко нещо, употребено в големи количества, нанася сериозна вреда на здравето ни.  \r\nИзвестно е, че  видът и количеството на косумираната храна са ключът към здравето на човека Защо? Тъй като всяка болест има причина почти винаги да се корени в навика. А една от най-големите и чести причини за влошаването на храносмилателната система е преяждане и консумирането на храни с ниско качество. Прекомерното похапване затормозява храносмилателна система. Когато това се случи, симптомите, с които най-често се сблъскваме, са гаденето, чувство на дискомфорт, замаяност и слабост в крайниците. За тези, които имат здрав храносмилателен тракт, обилното ядене може да предизвика единственно чувство на сънливост или умора, което не е малко. Малко хора си дават сметка, че преяждането води до претоварване на организма, причинявайки стрес на стомаха, червата и от там по веригата на всичките основни органи. В следствие на това действие те започват да изискват повече енергия за преработка на погълнатата храна. Да не споменаваме, че поглъщането на „индустриално“ количество храна за кратък период от време всъщност намалява способността на тялото да абсорбира хранителните вещества. Хроничното преяждане /да, и то може да хронифицира/  причинява влошаване на храносмилателната система. При жените е доказано, че то води до влошаване на репродуктивната система и разрушаване на лунните цикли. А на мъжете действа, намалявайки либидото и причинява хронична умора. Преяждането също така провокира и увеличаването на токсичността в организма. Тежките храни, алкохолът, солта, сладкото, пикантните и мазни манджи, безразборно погълнати, натоварват храносмилането и  стимулират токсичното натрупване в тялото което води до увеличаване на теглото, високо кръвно налягане, стесняване на кръвоносните съдове, диабет и рак. Излишната храна може да предизвика неблагоприятен цикъл, който се изпразява в следното: панкреасът произвежда допълнителен инсулин, за да обработи натоварването и да го отстрани от кръвния поток. Производството на хормона не спира, докато мозъкът не усети, че нивата на кръвната захар в организма са достигнали безопасно ниво. Но докато мозъкът, притиснат от обстоятелствата, които ние сме му създали, се опитва да контролира инсулиновото производство, често в целия процес се стига до прекомерно отстраняване на захар. Това на свой ред предизвиква понижаване на стойностите й в организма, познато като хипоглекимия /ниска кръвна захар/, което поражда чувство на  внезапна силна умора, замаяност, позиви за гадене. Подобно състояние обикновено се отстранява чрез консумацията на повече захар и въглехидрати. Но подобно „разиграване“ на кръвната захар не е безопасно, защото би могло да доведе до обуславянето на порочен процес, който в даден момент приема облика на понятието „скрит диабет“, трасформиращ се в явен. Добре известно е, че въпросното състояние подлежи на контрол, но не и на напълно излекуване.  \r\nВ този ред на мисли е хубаво да обърнем внимание на людете, живеещи с тази диагноза, че обилната трапеза може да им навлече големи проблеми, които да опропастят новото начало. Иначе казано, сентенцията „нова година, нов късмет“ няма да важи за хората, постарали се да я започнат по възможно най-лошия начин. Но все пак, както се казва: „Много хора очакват с нетърпение Новата година за ново начало на стари навици“. \r\n. \r\n ", "date": "2018.12.31", "title": "Преяждането може  да отключи диабет"}
{"url": "https://www.standartnews.com/biznes/obyavyavat-danni-za-finansite-na-drzhavata-381570.html", "text": "Очаква се Министерството на финансите да обяви днес данни от месечните отчети на първостепенните разпоредители с бюджет салдото по консолидираната фискална програма (КФП) на касова основа към ноември 2018 г. МФ днес  ще даде и предварителни данни и оценки за състоянието на   консолидираната фискална програма за цялата 2018 година. Очаква се също Българската народната банка да даде информация за състоянието на банковата система към края ноември 2018 година.", "date": "2018.12.31", "title": "Обявяват данни за финансите на държавата"}
{"url": "https://www.standartnews.com/sport/stabilen-grigor-pochna-sezona-ss-stil-381575.html", "text": "Григор Димитров стартира новия сезон с експресна победа. Първата ни ракета спечели леко с 6:3, 6:4 срещу японеца Йошихито Нишиока. Това стана в мач от първия кръг на един от любимите турнири на българина – този в Бризбън. Двубоят стартира не много убедително за Димитров, който напипваше сервиса си в първите минути. Постепенно обаче Гришо стабилизира играта си и проби за 3:1 в първия сет. От там до края на сета Гришо бе много убедителен и го затвори с 6:3. Втората част не бе по-различна. Японецът се държеше в резултата до 2:2, като дори стигна до шанс за пробив, но Григор бързо му отряза крилете. Последва наказателна акция и 5:2 за Димитров с два пробива. Е, да Гришо успя да си усложни нещата, като допусна пробив, когато сервираше за двубоя. Но, в крайна сметка хасковлията успя да затвори мача – 6:4. \"Всяка година, всеки сезон е едно ново начало. Важно е да запишеш добри резултати на старта. Трябва да си готов да преодоляваш всяко препятствие. Хубава победа. Единственият начин да си върна ритъма и да печеля мачовете. Така ще получа и повече самочувствие и увереност. Да имаш в екипа си Андре Агаси е нещо специално. Връзката между нас е специална. Агаси ми дава приятелство, разбиране, братство. Той предлага по-различен поглед върху нещата. Двамата с Дани Валверду са чудесен тандем\", заяви Гришо след мача. В следващия кръг, който ще е вече през Новата година, Григор ще очаква победителя от сблъсъка между Джон Милман и Тенис Сандгрен.", "date": "2018.12.31", "title": "Стабилен Григор почна сезона със стил"}
{"url": "https://www.standartnews.com/svyat/4-zhertvi-sled-rukhvane-na-sgrada-v-rusiya-381586.html", "text": "Четири станаха установените жертви след взрив на газ и частично срутване на жилищна сграда в руския град Магнитогорск, съобщи БТА. Спасителите извадиха от руините 10 души. Четирима пострадали, сред които и дете, са в болница. Неизвестна остава съдбата на 68 души. Съседните два входа са евакуирани. Работата на спасителните екипи е усложнена заради студеното време - температурата в града е минус 17 градуса. Правителството на Русия ще предостави цялата необходима помощ на пострадалите при трагедията в Магнитогорск. Това заяви премиерът Дмитрий Медведев, цитиран от пресслужбата на кабинета, предаде ТАСС. Министър-председателят увери в разговор по телефона губернатора Дубровски, шеф на местния оперативен щаб, че \"ще бъдат взети всички необходими решения за подпомагане на пострадалите\". Във връзка с трагедията в Магнитогорск празничното новогодишно обръщение на губернатора към жителите на Челябинска област няма да бъде излъчено по телевизията, съобщи пресслужбата му.", "date": "2018.12.31", "title": "4 жертви след рухване на сграда в Русия"}
{"url": "https://www.standartnews.com/biznes/evrostat-raste-delt-na-planinskiya-turizm-u-nas-381583.html", "text": "Значително се е увеличил броят на туристическите пътувания у нас в планините, показват данни от анализ на Евростат за личните пътувания на жителите от ЕС в планинските курорти през 2017 г. През миналата година у нас има реализирани близо 4,7 милиона лични пътувания в планински курорти в цялата страна при около 2,9 милиона в сравнение с предходната 2016 г., отбелязва европейската статистика. Делът на пътуващите българи с цел туризъм в планината е бил около 11 на сто от общия брой на всички туристи у нас по различни дестинации, при среден показател за ЕС от 13 на сто. Като цяло през миналата година най-посещаваните зимни курорти у нас са били Боровец и Пампорово. В елитния ни курорт Боровец, където има 28 хотела с около 4 600 легла, са били реализирани близо 1,5 милиона нощувки от около 500 хиляди посетители през 2017 г., като половината от туристите в Боровец са били чужденци, а общите приходи от посещенията там през м.г. надхвърлят 22 млн. лева. В Пампорово има около 50 хотела с близо 5 300 легла, като през миналата година там са били реализирани около 1,3 милиона броя нощувки с приходи от близо 15 милиона лева. Най-висок дял на пътувания в планината през миналата година е бил регистриран в Словакия, където около 25 на сто от туристите са посетили планински курорти. В Румъния делът на любителите на планината е бил около 24 на сто, в Италия и Франция - 19 на сто и др. На обратния полюс са били жителите на трите балтийски страни, заедно с Хърватия, където делът на любителите на планинския туризъм е бил едва 2 на сто. Като цяло близо 900 милиона жители на ЕС са предпочели планинския туризъм през миналата година, отчита Евростат. Най-голям е бил броят на любителите на планината във Франция - 192 милиона, Германия - 151 милиона, Испания - 138 милиона и др. Най-малък брой туристически пътувания е регистриран в Малта - 260 хиляди, Кипър - 1,3 милиона и Словения - 1,5 милиона, показват данните на Евростат.", "date": "2018.12.31", "title": "Евростат: Расте делът на планинския туризъм у нас"}
{"url": "https://www.standartnews.com/biznes/bankite-spechelili-147-mlrd-do-kraya-na-noemvri-381597.html", "text": "В края на ноември 2018 г. активите на банковата система възлизат на 103.7 млрд. лв. За периода януари - ноември собственият капитал в баланса на банковата система нараства с 32 млн. лв. (0.3 на сто) и в края на ноември е 12.6 млрд. лв. Печалбата на банковата система за единайсетте месеца на 2018 г. е 1470 млн. лв. (при 1088 млн. лв. за същия период на миналата година), съобщават от БНБ. Нарастването на активите от началото на годината е с 5.9 млрд. лв. (6.0 на сто), съобщава Българска народна банка. За единайсетте месеца на 2018 г. депозитите в банковата система нарастват с 5.4 млрд. лв. (6.5 процента) до 89.1 млрд. лв. През ноември депозитите на домакинствата нарастват с 0.8 на сто (396 млн. лв.) при месечно намаление на депозитите на нефинансовите предприятия и на сектор \"държавно управление\". Спрямо края на 2017 г. структурата на депозитите не се променя съществено. Средствата от домакинства и от нефинансови предприятия в края на ноември заемат съответно 58.9 на сто и 28.3 на сто от общите депозити.", "date": "2018.12.31", "title": "Банките спечелили 1,47 млрд. до края на ноември"}
{"url": "https://www.standartnews.com/biznes/12-poveche-obshchestveni-porchki-dogovoreni-prez-2018-g-381571.html", "text": "С 12% повече като стойност, обществени поръчки е договорила държавата през тази година в сравнение с миналата. Централната и местната власт са задължени да разходват парите си прозрачно и за тази цел ежедневно публикуват своите поръчки в едноименния регистър, съобщава БНТ. Държавата харчи пари подобно на обикновения човек като разликата е освен в равнището на сумите, които разпределя и в това, че парите не са нейни, а на данъкоплатците. Основният инструмент за разпределяне на парите е държавния бюджет - в приходната му част се събират сумите от данъци и всякакви плащания, а в разходната - сумите, които се разпределят по различните ведомства и направления. Именно разходната част на бюджета е и важната за хората. И докато бюджетът е инструментът за разпределяне на парите, обществените поръчки са начинът. Според статистиката на Агенцията по обществени поръчки през миналата година държавата е ускорила харченето на пари до 21,3 милиона лева дневно. За сравнение през 2017 г. сумата е 18,6 млн. лева, а през 2016 г. - 16,4 млн. Една от основните причини за повишението на харчовете е че започна усвояването на евросредствата по настоящия програмен период. Общата стойност на сключените договори за обществени поръчки е над 7,8 млн. лева. И тази година строителните поръчки са на по-ниска стойност от парите, които отиват за доставки на различни материали. За строителство отделената сума 2 милиарда и 580 млн. лева. Очаква се обаче следващата година парите за строителство да се увеличат заради заложените повече капиталови разходи за общините, както и очакваното увеличение на усвояването на европроекти в сферата на ВиК и изграждането на пътища. Обичайно дружествата с най-голям брой обществени поръчки за година са Електроенергийния системен оператор и ТЕЦ \"Марица изток 2\". За първи път обаче Столична община е изместена от Община Варна в класацията. Изостава и Централния орган за покупки, който пазарува за държавната администрация и се намира в Министерството на финансите. Броят на поръчките не отговаря на сумите, които се харчат. Една от най-големите поръчки обявени през тази година беше пусната в последните часове на 2018 г. и на стойност 2,2 млрд. лева. Конкурсът е за изграждане на газова тръба, а възложител - държавната \"Булгартрансгаз\". Ако се съди по държавния бюджет през следващата година - изхарчените пари ще бъдат повече. Държавата е заложила рекорден брой разходи с четири приоритета - увеличение на доходите, образование, отбрана и социална политика. Заплатите в бюджетния сектор ще нараснат с 10 на сто, в образованието с 20%, а за отбрана и социална политика също е предвидено увеличение на средствата. Всички тези суми трябва да минат през закона за обществените поръчки, за да бъдат изразходвани.", "date": "2018.12.31", "title": "12% повече обществени поръчки договорени през 2018 г."}
