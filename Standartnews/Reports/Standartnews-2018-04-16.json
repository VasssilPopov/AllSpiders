{"url": "http://standartnews.com/mneniya/v_kosovo_tlee_fitila_na_balkanskoto_bure-370513.html", "text": "На всеки е ясно, че ако сирийският синдром се пренесе на Балканите, първата искра ще пламне в Косово. Защото там най-ясно е изразено противопоставянето на интересите на Великите сили - и от Запад, и от Изток. Косово е огледален образ на сирийската ситуация. На неговата малка територия е концентрирана взривоопасна етносмес. Пролятата кръв между местните албанци и сърби няма как скоро да бъде забравена. А Косово и до ден днешен ден си остава непризната  държава  от 5 страни, членки на Европейския съюз - Румъния, Кипър Испания Гърция и Словакия. Това прави ситуацията достатъчно сложна, а И едва ли е по силите дори на висшите чиновници в Брюксел, по простата причина, че балканският код още е енигма за тях. Затова всички те днес са вперили погледи в дългоочакваната среща на българския премиер Борисов с президента на Косово Хашим Тачи. Трябва да имаш достатъчно кураж и опит като балкански лидер, за да се намесиш в конфликта между Косово и Сърбия. Особено сега, когато още не са утихнали страстите в двете държави след случката с Марко Джурич. Човекът, който отговаря в сръбското правителство, за Косово и Метохия, беше унижен с демонстративен арест по време на кръгла маса в Косовска Митровица. Последвалите словесни престрелки между Белград и Прищина доведоха дори до дрънкане на оръжие. Независимо от поредицата европейски совалки в Сърбия и Косово, проблемът си остава и даже е на път да провали голямата среща ЕС- Западни Балкани, която е и най-важната като приоритет за българското европредседателство. Месец преди форума в София, три страни от ЕС и Сърбия вече поставиха под въпрос участието си в нея заради евентуално присъстствие на Косово. Сега като обигран помирител Борисов трябва да потуши страстите. Мисията изглежда трудна, но не и непосилна. Все пак Борисов успя да организира среща ЕС-Турция във Варна, напук на прогнозите, че първите хора в Брюксел не искат да видят и чуят Ердоган. После българският премиер избра трудното решение да не дразни руската мечка по случая \"Скрипал\". И така Вучич, който се смята за руския коз на Балканите. Борисов знае и какво иска да постигне Европа в региона като довереник на шефовете на ЕС Юнкер и Туск. Когато имаш подкрепа и от Изток, и от Запад, може и по-лесно да преговаряш с бившия командир на Армията на освобождение на Косово Хашим Тачи. Както за потушаването на скандала между Прищина и Белград, така и за форума ЕС-Западни Балкани в София. Борисов може и да убеди Тачи да не идва в столицата ни за важната среща като му даде ясни гаранция, че отсъстивето му няма да попречи на европейската перспектива на Косово. А резултатите от форума ще съживят Балканите и по отношение на икономиката, и по отношение на сигурността. Хашим Тачи е достатъчно опитен държавник, за да цени всеки съюзник в сложния политически покер на Балканите. Въпреки голямата съпротива той успя да осъществи идеята за независимо Косово. Сега следващата му цел е най-младата държава в региона да направи нужните крачки към ЕС. В това отношение подкрепата на Борисов може да бъде от голяма полза. В същото време и Тачи, и Борисов, са наясно, че войната в Сирия е голяма заплаха за нашия регион. Да, Балканите сега са неутралната зона между Европейския съюз, Турция и Близкия изток както по отношения на бежанци, така и по отношение на значими инфраструктурни проекти. Но историята учи друго. Точно преди 100 години съдбата на света бе решена  на балканско кръстовище в Сараево с убийство, което доведе до Първата световна война. Затова сега  балканските кръстовища са знакови във взаимоотношенията между Великите сили. И повече от ясно е, че е необходим опитен регулировчик, който да избягва катастрофите и да дава правилна посока за движение. А сега с тази мисия е натоварен именно Борисов.", "date": "2018.04.15", "title": "В Косово тлее фитила на балканското буре"}
{"url": "http://standartnews.com/svyat/evropa_e_zhertva_na_chuzhdi_bitki_v_siriya-370508.html", "text": "-За мен това е ясен сигнал към сирийския президент Башар Асад, че няма да бъде толерирано никакво използване на забранени  химически бойни отровни вещества срещу цивилното население. Тези събития бяха предшествани от една масирана пропагандна война, която целеше да ни убеди, че не е имало нападение с химическо оръжие (в сирийския град Дума – бел.ред.) и че това са изфабрикувани от Запада събития. Другата цел беше исторически да бъдем препратени към случилото се в Ирак. Аз нямам съмнение в това, което сме получили като информация от САЩ, Великобритания и службите, че наистина са използвани такива вещества. Операцията беше прецизен сигнал, който да покаже, че това не трябва да се допуска повече. -Мисля, че и двете страни не биха искали да влизат в пряк конфликт. Това, което се случва в Сирия, за съжаление, е  една прокси война. И тази прокси гражданска война е от доста години. В нея едната страна се подкрепя от Иран и Русия, а от другата страна стоят Запада, Саудитска Арабия, Турция. Това са различни геополитически играчи, които преследват своите цели на територията на Сирия. Това е изключително тежък и жесток конфликт за гражданите на Сирия. Той има много неприятни последици и за Европа – бежанският поток, фактът, че този поток се използва в ЕС за дестабилизиране на страните-членки, както и за увеличаване на популизма. Евросъюзът по-никакъв начин не е виновен, напротив, европейците са първи, когато става въпрос за хуманитарна помощ, помощ за развитие. Ние отделяме голяма част от бюджета си за подобни цели в Африка и Близкия Изток. Ние сме жертва на този сблъсък на територията на Сирия. За мен е нелогично, когато някой обяснява как едва ли не ние искаме да приемаме терористи и да ги подкрепяме, за да се противопоставяме на Русия. Смятам подобна пропаганда за абсолютно безумна и непочиваща на никакви доказателства. -Точно от тези стотина ракети, които не предизвикаха човешки жертви, няма да тръгне. И аз не смятам, че ще продължат тези удари. Това беше наказателна акция, сигнал конкретно спрямо Асад и индиректно спрямо Русия да не подкрепят и да не продължават с използването на насилие върху собственото население. В края на краищата мисля, че всички би трябвало да искаме в Сирия да има що-годе нормални условия сирийските граждани да искат да останат там, да се върнат, да участват във възстановяването на своята държава. Преди няколко седмици се върнах от Ливан, където има над един милион сирийски граждани. Ливанските представители казаха, че биха желали тези хора да се приберат в страната си колкото се може по-бързо. Така че всички отговорни международни фактори желаят това да се случи и Сирия да има стабилно политическо бъдеще, където хората да не се притесняват, че ще бъдат подложени на каквото и да било насилие и че свободно ще могат да изявяват своята воля. -Много се надявам, че политическите разговори и желанието за стабилизиране на Сирия и за даване на възможност на сирийските граждани да имат относително нормален живот в страната си ще надделее над  егоизма. Сирия е територия, където в умален мащаб се сблъскват основните световни геополитически играчи и се опитват да премерят кой е по-силен. Засега виждаме, че режимът на Асад, имайки подкрепата на Русия, стабилизира своите позиции. Самият режим на сирийския президент е проблемът за това, че има гражданска война в страната. В края на краищата отново зависи от Асад и неговите поддръжници доколко ще има мир. Нека да кажем нещо по-глобално – Съветът за сигурност на ООН не функционира, в него има противопоставяне. Още преди няколко години имаше резолюции да се вземе решение на ниво СС на ООН и да се прекрати насилието в Сирия. Не искам да съм пророк и да коментирам какво би станало, ако тогава Съветът за сигурност беше единен и Русия не беше наложила вето. Без инструмент като ООН, който да функционира, международната общност е с вързани ръце. - Категорично е, че няма заплаха за България. Но целият ЕС е жертва на един конфликт, за който не е отговорен, и заплахата за целия съюз, включително и за България, е, ако има повишаване на напрежението в Сирия, ако има опасност за сирийските граждани от наказателни акции на режима на Асад. Това е опасност тези хора да тръгнат към границите на Сирия през Турция и към Европа. Така че ЕС трябва да бъде единен. Домашното, което ние трябва да си свършим, е не всеки да дърпа чергата към себе си, а да бъдем единни, за да се справим най-добре с това предизвикателство. Да, много е важно да опазваме външните си граници и то солидарно с финансова и материална помощ от целия съюз, но е важно и да допринесем за мирното дипломатическо, политическо уреждане на конфликта. Никой не иска да участва във войни. Трябва да работим за деескалация, да дадем повече правомощия на външния министър на ЕС Федерика Могерини в случая. ЕС не трябва да бъде само платец, но и да участва във взимането на правилните решения за мирното уреждане на конфликта в Сирия. Много тежък казус е поради това, че се сблъскват толкова много интереси – Русия, САЩ, Саудитска Арабия, Турция, проблемът с кюрдите и различнтите религиозни и етнически общности в Сирия. Всички са призвани да не стабилизират един или друг режим и да не работят само за политическото оцеляване на едно семейство, а за включването в бъдещата демократична Сирия на всички общности. -Аз съм оптимист, че това ще се случи. Проблемът с Косово не е от вчера. Всички знаем защо няколко страни от ЕС не признават Косово – заради собствени вътрешни проблеми. Така че това не е нещо ново. Но от друга страна, мисля, че всички сме единни, че този регион, включително и Косово, не може да бъде черна дупка, излъчваща нестабилност и конфликти. Това не е в интерес на никоя страна от ЕС, включително и на тези, които не са признали Косово. Сърбия също трябва да бъде отговорна и ако наистина желае членство в ЕС, то е свързано и с решаване на проблема с Прищина. Това са фактите, Косово съществува, няма как да не продължим да се опитваме да интегрираме целия регион, включително и Косово. Затова са много позитивни стъпките на българския премиер и на българското правителство да говори с всички -  с Александър Вучич, и с Хашим Тачи, преди това с участниците в срещата в Мостар, с Албания, Македония, Гърция. Трябва да се опитаме да мотивираме всички лидери от Балканите за това, че проблемите на нашия регион единствено могат да се решат по пътя на европейската интеграция. Познавайки историята, всеки друг опит води до жестокости, насилие и не е в интерес на никоя общност. Извървявали сме този път, особено през XX век – Балканска война, Междусъюзническа, Първа световна, Втора Световна война – трагедия за гражданите на Балканите. Това не трябва да се повтаря.  И единственият инструмент за мен е европейската интеграция - когато границите станат символични. Така е в Западна Европа – качваш се в колата, караш и само по табелите можеш да разбереш, че си минал в друга държава. Когато всички граждани имат еднакви права, свободно се придвижват, стандартът на живот е сравнително съизмерим от двете страни на границата – това е цивилизацията, това е пътят напред. Всичко друго ни дърпа назад.", "date": "2018.04.15", "title": "Европа е жертва на чужди битки в Сирия"}
{"url": "http://standartnews.com/lyubopitno/zhivotni_sazdali_svoya_virtualna_populatsiya_v_saznanieto_na_horata-370484.html", "text": "Тигри, лъвове и панди се появяват на компютърните и телевизионните екрани, в детските книжки и магазините за играчки. Но като създава впечатлението, че са често срещани в природата, постоянното им присъствие всъщност прикрива една тъжна истина, сочат резултатите от изследване, цитирани от АФП. За целите на изследването американски и френски учени посетили зоопаркове и училища, проучили въпросници в интернет и комикси. Въз основа на събраните данни бил създаден списък с 10-те най-харизматични животни - тигри, лъвове, слонове, жирафи, леопарди, панди, гепарди, полярни мечки, сиви вълци и горили. Оказало се, че с изключение на мечките, 43% от плюшените играчки, продавани на сайта Амазон, изобразяват един от въпросните 10 вида животни. През 2010 г. във Франция са продадени 800 000 бебешки играчки \"Жирафката Софи\", т.е. броят им е повече от 8 пъти по-голям от този на жирафите в природата в Африка. Според ръководителя на екипа Франк Куршан от Френския център за научни изследвания тези животни са толкова често срещани в областта на културата и маркетинга, че създават нещо като своя виртуална популация в съзнанието на хората. \"Фирми използват имиджа на жирафи, гепарди и полярни мечки за маркетингови цели, обърквайки представите на хората за риска от изчезване на тези видове и за усилията за съхраняването им\", поясни той. \"Французите виждат за един месец повече изображения на лъвове (снимки рисунки, емблеми), отколкото са екземплярите от вида в природата в Западна Африка\", допълни Куршан. Учените призоваха компаниите, които използват имиджа на застрашени видове, да подпомогнат финансово организации за защита на животните.", "date": "2018.04.15", "title": "Животни създали своя \"виртуална популация\" в съзнанието на хората"}
{"url": "http://standartnews.com/sport/sportuvay_v_tvoya_grad_uvleche_hilyadi_v_yuzhniya_park-370504.html", "text": "Ърбан Фест „Спортувай в твоя град\" привлече в неделния ден над 1000 участници в Южния парк и достави незабравими емоции на столичани и гостите на града. Стартиращите в няколкото спортни събития огласяха до късно следобед алеите и поляните сред зеленината и прохладата. Голямата атракция бяха изпълненията на световните майстор на юнисайкъл (велосипед с едно колело), които направиха истинско шоу пред жадните за емоции зрители. Виртуозите бяха у нас по покана на организаторите на феста от София – Европейска столица на спорта Спортният празник започна точно в 9 ч. с атлетическите кросове, които включваха и бягания за най-малките. На двата сета за баскетбол 3х3 и на двете игрища за минифутбол играеха ученическите отбори в турнирите за традиционните купи „Васил Манченко\". Успоредно с това се провеждаха велообучение и велонадпревари, организирани от Драг за децата. А на сцената преливаше от настроение и емоции с многото забавни игри, конкурси и викторини с награди. Фестът бе открит от Дончо Барбалов - зам.-кмет на София, до него на сцената бяха Анатоли Илиев - орг. секретар на София – Европейска столица на спорта и олимпийската медалистка по художествена гимнастика Християна Тодорова – лице на инициатива София2018. „Искам да ви поздравя като участници и гости на днешния спортен праник и да ви пожелая успех. В този ден всички се чувстваме някак по-спортно и по-добре... Инициатива София – Европейска столица на спорта цели да предостави повече възможности на всички за активен и здравословен начин на живот,\" каза в приветствието си Дончо Барбалов. С топли думи къвм присъстващите се обърна и Анатоли Илиев. На терените пък учениците играеха и се състезаваха под вещото ръководство на баскетболната легенда Георги Младенов и футболните майстори Ангел Рангелов и Владимир Манчев, присъстваха и много общински съветници. Много оспорвано премина баскет турнира. Шампиони станаха представителите на 22 СОУ, надиграли във финала НТБГ с 16:8. Третото място заслужи отборът на Испанската гимназия, победил в малкия финал СГСАГ с 15:11. Специалните награди грабнаха: за феърплей Ерик Искренов, за стрелба от трите точки Драгомир Павлов, който се оказа и най-резултатен в турнира. Най-полезен играч е Николай Стефанов от 22 СОУ. И при футболистите драмите бяха до последния мач. В него тимът на I Английска гимназия надигра с 4:1 отбора на 133 СОУ, като победните голове бяха вкарани през второто полувреме на финала. За трето място НГДЕК победи представителите на 119 СОУ също с 4:1. Голмайстор на турнира стана Николай Бончев(НГДЕК), за най-добър вратар бе определен Кирил Недев(I АЕГ), а за най-добър играч Петър Козарев (133 СОУ). Призьорите бяха отличени от Дончо Барбалов, Анатоли Илиев, Георги Младенов, Владо Манчев, Ангел Рангелов, Валя Ликова от дирекция ПИСТ към Столична община, Християна Тодорова и др. Голямата награда – екскурзия до Лондон с осигурен билет за мач на националния отбор на Англия на ст. Уембли бе спечелена чрез томбола от Георги Недялков от СМГ. Най-много овации събраха петимата супермайстори на юнисайкъл: Адриен Делекро от Франция, Пиер Стърни от Швейцзария, Кати Бол от германия, Район Олферс от Дания и Галина Рьом-Рожбек - представител на Sofia Unicycle Club & Mini Art Foundation. Всички те предоставиха на зрителите спиращи дъха трикове и професионални изпълнения на соло и на двойки със скокове на височина и на дължина и в дисциплините стрийт, флат, трайълс, фристайл и перформънс. На фона на музика състезателите демонстрираха парад, престроявания с цел да доставят максимално шоу на зрителите. Изградена бе и уъркшоп зона, където зрителите и участниците съвместно опитаха да карат юнисайкъл велосипеди съветвани и подпомагани от специалистите. Много от наблюдаващите деца веднага се записаха в клуба с желание скоро да се научат да карат подобен велосипед на едно колело. През целия уикенд виртуозите на юнисайкъла презентираха на различни популярни и символични за София градски локации техните забележителни умения.", "date": "2018.04.15", "title": "„Спортувай в твоя град\" увлече хиляди в Южния парк"}
{"url": "http://standartnews.com/biznes/domuschiev_biznesat_tryabva_da_si_partnira_s_polititsite-370511.html", "text": "И аз и хората около мен, и организацията, която водя се опитваме да помагаме на хората. Бизнесът трябва да си партнира с политиците, в посока и бизнесът да е добре и обществото. В бизнеса е експертизата, към която трябва политиците да се стремят. Проблемът е, че има изкривяване. Бизнесът се опитва да управлява политиците. Бизнесът в България обаче не управлява политиците, те не се вслушват в него. Бизнесът няма такова влияние като синдикатите, което е проблем. Това каза председателят на КРИБ Кирил Домусчиев пред Канал 3. Парите по плана Юнкер са заем и с него трябва да постигнем един завод с модерна технология в Пещера. Голяма част от техниката е произведена в България – в Пловдив и Хасково. След една година продукцията на този завод ще се продава  в над 100 държави, разказа бизнесменът. В управата на КРИБ се приемат фирми, не хора, заяви Домусчиев и уточни, че Българската банка за развитие е приета в управлението на КРИБ сега, защото предишният управител не е имал такова желание. \"Когато виждате, че населението на България намалява и много хора заминават към по-богатия Запад, няма нищо лошо ние да привличаме работници от чужбина. Икономиката трябва да продължи своя ръст\", обясни бизнесменът. 55% от БВП на България се произвежда от фирмите в КРИБ. Синдикатите са тези, които пречеха на вноса на работници. Нашата икономика има нужда от няколко стотин човека. Синдикатите са постоянна спънка. За да се внесат работници от чужбина трябваше да се направят значителни промени в регулациите и там срещнахме тяхната съпротива.", "date": "2018.04.15", "title": "Домусчиев: Бизнесът трябва да си партнира с политиците"}
{"url": "http://standartnews.com/mneniya/svetoslav_ovcharov_kinoto_e_samotno_zanimanie-370434.html", "text": "- Среща ме стар кинаджия и ми вика: „Разбрах, че правиш филм за прашки. Дотам ли се докара - да снимаш истории за женски долни гащи!\".  Отначало помислих, че си прави майтап, но постепенно разбрах, че говори сериозно. Не се постарах да го оборя - нека остане с впечатлението, че съм минал в друг вид кино, в което наистина се говори за друг вид „прашки\". И без това този вид кино се уважава повече. Без майтап: Постепенно, докато снимахме, а и докато монтирах, разбрах, че филмът следва своята вътрешна логика и се отдалечава от това заглавие. Престана да бъде филм за подвиг и се превърна във филм за погибел. Самата Балканска война е история на подвиг, който се е превърнал в погибел. Погинал е националният идеал. Погинал е смисълът на живота на цяло поколение, израснало в свобода след 1878-ма. И защо? Защото ни изиграха „съюзниците разбойници\"? Или защото коварната Русия не изпълни задълженията си като арбитър по териториалните спорове между съюзените християнски държави? Защото Европа безстрастно гледаше крамолата между довчерашните съюзници? Сигурно има по малко от всичко това. Но основната причина е в нас. В нас и само в нас. Ние можем да се преборим с враговете извън нас, но можем ли да преборим врага в себе си? Заради това филмът стана „Врагове\". - Седмина са основните персонажи във филма. Между тях има щабен офицер, флотски офицер, доктор, двама селяни, ротен фелдфебел, свещеник. Българското общество в първите двайсет и пет години от свободното си съществувание бързо се разслоява. Но никога не успява да достигне до кастовостта на Русия, Германия или Полша. През 1913-та дори и да са второ поколение интелигенти, всички българи са в душата си селяни. Това всъщност е изключително ценно качество. Те са запазили у себе си култ към работата. Всички тръгват на война с чувството, че войната е работа. А работата е свещена: тя ни храни, тя осигурява ежедневието ни, тя осигурява бъдещето. Заради това работата (в случая - войната) трябва да се свърши по най-добрия възможен начин. Ние, българите, сме много силни, когато виждаме конкретните резултати от труда си. Заради това в първия месец на войната българската армия буквално лети на крилата на победата. Щом войната се затяга, щом не виждаме ден за ден резултата от усилията си, положението се променя... Всички персонажи в този филм са ми мили, защото намирам у всеки от тях по нещо от народа си. Прагматизмът на Фелдфебела, екзалтираността на Мичмана, параноичността на Поручика, скептицизмът на Доктора, дебилната доброта на Арабията... Актьорите, независимо дали са начеващи като Леарт Докле, Димитър Овчаров и Христо Ушев, или звезди като Вальо Ганев, Иван Бърнев, Стефан Мавродиев и Асен Блатечки, участват в тези роли от сърце и душа. Те така стабилно се намърдаха в кожите на своите персонажи, че по време на снимки се обръщаха един към друг не със собствените си имена, ами с имената си от филма. Това  сигурно е част от колективната лудост която обгражда всеки филм, в който се участва на 150 процента. - Това не е метафора. Заваля дъжд, задуха вятър. Въпреки това в четири сутринта художникът Георги Тодоров–Жози, отиде до декора, за да види дали можем да снимаме. Върна се и каза: „Дъждът вали хоризонтално. Не знам дали върши работа за филма\". Същия ден преляха всички реки в Бургаско – Ропотамо, Велека, Дяволска... Всички. Ако си спомняте – загинаха хора, удави ги потопът. Всичко това беше съпроводено с ураганен вятър. Вятърът отнесе палатките от военния лагер, който бяхме построили някъде къде Турция. Сигурно и до днес там продължава разследване защо от небето валят български военни палатки... Като казах Турция - в най-окаяно положение в този момент се оказаха двамата ни турски актьори. Те пристигнали на автогарата в Бургас. Едва успели да слязат от автобуса и да преджапат до офиса на фирмата си превозвач. Наоколо – докъдето им видят очите – потрошени дървета, клони и вода. Завалиите - за пръв идваха в България и ги посреща пустош! Никой не ги чака (как да стигнем до Бургас, когато реките бяха прелели?!) Отникъде взорът надежда не види! И по телефона не могат да се свържем, защото повечето оператори бяха аварирали. Те седят в неведение в Бургас, ние стоим в неведение на брега на придошлата Ропотамо. Само дето не допряхме да си пращаме гълъбова поща. Едва ги издирихме, та да успее някой да ги прибере на сушина в Бургас, докато спаднат реките. След това драматично начало двамата турски актьори се вписаха в екипа доста бързо. Накрая на снимките не искаха да си ходят... - Ние сме разумен и трезв народ. Даже прекалено трезв. Не съм го казал аз – казал го е Алеко: Трезвен до безчувственост. Да, преживявали сме кратки мигове на „пиянство на един народ\", но много по-дълго сме живяли в „тежък национален махмурлук\". А, знаете, когато някой е махмурлия, винаги се кълне, че никога повече няма да кусне алкохол. Балканската война е такъв миг на национално опиянение. След краха в края на войната ние дълги години се каем за изживените красиви дни. Това се повтаря периодично в историята ни. „Мъчен от спасители\" е казал за нас,  българите, Алеко преди сто двайсет и три години. Няма как да бъде казано по-ясно и просто. - И Тони, и Радой лесно се съгласиха да участват. Като се има предвид, че това беше дебютният ми филм, направо им се чудя на акъла! Всъщност целият филм се разказва от името на един латернаджия – Радой Ралин. И се снима от един фотограф – Тони Андрейков. По онова време те бяха хората, които олицетворяваха Словото и Картината – не напразно пиша двете думи с главни букви. Макар и по различен начин, но и двамата бяха неистови човеци - така живееха живота си. Дълги години, като ме видеше в четвърта читалня на Народната библиотека, Радой се провикваше от вратата: „Овчаров, мокриш ли котето?!\" и цялата читалня се извръщаше да види кой е този, когото Радой така сърдечно поздравява... С Тони Андрейков се видяхме в НДК на прожекция на тъповат френски филм. Той поклати глава и каза: „Е, добрите филми предстоят!\" На другия ден не беше вече жив. Убеден съм, че добрите филми винаги предстоят. Тони Андрейков не може да каже нещо, което да не е вярно. - Актьор? Е, това е силно казано. Георги Дюлгеров засне в „Мерата\" целия ни клас - ние бяхме негови студенти. Тъй като Дюлгеров е способен да заразява всички с безпримерния си ентусиазъм, и ние участвахме във филма така „На ура!\" Снимките бяха  колективно бълнуване наяве. Всички - от Дюлгеров и Руси Чанев, та до последният човек от масовката -  вярвахме фанатично, че участваме в нещо голямо. И бяхме прави – „Мера според мера\", според мнозина, е най-добрият български исторически филм на всички времена. - Права сте - на киното „се отдават\". Изразът често се употребява в плътския смисъл. А има хора, на които пък киното им „се отдава\". Зависи откъде ще го погледнеш. Не съм склонен да говоря за работата си във високопарен стил. Киното си е работа. Да сте чули някой стругар да говори за работата си в приповдигнат тон? - Младен имаше брилянтно чувство за хумор. Можеше да разкаже всяка ежедневна случка така, че да се съсипеш от смях. Едновременно с това беше  безмилостен към глупостите, които сътворявахме като студенти. Веднъж, вече завършвахме, го срещнах на уличката зад Народния театър. Току-що бях разбрал, че спират филм, който се надявах да снимам. Оплаках му се. Младен каза: \"Първо: Отнасяй се с чувство за хумор към неуспехите, защото иначе за няколко години ще си свършен от омраза към света. Второ: Помни такива случки. Един ден ще можеш да ги използваш.\" Както виждате – запомнил съм съвета му – разказвам Ви тази случка. - Българската култура и в частност киното е единствената разпознаваема с добро българска „стока\" по целия свят. Нали не сте чули някой да споменава ежедневно в положителен аспект политическите ни мъже, например? - Скандалите обикновено се организират от хора, които нямат друг начин на изразяване. Със сигурност системата не е безгрешна, но трябва да се научим да печелим и да губим с достойнство. На втория Ви въпрос не мога да отговоря. Не членувам в СБФД. Киното не се нуждае от организационен живот. То е самотно занимание.", "date": "2018.04.15", "title": "Светослав Овчаров: Киното е самотно занимание"}
{"url": "http://standartnews.com/mneniya/vtorata_pensiya_e_na_baza_vnoski_ne_obeshtaniya-370506.html", "text": "През последната седмица беше публикувана Концепция за регламентиране на фазата на изплащане от допълнителното пенсионно осигуряване, която предизвика множество коментари. Причината за публикуването на подобна концепция е от една страна недобре разписана фаза на изплащане на вторите пенсии, а от друга приближаването на момента, когато вторите пенсии ще започнат да се изплащат – документът посочва, че първите „редовни\" пенсионери от индивидуалното осигуряване се очакват в края на 2021 г., а по-значителни кохорти пенсионери се очакват през 2024 г. На практика, качественото разписване на фазата на изплащане на вторите пенсии можеше да бъде направено още преди 10 години, но въпросът беше продължително неглижиран и оставен за последния момент. Повечето коментари по концепцията не се фокусираха върху различните варианти на изплащане на вторите пенсии, а върху предоставените актюерски разчети (радващо е, че все пак такива се публикуват) и съответно върху очаквания размер на вторите пенсии. В медиите отчетливо се четеше възмущение, че половината от първата кохорта пенсионери ще получат под 30 лв. втора пенсия. Комбинацията от задължително осигуряване и актюерски разчет за 30 лева пенсия нормално предизвиква гневни коментари. Повечето мнения обаче като че ли пропускат няколко основни неща. На първо място е това, че при т. нар. втори стълб (индивидуалните партиди) няма „справедлив\" и „несправедлив\" размер на пенсията. Втората пенсия по своята същност допълва пенсията от НОИ и зависи от това колко си внасял през годините. Тук го няма (и по-добре) празното обещание на политиците за „адекватен\" размер на пенсията. Втората ти пенсия зависи от натрупаните средства по индивидуалната партида – няма как да получиш нещо, което не си внесъл през годините. На второ място е важно да отбележим, че за  т. нар. първа кохорта пенсионери от втория стълб имат ограничено осигуряване в него. Това не са работници, които през целия си трудов стаж са внасяли по 5% вноска от заплатата си в личната партида. Ако в момента изискването за стаж за първа пенсия, тоест периодът на внасяне на осигуровки, е над 35 години за жените и над 38 години за мъжете, то първата кохорта пенсионери от втория стълб ще е внасяла вноски в личната си партида около 20 години, тъй като първите вноски са от 2002 г. Тук трябва да отбележим, че продължителността на получаване на първа пенсия у нас вече е над 21 години, което неизбежно се взима под внимание при определянето на пожизнената пенсия. Накратко, 20 години внасяш по 5% от заплата си и после ти смятат пожизнена пенсия със средна продължителност от над 20 години – трудно ще докараш „голяма\" пенсия с тази сметка. В горния пример дори сме пренебрегнали това, че в първите години вноската за втора пенсия не е 5%, тъй като се тръгва от 2% вноска през 2002 г. Знаете ли колко например е била брутната вноска за втора пенсия на осигурените на минимална заплата през 2002 г.? Отговорът е 2 лв. на месец. Общо 24 лв. за цялата 2002 г. До 2007 г. месечната вноска на осигурените на минимална заплата не надхвърля 10 лева, а до 2015 г. остава под 20 лв. В случая комбинацията от осигуряване на минимални доходи, ниска вноска и съкратен почти наполовина период на осигуряване на практика гарантира крайния резултат. Актюерският разчет показва, че ако например мъж се осигурява за втора пенсия с 5% вноска на средния осигурителен доход за период от 38 години, то през 2040 г. ще получи пожизнена допълваща пенсия от 305 лв. на месец. Това е 10 пъти повече от цитираните 30 лв. при осигуряване на минимална заплата за период от 20 г. Разбира се, през 2040 г. въпросните 305 лв. също няма да осигуряват адекватен доход сами по себе си, но в случая говорим за допълващ такъв и то на база запазване на вноската на нива от 5% от заплатата. На трето място трябва да отбележим, че концепцията разписва три варианта за получаване на втората пенсия – еднократно изплащане, срочна пенсия с наследяване и пожизнена пенсия без наследяване. Вариантите са напълно логични и следва да се търси максимално либерален режим по отношение на опциите пред пенсионерите, тоест всеки да има право на избор кой вариант е най-добър за него. В това отношение втората пенсия отчетливо се различава спрямо тази от НОИ и дава много повече възможности за гъвкави решения. Тези, които са се осигурявали на минимална заплата например, ще имат натрупани 4 324 лв. през 2021 г. и 6 165 през 2024 г. При тях вариантът еднократно плащане е най-вероятният. Ако си се осигурявал на средния осигурителен доход, сметките показват натрупани средства от 8 229 лв. през 2021 г. и 11 519 през 2024 г. На последно място не трябва да забравяме, че всеки има правото да се откаже от втората си пенсия и да прехвърли всичките си средства в НОИ. Този „избор\" е бил многократно критикуван от нас (виж тук), тъй като е форма на доброволно предаване на спестяванията в полза на държавата, но все пак е наличен. Данните досега показват, че много малко хора са предприели подобна стъпка – общият размер на прехвърлените средства е около 65 млн. лв. за 2015 и 32 млн. лв. за 2016 г., тоест осигуряващите се масово предпочитат личните си партиди, вместо да зависят изцяло от НОИ.", "date": "2018.04.15", "title": "Втората пенсия е на база вноски, не обещания"}
{"url": "http://standartnews.com/mneniya/evropa_e_zhertva_na_chuzhdi_bitki_v_siriya-370508.html", "text": "-За мен това е ясен сигнал към сирийския президент Башар Асад, че няма да бъде толерирано никакво използване на забранени  химически бойни отровни вещества срещу цивилното население. Тези събития бяха предшествани от една масирана пропагандна война, която целеше да ни убеди, че не е имало нападение с химическо оръжие (в сирийския град Дума – бел.ред.) и че това са изфабрикувани от Запада събития. Другата цел беше исторически да бъдем препратени към случилото се в Ирак. Аз нямам съмнение в това, което сме получили като информация от САЩ, Великобритания и службите, че наистина са използвани такива вещества. Операцията беше прецизен сигнал, който да покаже, че това не трябва да се допуска повече. -Мисля, че и двете страни не биха искали да влизат в пряк конфликт. Това, което се случва в Сирия, за съжаление, е  една прокси война. И тази прокси гражданска война е от доста години. В нея едната страна се подкрепя от Иран и Русия, а от другата страна стоят Запада, Саудитска Арабия, Турция. Това са различни геополитически играчи, които преследват своите цели на територията на Сирия. Това е изключително тежък и жесток конфликт за гражданите на Сирия. Той има много неприятни последици и за Европа – бежанският поток, фактът, че този поток се използва в ЕС за дестабилизиране на страните-членки, както и за увеличаване на популизма. Евросъюзът по-никакъв начин не е виновен, напротив, европейците са първи, когато става въпрос за хуманитарна помощ, помощ за развитие. Ние отделяме голяма част от бюджета си за подобни цели в Африка и Близкия Изток. Ние сме жертва на този сблъсък на територията на Сирия. За мен е нелогично, когато някой обяснява как едва ли не ние искаме да приемаме терористи и да ги подкрепяме, за да се противопоставяме на Русия. Смятам подобна пропаганда за абсолютно безумна и непочиваща на никакви доказателства. -Точно от тези стотина ракети, които не предизвикаха човешки жертви, няма да тръгне. И аз не смятам, че ще продължат тези удари. Това беше наказателна акция, сигнал конкретно спрямо Асад и индиректно спрямо Русия да не подкрепят и да не продължават с използването на насилие върху собственото население. В края на краищата мисля, че всички би трябвало да искаме в Сирия да има що-годе нормални условия сирийските граждани да искат да останат там, да се върнат, да участват във възстановяването на своята държава. Преди няколко седмици се върнах от Ливан, където има над един милион сирийски граждани. Ливанските представители казаха, че биха желали тези хора да се приберат в страната си колкото се може по-бързо. Така че всички отговорни международни фактори желаят това да се случи и Сирия да има стабилно политическо бъдеще, където хората да не се притесняват, че ще бъдат подложени на каквото и да било насилие и че свободно ще могат да изявяват своята воля. -Много се надявам, че политическите разговори и желанието за стабилизиране на Сирия и за даване на възможност на сирийските граждани да имат относително нормален живот в страната си ще надделее над  егоизма. Сирия е територия, където в умален мащаб се сблъскват основните световни геополитически играчи и се опитват да премерят кой е по-силен. Засега виждаме, че режимът на Асад, имайки подкрепата на Русия, стабилизира своите позиции. Самият режим на сирийския президент е проблемът за това, че има гражданска война в страната. В края на краищата отново зависи от Асад и неговите поддръжници доколко ще има мир. Нека да кажем нещо по-глобално – Съветът за сигурност на ООН не функционира, в него има противопоставяне. Още преди няколко години имаше резолюции да се вземе решение на ниво СС на ООН и да се прекрати насилието в Сирия. Не искам да съм пророк и да коментирам какво би станало, ако тогава Съветът за сигурност беше единен и Русия не беше наложила вето. Без инструмент като ООН, който да функционира, международната общност е с вързани ръце. - Категорично е, че няма заплаха за България. Но целият ЕС е жертва на един конфликт, за който не е отговорен, и заплахата за целия съюз, включително и за България, е, ако има повишаване на напрежението в Сирия, ако има опасност за сирийските граждани от наказателни акции на режима на Асад. Това е опасност тези хора да тръгнат към границите на Сирия през Турция и към Европа. Така че ЕС трябва да бъде единен. Домашното, което ние трябва да си свършим, е не всеки да дърпа чергата към себе си, а да бъдем единни, за да се справим най-добре с това предизвикателство. Да, много е важно да опазваме външните си граници и то солидарно с финансова и материална помощ от целия съюз, но е важно и да допринесем за мирното дипломатическо, политическо уреждане на конфликта. Никой не иска да участва във войни. Трябва да работим за деескалация, да дадем повече правомощия на външния министър на ЕС Федерика Могерини в случая. ЕС не трябва да бъде само платец, но и да участва във взимането на правилните решения за мирното уреждане на конфликта в Сирия. Много тежък казус е поради това, че се сблъскват толкова много интереси – Русия, САЩ, Саудитска Арабия, Турция, проблемът с кюрдите и различнтите религиозни и етнически общности в Сирия. Всички са призвани да не стабилизират един или друг режим и да не работят само за политическото оцеляване на едно семейство, а за включването в бъдещата демократична Сирия на всички общности. -Аз съм оптимист, че това ще се случи. Проблемът с Косово не е от вчера. Всички знаем защо няколко страни от ЕС не признават Косово – заради собствени вътрешни проблеми. Така че това не е нещо ново. Но от друга страна, мисля, че всички сме единни, че този регион, включително и Косово, не може да бъде черна дупка, излъчваща нестабилност и конфликти. Това не е в интерес на никоя страна от ЕС, включително и на тези, които не са признали Косово. Сърбия също трябва да бъде отговорна и ако наистина желае членство в ЕС, то е свързано и с решаване на проблема с Прищина. Това са фактите, Косово съществува, няма как да не продължим да се опитваме да интегрираме целия регион, включително и Косово. Затова са много позитивни стъпките на българския премиер и на българското правителство да говори с всички -  с Александър Вучич, и с Хашим Тачи, преди това с участниците в срещата в Мостар, с Албания, Македония, Гърция. Трябва да се опитаме да мотивираме всички лидери от Балканите за това, че проблемите на нашия регион единствено могат да се решат по пътя на европейската интеграция. Познавайки историята, всеки друг опит води до жестокости, насилие и не е в интерес на никоя общност. Извървявали сме този път, особено през XX век – Балканска война, Междусъюзническа, Първа световна, Втора Световна война – трагедия за гражданите на Балканите. Това не трябва да се повтаря.  И единственият инструмент за мен е европейската интеграция - когато границите станат символични. Така е в Западна Европа – качваш се в колата, караш и само по табелите можеш да разбереш, че си минал в друга държава. Когато всички граждани имат еднакви права, свободно се придвижват, стандартът на живот е сравнително съизмерим от двете страни на границата – това е цивилизацията, това е пътят напред. Всичко друго ни дърпа назад.", "date": "2018.04.15", "title": "Европа е жертва на чужди битки в Сирия"}
{"url": "http://standartnews.com/svyat/turtsiya_podkrepi_udarite_v_siriya-370498.html", "text": "Турция много ясно и категорично още в първия момент подкрепи въздушните удари на САЩ, Великобритания и Франция в Сирия. Турският президент Реджеп Тайип Ердоган дори приветства операцията. \"Смятаме за оправдана и правилна съвместната операция. Не е възможно да бъдат оставени без отговор химическите атаки, извършени от режима на Башар Асад. Съвместната операция е важно послание към сирийския президент\", заяви турският държавен глава. На фона на нападките в последно време от страна на Анкара към администрацията на Тръмп относно Сирия и близостта на Ердоган с руския президент Владимир Путин, изявлението му може и да е прозвучало изненадващо. Турция е една от първите страни, които още в самото начало на конфликта в Сирия се обяви решително срещу режима на Башар Асад. Още от началото на войната Анкара настояваше за неговото отстраняване. Неведнъж е призовавала международната общност да се намеси по-категорично за свалянето на Башар Ал Асад от власт. \"Ударите от миналото денонощие в Сирия са насочени директно срещу Башар ал Асад\", подчерта турският външен министър Мевлют Чавушоглу, \"а не срещу народа\". Анкара е била уведомена предварително за въздушните удари.", "date": "2018.04.15", "title": "Турция подкрепи ударите в Сирия"}
{"url": "http://standartnews.com/svyat/rusiya_rano_ili_kasno_sasht_shte_se_dogovaryat_s_nas_-370505.html", "text": "Русия има възможности да даде достоен отговор на всеки опит за силов натиск от страна на САЩ> Това заяви в неделя директорът на Департамента по въпросите на неразпространението и контрола над въоръженията към Министерството на външните работи на Русия Владимир Ермаков на асамблеята на Съвета по външна и отбранителна политика, предава ТАСС. „В момента, през 2018 година, ние виждаме, че военно-техническото разположение на силите се промени кардинално в полза на Русия, - подчерта Ермаков. – Имаме достоен отговор на всеки опит за силов натиск от страна на САЩ\". „Американският мит, че навлизаме в епоха на повсеместно и безразделно тяхно доминиране не просъществува повече от десет години, а сега вече е очевидно, че той отиде в небитието. Русия се върна на своите исторически предначертани позиции на един от гарантите на стабилността и справедливостта в глобалните отношения на основата на международното право\", отбеляза той. „Рано или късно, на нашите американски колеги ще им се наложи да се договарят с нас. При това, най-вероятно, би било по-добре за тях да го направят отрано, отколкото по-късно, тъй като военно-технологическата тежест на САЩ в света постоянно пада\", обърна внимание руският дипломат.", "date": "2018.04.15", "title": "Русия: Рано или късно САЩ ще се договарят с нас"}
{"url": "http://standartnews.com/svyat/turtsiya_osporva_gratskata_granitsa_v_sredizemno_more-370502.html", "text": "С официално писмо до генералния секретар на ООН Турция оспори правата на Гърция върху континенталния шелф в Източно Средиземно море. В ексклузивен материал, Liberal.gr разкри какъв е отговорът на Турция на Общото изявление след тристранната среща на върха на Гърция, Кипър и Египет до ООН, пише електронното издание на гръцкия вестник Protothema. В писмото си, датирано от 27 март 2018 година, постоянният представител на Турция пред ООН Фериндун Синирлиоглу оспорва съществуването на „общи морски граници\" между трите държави и потвърждава едностранната претенция на Анкара, както твърди Protothema, върху целия континентален шелф на запад от Кипър чак до гръцките острови Крит и Родос. Устните заявления, на които се позовава Турция, описват едностранната и, както я определя гръцкото издание, своеволна „делимитация\" на континенталния шелф в Източното Средиземноморие, който Анкара вярва, че трябва да бъде установен на базата на равноотстоящата линия между бреговете на Турция и Египет. „изхвърляйки\" Гърция и Кипър от района. В документа, според гръцкото издание, се правят референции към нелегалното гарантиране на правото на турската компания TRAO да търси и добива въглеводороди в районите около континенталния шелф на островите Родос и Кастелоризо.", "date": "2018.04.15", "title": "Турция оспорва гръцката граница в Средиземно море"}
{"url": "http://standartnews.com/svyat/ruski_uchenitsi_smayaha_sas_znaniya_za_balgariya_video-370507.html", "text": "Руските ученици показаха завидни знания за историята на България. В едно от хитовите предавания на руския Първи канал - „Умници\", деца от цяла Русия се състезаваха кой по-добре знае историята, културно-историческото ни наследство и създаването на азбуката ни. Гост на предаването и жури бе българският посланик Бойко Коцев. Учениците в детайли разказваха историята на ханове и царе, на манастири и църкви. Най-добрите от тях получиха и специален подарък от госта - седмична ваканция на българското Черноморие. Кой е покръстил българите и кога е станало това, кога е построена резиденцията на Омуртаг в Преслав, какво се е случило при битката при Беласица, кой руски княз е бил владетел и каква е историята на Рилския манастир бяха само част от въпросите с повишена трудност. Правилните отговори донесоха на деца символични медали, които им бяха връчени от първия ни дипломат в Москва. В началото на предаването учениците изпратиха и специални поздравления до българските си връстници и послания за запазване на християнството и развитие на културните ни връзки. Бойко Коцев даде и специално интервю за предаването, в което разказа за създаването на българската азбука и православие, както и любопитни подробности за побратимяването на български и руски градове.", "date": "2018.04.15", "title": "Руски ученици смаяха със знания за България /ВИДЕО/"}
{"url": "http://standartnews.com/svyat/kitaykite_dominirat_sred_zhenite_miliarderi-370501.html", "text": "Китайките доминират в списъка на жените милиардери, натрупали сами богатството си. Първите четири жени в класацията на шанхайската компания Hurun Report и пет от топ 10 са от азиатски страни, съобщи BBC. В списъка на 50 богаташки, 28 са от Поднебесната империя. Джоу Куунфей, основател на фирма, която произвежда стъкло за покриване на лаптопи и смартфони, е най-богатата жена, натрупала сама богатството си. То се оценява на 9,8 млрд. долара. Компанията й Lens Technology сключва договори с някои от най-големите технологични гиганти, като Apple и Samsung са основните й клиенти. Милиардерката от беден селски произход е включена и в списъка на „Forbes\" на най-богатите хора в света, публикуван през февруари. Авторитетното списание я класира като 16-тата най-богата жена в света, като всички преди нея изглежда са наследили богатството си или са забогатели след брака си. Джоу отне първото място на Чън Лихуа със състояние от 8,1 млрд. долара, натрупано от бизнес с недвижими имоти. Тази година обаче Чън остава трета, след като богатството й остана без промяна през 2017 г Второто място е за У Ядзюн, също собственичка на голям бизнес с имоти. Нейното състояние се изчислява на 9,3 млрд. долара, след като отчита зашеметяващия 83% ръст само за 12 месеца. Извън Китай най-богатата жена, натрупала самостоятелно богатството си, е от САЩ - Диан Хендрикс, съосновател на базираната в Уисконсин компания ABC Supply, един от най-големите дистрибутори на покриви и прозорци в САЩ. Индия има само една жена в списъка - Киран Масумдар-Шоу, която управлява фармацевтичния гигант Biocon. Забележителен е огромният ръст в богатството на милиардерите само през последната година. Джоу увеличава състоянието си с 45% през 2017-а, а други жени в списъка дори удвояват богатството си.", "date": "2018.04.15", "title": "Китайките доминират сред жените милиардери"}
{"url": "http://standartnews.com/kultura/badeshta_zvezda_otkriva_konkursa_mladi_virtuozi_sas_sofiyskata_filharmoniya-370503.html", "text": "Софийската филхармония и малката кларинетистка София Мехоношина под диригентската палка на Найден Тодоров с програма, посветена на валса, ще открият тази вечер 19 часа в зала „България\" четиринадесетото издание на Международния конкурс „Млади виртуози\". София Мехоношина e носител на Голямата награда „Откритие на конкурса\" от предишното издание на конкурса и на Специалната награда на Софийска филхармония – концерт с националния ни оркестър. Тя е родена на 2 април 2004 г. в град Иркутск (Русия). Учи в 5-ти клас на Детската музикална школа към колежа, кръстен на Шопен, в класа на заслужилия артист на Руската федерация, професорът от Московската държавна консерватория Евгени Петров. Лауреат на много музикални конкурси като: „Международен форум на класическа музика\", Москва, 2015 г. (I награда), Международен конкурс за изпълнители на класическа музика „Музикални диаманти\", Москва, 2016 г. (I награда), XIV Международен музикален конкурс за деца в Русия, Москва, 2016 (ІІІ награда), Международен музикален конкурс „Виртуози на Голямата награда Залцбург\", 2016 (І награда); XIV Международен конкурс за кларинет в Карлино, Италия, 2016, (I награда). Лауреат на III Международен фестивал „Музикален диамант\", Испания, 2016 г. София Мехоношина е участник в държавната програма на Образователния център „Сириус\" за талантливи деца ,Сочи (2016, 2017). Конкурсът „Млади виртуози\" e предназначен за млади изпълнители от България, Европа и света. Той предоставя на всички участници нови възможности да се състезават и контактуват със свои колеги, да изследват и обменят оригинални идеи, да интерпретират класическа и съвременна музика, да представят своя талант пред големи музиканти, доказали себе си като инструменталисти и педагози от световните музикални сцени.", "date": "2018.04.15", "title": "Бъдеща звезда открива конкурса \"Млади виртуози\" със Софийската филхармония"}
{"url": "http://standartnews.com/kultura/svetoslav_ovcharov_kinoto_e_samotno_zanimanie-370434.html", "text": "- Среща ме стар кинаджия и ми вика: „Разбрах, че правиш филм за прашки. Дотам ли се докара - да снимаш истории за женски долни гащи!\".  Отначало помислих, че си прави майтап, но постепенно разбрах, че говори сериозно. Не се постарах да го оборя - нека остане с впечатлението, че съм минал в друг вид кино, в което наистина се говори за друг вид „прашки\". И без това този вид кино се уважава повече. Без майтап: Постепенно, докато снимахме, а и докато монтирах, разбрах, че филмът следва своята вътрешна логика и се отдалечава от това заглавие. Престана да бъде филм за подвиг и се превърна във филм за погибел. Самата Балканска война е история на подвиг, който се е превърнал в погибел. Погинал е националният идеал. Погинал е смисълът на живота на цяло поколение, израснало в свобода след 1878-ма. И защо? Защото ни изиграха „съюзниците разбойници\"? Или защото коварната Русия не изпълни задълженията си като арбитър по териториалните спорове между съюзените християнски държави? Защото Европа безстрастно гледаше крамолата между довчерашните съюзници? Сигурно има по малко от всичко това. Но основната причина е в нас. В нас и само в нас. Ние можем да се преборим с враговете извън нас, но можем ли да преборим врага в себе си? Заради това филмът стана „Врагове\". - Седмина са основните персонажи във филма. Между тях има щабен офицер, флотски офицер, доктор, двама селяни, ротен фелдфебел, свещеник. Българското общество в първите двайсет и пет години от свободното си съществувание бързо се разслоява. Но никога не успява да достигне до кастовостта на Русия, Германия или Полша. През 1913-та дори и да са второ поколение интелигенти, всички българи са в душата си селяни. Това всъщност е изключително ценно качество. Те са запазили у себе си култ към работата. Всички тръгват на война с чувството, че войната е работа. А работата е свещена: тя ни храни, тя осигурява ежедневието ни, тя осигурява бъдещето. Заради това работата (в случая - войната) трябва да се свърши по най-добрия възможен начин. Ние, българите, сме много силни, когато виждаме конкретните резултати от труда си. Заради това в първия месец на войната българската армия буквално лети на крилата на победата. Щом войната се затяга, щом не виждаме ден за ден резултата от усилията си, положението се променя... Всички персонажи в този филм са ми мили, защото намирам у всеки от тях по нещо от народа си. Прагматизмът на Фелдфебела, екзалтираността на Мичмана, параноичността на Поручика, скептицизмът на Доктора, дебилната доброта на Арабията... Актьорите, независимо дали са начеващи като Леарт Докле, Димитър Овчаров и Христо Ушев, или звезди като Вальо Ганев, Иван Бърнев, Стефан Мавродиев и Асен Блатечки, участват в тези роли от сърце и душа. Те така стабилно се намърдаха в кожите на своите персонажи, че по време на снимки се обръщаха един към друг не със собствените си имена, ами с имената си от филма. Това  сигурно е част от колективната лудост която обгражда всеки филм, в който се участва на 150 процента. - Това не е метафора. Заваля дъжд, задуха вятър. Въпреки това в четири сутринта художникът Георги Тодоров–Жози, отиде до декора, за да види дали можем да снимаме. Върна се и каза: „Дъждът вали хоризонтално. Не знам дали върши работа за филма\". Същия ден преляха всички реки в Бургаско – Ропотамо, Велека, Дяволска... Всички. Ако си спомняте – загинаха хора, удави ги потопът. Всичко това беше съпроводено с ураганен вятър. Вятърът отнесе палатките от военния лагер, който бяхме построили някъде къде Турция. Сигурно и до днес там продължава разследване защо от небето валят български военни палатки... Като казах Турция - в най-окаяно положение в този момент се оказаха двамата ни турски актьори. Те пристигнали на автогарата в Бургас. Едва успели да слязат от автобуса и да преджапат до офиса на фирмата си превозвач. Наоколо – докъдето им видят очите – потрошени дървета, клони и вода. Завалиите - за пръв идваха в България и ги посреща пустош! Никой не ги чака (как да стигнем до Бургас, когато реките бяха прелели?!) Отникъде взорът надежда не види! И по телефона не могат да се свържем, защото повечето оператори бяха аварирали. Те седят в неведение в Бургас, ние стоим в неведение на брега на придошлата Ропотамо. Само дето не допряхме да си пращаме гълъбова поща. Едва ги издирихме, та да успее някой да ги прибере на сушина в Бургас, докато спаднат реките. След това драматично начало двамата турски актьори се вписаха в екипа доста бързо. Накрая на снимките не искаха да си ходят... - Ние сме разумен и трезв народ. Даже прекалено трезв. Не съм го казал аз – казал го е Алеко: Трезвен до безчувственост. Да, преживявали сме кратки мигове на „пиянство на един народ\", но много по-дълго сме живяли в „тежък национален махмурлук\". А, знаете, когато някой е махмурлия, винаги се кълне, че никога повече няма да кусне алкохол. Балканската война е такъв миг на национално опиянение. След краха в края на войната ние дълги години се каем за изживените красиви дни. Това се повтаря периодично в историята ни. „Мъчен от спасители\" е казал за нас,  българите, Алеко преди сто двайсет и три години. Няма как да бъде казано по-ясно и просто. - И Тони, и Радой лесно се съгласиха да участват. Като се има предвид, че това беше дебютният ми филм, направо им се чудя на акъла! Всъщност целият филм се разказва от името на един латернаджия – Радой Ралин. И се снима от един фотограф – Тони Андрейков. По онова време те бяха хората, които олицетворяваха Словото и Картината – не напразно пиша двете думи с главни букви. Макар и по различен начин, но и двамата бяха неистови човеци - така живееха живота си. Дълги години, като ме видеше в четвърта читалня на Народната библиотека, Радой се провикваше от вратата: „Овчаров, мокриш ли котето?!\" и цялата читалня се извръщаше да види кой е този, когото Радой така сърдечно поздравява... С Тони Андрейков се видяхме в НДК на прожекция на тъповат френски филм. Той поклати глава и каза: „Е, добрите филми предстоят!\" На другия ден не беше вече жив. Убеден съм, че добрите филми винаги предстоят. Тони Андрейков не може да каже нещо, което да не е вярно. - Актьор? Е, това е силно казано. Георги Дюлгеров засне в „Мерата\" целия ни клас - ние бяхме негови студенти. Тъй като Дюлгеров е способен да заразява всички с безпримерния си ентусиазъм, и ние участвахме във филма така „На ура!\" Снимките бяха  колективно бълнуване наяве. Всички - от Дюлгеров и Руси Чанев, та до последният човек от масовката -  вярвахме фанатично, че участваме в нещо голямо. И бяхме прави – „Мера според мера\", според мнозина, е най-добрият български исторически филм на всички времена. - Права сте - на киното „се отдават\". Изразът често се употребява в плътския смисъл. А има хора, на които пък киното им „се отдава\". Зависи откъде ще го погледнеш. Не съм склонен да говоря за работата си във високопарен стил. Киното си е работа. Да сте чули някой стругар да говори за работата си в приповдигнат тон? - Младен имаше брилянтно чувство за хумор. Можеше да разкаже всяка ежедневна случка така, че да се съсипеш от смях. Едновременно с това беше  безмилостен към глупостите, които сътворявахме като студенти. Веднъж, вече завършвахме, го срещнах на уличката зад Народния театър. Току-що бях разбрал, че спират филм, който се надявах да снимам. Оплаках му се. Младен каза: \"Първо: Отнасяй се с чувство за хумор към неуспехите, защото иначе за няколко години ще си свършен от омраза към света. Второ: Помни такива случки. Един ден ще можеш да ги използваш.\" Както виждате – запомнил съм съвета му – разказвам Ви тази случка. - Българската култура и в частност киното е единствената разпознаваема с добро българска „стока\" по целия свят. Нали не сте чули някой да споменава ежедневно в положителен аспект политическите ни мъже, например? - Скандалите обикновено се организират от хора, които нямат друг начин на изразяване. Със сигурност системата не е безгрешна, но трябва да се научим да печелим и да губим с достойнство. На втория Ви въпрос не мога да отговоря. Не членувам в СБФД. Киното не се нуждае от организационен живот. То е самотно занимание.", "date": "2018.04.15", "title": "Светослав Овчаров: Киното е самотно занимание"}
{"url": "http://standartnews.com/balgariya/golyamata_dzhamiya_v_razgrad__perla_ot_velikolepniya_vek_na_kyosem-370500.html", "text": "Огромна зрителска аудитория у нас месеци наред следеше със затаен дъх перипетиите на красивата Къосем в двореца на султаните край Босфора. След броени дни ще го прави отново. Малцина от запленените от нейните страсти  фенове обаче свързват събитията от екрана  с  България. А историческите факти сочат, че  Великолепният век на Османската империя не е отминал незабелязано и за нашите земи. Голямата разградска джамия „Макбул Ибрахим паша\", която е третия по големина  мюсюлмански храм  на Балканския полуостров, е наследство  от епохата, в която Кьосем султан е властвала в харема на Ахмед І като най-любима жена на  всесилния падишах. По това време  Разград е носел името Хезарград и бил част от  ейялет, управляван от белербея на Силистра. По сведения на историка – географ Мустафа бин Абдулах Хаджи Калфа, датирани от ХVІІ век, по това време градът е бил разположен в равнина  без градини на 10 дена път  до Истанбул. През 1614 година  тогавашният  владетел на Хезарград Ибрахим паша  започнал да строи в града джамия. Три  години  български дюлгери, под ръководството на майстор Манол,  строят каменното здание, което в долната си част има формата на куб, после преминава в  осмостен, а най-накрая осемте страни на момументалния градеж завършват  с цилиндричен купол. Четири  кули в ъглите на сградата поддържат  достолепния каменен  монумент, на чиято фасада  са подредени  четири реда островърхи прозорци. Минаре от дялан камък, с пластични орнаменти по него, завършва  общия архитектурен ансамбъл,  признат от специалистите като  един от най-красивите образци на класическата османска архитекура в света. Вътре храмът е бил изписан с богати стенописи в традициите на исляма. Легендата разказва, че когато джамията била завършена, пашата, смаян от нейната монументална красота, решил да погуби дюлгерите, за да не могат те  да  построят втори храм  като  този.  Майстор Манол разбрал за опасността и  решил да  опита да избегне  тежката си  участ. Той  помолил  господаря да му разреши да се качи с  инструментите още веднъж на минарето, за да довърши нещо  недонаправено. Ибрахим паша се съгласил и дюлгеринът  стигнал до върха на високата кула. Там той   набързо си сковал крила като на птица, с намерението да полети във висините и така да избегне смъртаната присъда, постигнала го заради  таланта му на строител.  Успял ли е да  избегне участта си българския Икар,  има ли той лобно място и къде е то, легендата не казва. Затова днес  на метри от  голямата джавия се извисява паметника на Майстор Манол от Хезарград. Вековната  слава и красота на голямата джаммия в Разград  стана  внезапно  опасна и излишна  през осемдесетте години на  ХХ век, когато  комунистическият режим в България организира т.н. възродителелен  процес. Заета да откъсне българските турци от  вярата и традициите им, властта  реши да  ограничи досега им с молитвените домове.  За да  не може  монолитната сила на джамията „Макбул Ибрахим паша\" в Разград  да навява  непозволени  мисли  у  преследваните  за произхода си хора и да не  буни у тях дух за съпротива, партийното  ръководство  затвори   храма. Бе обяснено, че вековната  сграда се нуждае от  ремонт и това бе истина, но целта  не беше  да се направят нужните поправки, а той  да излезе от  употреба. За да бъде гаврата и с турци, и с българи пълна,  местните  управници  решиха да изпратят  разградските филхармоници на строителна  бригада, по време на която  те  следваше да  поправят  външните  стени  и минарето на джамията.  Огромният  каменен куб бе опасан от скелета, на които по цял ден  объркани се мотаеха  цигулари и  обоисти, обзети единствено от  страха да не паднат от високото и да не наранят  ръцете си, които вечер трябваше да изтъргват  музика от струни и клавиши. Злополучната  акция  „Филхармонията  в помощ на джамията\"  приключи  набързо с идването на  промените след Десети ноември,но джамията  стои затворена и  до днес. Докато  храмът, обявен за културен паметник от национално значение, близо 40 години очаква някой да го ремонтира, неизвестен   злосторник успя да унищожи  в него вековните мозайки по пода. През лятото на 2015 година самозван реставратор нае  бригада, която  заля с 15 кубика бетон  керамичните  плочки, достигнали до  нас от  Великолепния век на  красавицата Кьосем.  Вандалският акт  бе приписан на  мистериозен салафит, пристигнал у нас  от Турция, който без знанието на мюфтийстовото  успя да влезе в джамията и да похити  културно историческите  богатства в нея.  Въпреки  заканите на властта, той да бъде открит и наказан, виновникът още  не е  разпознат и намерен. Многото приказки за нуждата от ремонт на голямата разградска джамия придобиха  характер на сериозни намерения едва през тази година. В края на  2017  по настояване  на районното мюфтийство  в Разград държавата отпусна  20 хиляди лева  за спешни поправки по течащия покрив.   Тогава сам областният управител  Гюнай Хюсмен  се качи на вишка, за да инспектира строителните дейности  по  високото минаре. Два месеца по-късно, след  като  Турция на свои разноски ремонтира и върна пълния блясък на нашата Желязна църква „Свети Стефан\" в Истанбул, кабинетът Борисов 3  гласува  1,4 млн. лева от  републиканския бюджет да бъдат  дадени за  ремонт на петвековния мюсюлмански храм в Разград.  Предстои  сградата, която е строително архитекурен паметник да бъде конструктивно укрепена, покривът да бъде  изцяло ремонтиран , а стенописите възстановени.", "date": "2018.04.15", "title": "Голямата джамия в Разград - перла от Великолепния век на Кьосем"}
{"url": "http://standartnews.com/balgariya/podpisvat_memoranduma_za_yugoiztochno_evropeyski_mezhdunaroden_institut_na_sreshtata_es__zapadni_balkani-370494.html", "text": "Държавните ръководители на страни от региона ще подпишат Меморандум за сътрудничество и създаване на Югоизточно европейски международен институт за устойчиви технологии. Подписването се очаква да се състои в рамките на Срещата на върха ЕС - Западни Балкани в София на 17 май. Инициативата е на президента Румен Радев. В свое писмо до президента Радев Саня Дамянович – министър на науката на Черна гора и председател на Управителния съвет на Югоизточния Европейски международен Институт за устойчиви технологии, информира българския държавен глава за реализирането на идеята му по време на българското председателство на Съвета на ЕС да бъде изготвен документ за създаването на института, подписан от страните от региона, който да бъде представен пред Европейския съюз. Подкрепящите проекта държави вече са постигнали съгласие върху съдържанието на меморандума, съобщиха днес от президентската администрация. В началото на тази година Румен Радев проведе среща на „Дондуков\" 2 с членовете на Управителния съвет на Югоизточния Европейски международен Институт за устойчиви технологии, на която призова държавите от Балканите да демонстрират ясно своето единство и политическата си воля пред европейските институции за създаването на международния проект. На разговорите тогава българският държавен глава посочи необходимостта в кратки срокове да бъде бъдат очертани основните параметри на инициативата, а подкрепящите я държави да подпишат меморандум за сътрудничество.", "date": "2018.04.15", "title": "Подписват меморандума за Югоизточно европейски международен институт на Срещата ЕС - Западни Балкани"}
{"url": "http://standartnews.com/balgariya/zadarzhaha_21godishna_s_13_promila_nablaskala_10_avtomobila-370497.html", "text": "Задържана е 21-годишна жена, ударила 10 автомобила при шофиране след употреба на алкохол и наркотици. Инцидентът е станал на паркинг в Пловдив. Това съобщи за Радио \"Фокус\" - Пловдив говорителят на ОДМВР. Сигналът е подаден тази сутрин около 6.20 часа в 1 РУ в Пловдив. Установено е, че щетите са причинени от пътнотранспортно произшествие, предизвикано от жената, водач на джип. Увреждания има и по нейния автомобил. Дрегерът отчел над 1.3 промила алкохол. Установено е, че жената е шофирала и след употреба на марихуана. Тя е задържана за 24 часа.", "date": "2018.04.15", "title": "Задържаха 21-годишна с 1,3 промила, наблъскала 10 автомобила"}
{"url": "http://standartnews.com/balgariya/avtomobil_se_vryaza_v_publikata_na_rali_v_shumen_obnovena-370499.html", "text": "Състезателен автомобил се вряза в публиката по време на планинското рали „Мемориал Валерий Великов\" в Шумен, съобщи БГНЕС. При инцидента, станал близо до близост до „Стъклото\", са пострадали шестима души – две жени и четирима мъже. Те са транспортирани в болнично заведение за преглед. По предварителна информация, петима са в тежко състояние. Инцидентът е станал, когато състезателен автомобил BMW с пилот от Варна е загубил контрол над автомобила, който се е врязал в публиката. Състезанието е спряно. \"Сред пострадалите при планинското рали няма такива в тежко състояние и с опасност за живота, заяви изпълнителният директор на МБАЛ-Шумен д-р Атанас Атанасов, цитиран от Фокус. - Шест души са постъпили в Спешното отделение. Двама от тях са с фрактури на подбедрици. Има едно съмнение за фрактура на таз, но все още не е потвърдено има и фрактура на опашна кост. На двама, след като им бъдат разчетени изследванията вероятно ще бъдат освободени\", обясни д-р Атанасов.", "date": "2018.04.15", "title": "Автомобил се вряза в публиката на рали в Шумен /ОБНОВЕНА/"}
{"url": "http://standartnews.com/balgariya/sedmichen_horoskop_14_do_20_april-370427.html", "text": "Овен Посветете се на семейството Вие се държите настрани от суматохата на работното място и вкъщи, спасявайки се със самостоятелни и приятни занимания. Това е отлична част от месеца за сериозни занимания. Вие подсъзнателно го усещате и искате да се насладите на няколкото дни спокойствие. Убедени сте, че може да си го позволите. Приемете казаното по-горе като звездна препоръка. Предлагам ви да се посветите на семейно-домашните, на партньорските или на родителските отговорности. Така си гарантирате чувство на задоволство. То ще ви е необходимо да подплатите с увереност действията си в професионално отношение на следващ етап. Надявам се да почувствате, че вашата връзка/брак имат нужда и от разпалване на страстите в любовта. През свободните си часове обмислете нещата. Може би ви е потребна стратегия. Избистрете я през уикенда. Телец Юпитер е на ваша страна Приготвили сте се да реализирате печалби в и с дейността си. Не признавате компромиси. И сте на прав път, тъй като между 14 и 16 април получавате възможно най-полезната в това отношение подкрепа - тази от страна на Юпитер: той увеличава апетита ви, прави ви смели мечтатели и осигурява път за реализация на плановете ви. Ако към всичко това, за което ви предупреждавам, прибавите великодушие и щедрост, няма как да не си помисля, че получавате нечия подкрепа. Сигурна съм, че тя няма да е само от страна на обстоятелствата. В личния си живот ще изпитвате желания и най-вече необходимост от съвместно преживяване или съпреживяване на вашите успехи. Вие търсите взаимност. Близнаци Пригответе се за промени При вас всичко през този период ще е различно, ще настъпят много промени. Някои ще са наследено положение от предходната седмица. Други ще са съвършено нови. Мнозина Близнаци ще се решат да пътуват и така да изпълнят със съдържание желанието си за промяна. Други съзнателно ще реорганизират делника си, за да реализират мечтаното съвместно начинание. Активността ви трябва да е насочена към уплътняване на съществуващите контакти. Вярно, че е приятно да правите неща за други хора и да ги зарадвате, ако те ще го оценят, но като чета препоръките за периода, бързам да поясня, че с действията и решенията си по никой начин не трябва да утежняване бюджета си. Припомням ви за последствията от описаната планетна връзка Венера/Марс в присъствието на Юпитер. Запознайте се с подробностите от въведението. Рак Живейте за момента Вие изглеждате изключително концентрирани. Венера/Марс и Юпитер ви подтикват да сте нащрек по принцип. Предупреждавам ви, че след 18 април трябва да помислите как да се стегнете и да се спретнете за работа по изоставащите дела, за да не се удвоят проблемите ви. Другата линия от поведението ви, която задължително трябва да бъде контролирана през първата половина на периода, е разходната. Няма как да развържете кесията си и след това да не се затюхкате, че не можете да \"попълните\" отворилите се дупките в бюджета. Последните два дни, 19 и 20 април, ще са най-приятните и в същото време ще са динамични и трудно предвидими. Много неща ще изглеждат след това по различен начин. Не пропилявайте времето си в мечти и надежди. Лъв Доверете се на интуицията Предусещате, че към вас се носи нова вълна  на промени и идеи, които вълнуват не само вас. Веднага се досещате също, че в този момент най-вече имате нужда от интуицията си. Точно така си е. Това е задачата ви от първия работен ден. Следователно, през уикенда си намерете пристан, който да е подслон за вас и вашите размисли и да е заветно място, далеч от суматохата на празниците. За да го постигнете, определено ще се нуждаете от съзнателна, волева реакция. Ако сте си поставили за цел да защитите своите пари от променливостта на обстоятелства, важно е да се съобразите с казаното в общия текст за въздействието на аспекта Венера/Марс в присъствието на Юпитер. Може би е време да се огледате за подходяща инвестиция. Ако вашето заплащане е ниско или сте застрашени от орязване на заплатата, предлагам ви да пуснете в ход своите козове. На 19-20 април потърсете допълнителна или нова работа. Дева Проявете емоции и артистичност Нямате основания за оплаквания, поне що се отнася до развитието на вашите професионални дела. Присъстват нови инициативи, които в близко бъдеще ще разширят бизнеса ви. Но вашият поглед е отправен другаде. Вие се вълнувате от чувствата си и се питате какво изпитва партньорът. Любовните дела, семейните задължения и радостите в тесен кръг са в центъра на намеренията ви около 14 и след 17 април. Ако се питате дали не сте нарушили баланса между отдаване и приемане - на дълг, задължения, отдаденост - означава, че се вълнувате за преценката си и че нямате намерение да позволите на съдбата да се намеси в управлението на живота ви. Смятам, че това ви позволява да проявите повече свобода в действията, както и емоционалност и артистизъм. Това решение е изключително важно за вашите лични и интимни отношения. Така вдъхвате надежда на връзката си, на брака си. Везни Време ви е за ваканция Венера/Марс сключват труден за възприемане от вашето рождено Слънце аспект. Редно е поради тази причина да бъде разглеждан внимателно и отделно. Аспектът Венера/Марс е в състояние да ви донесе здравословни неразположения. Причината – налага се да обобщя така, е в нарушения ритъм на вибрациите на тялото, което реагира прекомерно и емоционално на външните дразнения. Ако ви се иска отдих, позволетете си го. Все така не се чувствате готови за активности и не сте в борбено настроение, затова не се насилвайте. Замисляйте се дали не пренатягате бурмите на енергията си и дали не се претоварвате? В процеса на търсене на отговори ще се разбере дали не превръщате в самоцел от желанието си да сте във форма? Реагирате ли нервно или сприхаво, явно сте подвластни на описаните въздействия. Моля, замислете се. Скорпион Контролирайте страстите Вие сте във вихъра си, а любовните отношения са вашата стихия. Въздействието на силните вибрации от страна на Юпитер придават особено очарование на поведението ви. Мнозина са и онези, които заедно с любовните стремежи  замислят смели нови професионални проекти. Някои от вас смятат, че се нуждаят от реорганизация на живота си, поради което живеят напред във времето и пренебрегват обичайните си задължения. В предвижданията за седмицата според звездните предписания присъства задължението да съхраните семейното спокойствие. Вие обаче настоятелно подчертавате своето мнение и отстоявате правото си на свободни решения. Няма да е лесно да съчетаете двете линии. Все пак опитайте. Дните от 17 до 20 април посветете на тази задача, като не давате воля на страстите си и най-вече на ревността си. Стрелец Не смесвайте чувства и логика Неспокойни сте. Ретроградният Меркурий подбужда енергията ви, зареждайки ви с желание за пътувания, промени и спортна активност. Единствено на 15 и на 16 април, докато трае новолунието и Меркурий преминава към директен ход, бъдете внимателни - възможно е поради превъзбуда или прибързаност да се ударите, да паднете. В професионален план също има промени. Те се случиха в последно време и промениха вашия бизнес план, а и заплащането ви. Според звездните вибрации, редно е да продължи с доказване на способностите и креативността си. Надявам се, че през дните от 17 до 20 април ще прозрете какво се очаква от вас. За целта си забранете да смесвате емоции и логика. През периода не се препоръчва да се доверявате или да доверявате тайните и подготвяните намерения пред когото и да било. Стриктно подбирайте своите слушатели. Козирог Докажете се Звездната характеристика на периода позволява изяви, поощрява смелите стъпки в бизнеса. Вие сте отворени за новото и можете да постигнете много,  ако използвате своите познания без да се притеснявате от евентуални грешки. Това, че ще сте разкрепостени и готови да контактувате, ще се хареса на околните и те ще проявят желание да ви подкрепят във вашите акции. Сигурна съм, че между 17 и 20 април трябва да потънете в ежедневните дела и да се справите с онези от тях, които до момента сте отбутвали или отлагали. Точно на посочените дати на мнозина ще им се наложи да доказват способностите си пред авторитетни и високопоставени лица. Трябва да сте готови да поемете следваща порция отговорност по отношение на работа, професионални задачи, ако искате да се докажете. Водолей Не бързайте с изводите Не плувате в свои води. Няма нищо страшно - това е само за няколко дни и отминава след 17 април. Точно защото не сте в добра кондиция, се хвърляте през глава от идея към идея. Трудният за вашия рожден знак аспект Венера/Марс създава емоции, които вие разбирате превратно. Те не ви защитават от прибързани действия. Дори напротив - подтикват ви към тях. Към това се прибавя опасността от силно емоционални реакции на събития и случки от реалността на делника, тъй като от 14 до 16 април дните се управляват от Уран и ретроградния Меркурий. Те ви подтикват да прибързвате със заключенията. Предлагам всеки да си направи съотвените изводи от прочетеното и да не позволи силните енергии от страна на цитираните транзити да го подведат по отношение на избора на поведение. Риби Не се правете на арбитър През идните дни събитията ще изпробват вашите способности правилно да анализирате обстоятелствата. Не на шега ще изпитате затруднения. Първи ще отчетат смущението ви вашите близки и ще ви подкрепят със съвет. Вие се радвате на хармония в личен план и интимните отношения са спокойни. Предлагам дните от 17 до 20 април да прекарате в тесен кръг, като съзнателно ограничавате другите си контакти. Ако на работа някой се нуждае от вашето присъствие или подкрепа, моля, направете нужното, но си запазете мнението за себе си и не се включвайте в спорове, не се поставяйте в ролята арбитър. На 15 и на 16 април съчетанието на новолунието с директен Меркурий, допълнено с вибрациите на Уран от знака на Овен са в състояние да ви подскажат какво ви очаква в личния и професионалния живот. Имате време да се огледате и да изберете подходящия ден за една важна стъпка/ решение.", "date": "2018.04.15", "title": "СЕДМИЧЕН ХОРОСКОП /14 до 20 април/"}
{"url": "http://standartnews.com/balgariya/tsacheva_ima_iskane_za_zadarzhane_na_balgarski_grazhdani_ne_za_ekstradirane-370510.html", "text": "Има много теми актуални и всичките много важни в Министерство на правосъдието. На първо място продължаваме реформата в съдебната система. Работата на правосъдния министър е да осъществява връзката със съдебната власт, в случая с ВСС. Приоритет е безспорно актуализираната стратегия, говорим за електронно правосъдие, свързаност между съдебната власт, намаляване на бюрокрацията. Това каза правосъдният министър Цецка Цачева пред Канал 3. \"В последните дни е актуална темата с изпълнение на наказанията. Това е много тежка система с години натрупани проблеми, част от тях и бягството – скандално\", каза тя. \"Изпълнението на наказанието е част от съдебната система и изпълнението на присъдите на осъдените, стремежа е гражданите да усетят справедливостта в правораздаването, като първо трябва да се работи за бързо правораздаване\", уточни правосъдният министър. \"Освен за определен период на време, затворниците трябва да получат психологическа помощ, за да се интегрират в обществото след изтичане на наказанието\", категорична бе Цачева. \"Не мисля, че фактът с бягството ще се отрази на доклада по Механизма за сътрудничество и оценка. Проблемът е сериозен и не се подценява. Ситуацията спрямо тях не трябва да се омаловажава. Ако при всяко бягство от затвора министър си подава оставката, ще вървим от смяна на смяна\", каза още Цецка Цачева. \"Работи се по система за база данни, за да се знае от гражданите кои са издирваните лица\", съобщи правосъдният министър. \"Искам категорично да заявя, че нямаме искане за екстрадиция на българи, а искане за задържане. Българската държава  и по този договор има механизми да защити своите граждани, за които няма доказателства за престъпление. Тази седмица ще бъде проведена първата консултация\", заключи Цачева.", "date": "2018.04.15", "title": "Цачева: Има искане за задържане на български граждани, не за екстрадиране"}
{"url": "http://standartnews.com/balgariya/melnik_vazkresyava_ruhnali_hramove-370486.html", "text": "Скални пирамиди, възрожденски къщи, хубаво червено вино. Трудно ще се намери човек в България, който да не се сети, че всичко това го има в най-малкия ни град Мелник. Населеното място всеки ден посреща туристи от страната и чужбина. Архитектурно-историческият резерват е с хилядолетна история. Археолозите вече 50 години възкресяват за нов живот множеството руини в града и околностите му. Историците откриват името му в древни документи, назован с „божествени\" епитети. „Богозидан град\" е Мелник, според грамота на сръбския крал Стефан Урош, за Константинополският патриарх е „Богопазен\" или „Богоспасен\" град – крепост. Титла, давана  на градове със  слава  на силни християнски центрове и непристъпни твърдини. Градове, пазители на християнски реликви. „Искаме да върнем старата слава на религиозен център на Мелник. Тук някога е имало над 70 църкви, действали са 4 манастира. След много работа и ремонти сега тук с отворени врати са пет храма, амбицията ни е да стегнем още два, защото напливът на туристи към църквите ни става все по-голям\", твърди кметът на Мелник – Наско Петев. Мелничани се радват, че църквата „Свети Николай Чудотворец\", която бе затворена почти три години и половина, отново посреща миряни. Много дарители, помогнаха за възстановяването на храма, в който в началото на юли 2014 г. лумна голям пожар заради късо съединение. Изпепелени бяха иконостасът, царските двери и много икони в построения през далечната 1756 година храм. „Големият ни проблем бе, че бяха унищожени 19 ценни икони. Те нямаше как да се реставрират. Наложи се изографисването на нови. Някои са готови и са поставени в църквата, за другите трябват още средства. Липсата на средства бе причина толкова дълго да е затворена светата обител, но в края на миналата година тя отвори врати за поклонници\", казва управникът на Мелник. Новият иконостас е внушителен - дълъг е 4 метра и е висок 3 метра. Църквата „Свети Антоний Велики\" в Мелник приема десетки миряни за нощувка в нощта срещу храмовия празник на 17 януари. Тя е единствената в България, кръстенана този светец. Хората спят в храма с надеждата да намерят лек за болките си. По традиция идват и вярващи от съседна Гърция. Повечето са тук, за да търсят изцеление и опрощение. 17 януари се празнува за предпазване от болести. Миряните вярват, че светецът ще им помогне. „За нас това е един от най-големите празници, свети Антоний бди над нас. Той е бил лечител, пази ни не само от болести, но и от бесове\", споделят местни жители. Колона в средата на храма е опасана с тежки железни вериги и окови. Прангата през годините се е впивала в крака на стотици психично болни, на буйстващи хора. Преди десетилетия държавата решила да се реставрира тази църква. Тя останала затворена цели 33 години. Отворила врати чак през 2000 година. Реставраторите изнесли иконите и от тях до днес няма никаква следа. Цяло чудо било, че точно тази на св. Антоний я оставили в друг мелнишки храм - \"Свети Николай\". Тя е върната, където й е мястото - в църквата „Свети Антоний Велики\". Вече над година и половина уникална църква в Мелник е като магнит за туристите. Храмът „Света Параскева\" /\"Света Петка\"/, който бе осветен от Неврокопския митрополит Серафим, е на 15 века и бе възстановен след повече от 100 години. В светата обител пак се палят свещи и се молят за здраве хиляди миряни от страната и чужбина. Тя възкръсна буквално от пепелта като птицата Феникс. В олтара й се съхраняват мощите на трима светци – на  Преподобната света Параскева, на свети Климент Охридски и на свети Пантелеймон. „Тази църква е една от перлите в короната от храмове и манастири в региона. Вярващите я посещават като православен храм, невярващите – като музей на вярата, който впечатлява всеки. Българите са най-много, а от чужденците преобладават гърците и руснаците\", разказват местните хора. Възкресяването на църквата започна през 2004 година. Тя се намира на около километър югоизточно над населеното място, в склона на Мелнишката крепост – под Деспот-Славовия манастир „Св. Богородица Спилеотиса\"/ „Света Зона\". Бизнесменът Живко Литов е в основата на възстановяването на храма. Eдна от най-древните църкви в Мелник е с богата история. Изградена е през VI век, била е разрушавана и възстановявана през IV десетилетие на ХIII век, в края на ХVI - началото на ХVII век, и през втората половина на ХVIII - началото на ХIХ век. Окончателно е рухнала при Кресненско-Крупнишкото земетресение в 1904 г. Но днес отново посреща миряни от целия свят. Мелник привлича туристи и с обновената главна църква на прочутия средновековен и възрожденски мелнишки манастир „Св. Богородица Спилеотиса\", който е в руини. Храмът бе осветен от Неврокопския митрополит Серафим на храмовия празник – 31 август 2016 г. Направен бе и нов иконостас, който бе измайсторен в Трявна. Сбъдна се мечтата на много местни жители – тази църква да отвори врати постоянно за миряни и в нея те да палят свещи и да се молят за здраве и благоденствие. Манастирът „Св. Богородица Спилеотиса\" („Св. Зона\") е емблематичен християнски ансамбъл в археологическия резерват и е с национално значение. Той е изграден през 1209-1211 г. в източния край на монашеската зона на мелнишката крепост на платото „Св. Никола\" южно над Мелник като пръв манастир на деспот Слав, който се е проявил с голямо църковно-манастирско, гражданско и военно строителство в града-столица на неговата „Малка България\" в първите десетилетия на ХІІІ век. Главната му църква „Св. Богородица\" е реставрирана за последен път през 40-те години на миналото столетие. Хората в Мелник се гордеят, че днес поне главната църква на манастира я има. Те вярват, че в следващите години ще се разие още по-добре религиозният туризъм в града им. Църковно-манастирското културно наследство тук е безценно богатство, което привлича още от края на XVI век вниманието на множество различни специалисти и любители на старини – българи и чужденци, с разнообразието и високостойностните си архитектурни и художествени ценности с неповторимо обаяние. „Спасихме църквата и от руини я отворихме отново. Направихме го, защото всеки храм е средище на вярата и българщината\", казват жителите на най-малкия ни град. Отворена за миряни е и църквата „Свети Йоан\" в гробищния парк. Амбицията на мелничани е в близко бъдеще да посреща миряни и църквата „Свети свети Петър и Павел\", която е затворена повече от 30 години. Тя е паметник на културата с национално значение, построена е през 19-и век. С изключителна художествена стойност са иконостасът, амвонът, епископският трон, стенописите и иконите. „Вярващ човек съм, всяка сутрин съм на църковна служба, където пея. Моя мисия е да този прекрасен храм да отвори врати за миряни. Недопустимо е, че над 30 г. стои под ключ. Но вътре трябва да се направи основен ремонт, от почистване, от освежаване, за да посреща пак вярващи\", твърди Наско Петев. Ремонт е необходимо и в църквата „Света Варвара\", която също не приема посетители, намира се до прочутата Кордопулова къща – най-голямата възрожденска къща на Балканския полуостров, построена през 1754 година. Светата обител няма покрив, ще са нужни сериозни финансови средства. „Спасихме едни църкви от руините и ги възстановихме, други ремонтирахме. Ще продължим да възкресяваме църкви, защото всеки храм е средище на вярата и българщината\", категорични са мелничани. А най-малкият ни град Мелник със своите храмове ще заема все по-голямо място в сърцата и спомените на своите гости.", "date": "2018.04.15", "title": "Мелник възкресява рухнали храмове"}
{"url": "http://standartnews.com/balgariya/zaharieva_ima__osnovatelni_samneniya_za_himicheskata_ataka_na_asad-370488.html", "text": "„Въздушните удари в Сирия няма да повлияят на дипломатическите отношения София – Москва, но България е част от Европейския съюз и Нато, част е от международната общност и няма как да приветстваме и да сме доволни от използването на химическо оръжие\", заяви министърът на външните работи Екатерина Захариева пред Би Ти Ви. Тя изрази надежда, че ситуацията ще се върне към международното право и дипломатическите разходи. „Ескалацията между Москва и Вашингтон е налице. Тя ескалира постоянно\", допълни Захариева. На въпрос дали страната ни е напълно убедена, че режимът на сирийския президент Башар Асад е отговорен за химическата атака в Дума, Захариева коментира, че има много основателни съмнения за това. „От шестте доказани пъти, в които е използвано химическо оръжие в Сирия, за четири беше доказано със сигурност, че оръжието е използвано от Асад\", допълни Захариева. Според външният ни министър не е вероятно България да бъде потърсена, за да стане част от по-широка коалиция срещу правителството на Башар Асад. „Това, към което се стреми цялата общност е да се премине към изпълнение на резолюцията на ООН\", каза Захариева. Според нея въздушните атаки в Сирия няма как да саботират разследването на ОЗХО дали в Дума наистина е използвано химическо оръжие. „Международното право беше грубо нарушено с извършването на поредната химическа атака в Сирия. Разбира се, не е идеалната ситуация, в която няма решение на Съвета за сигурност на ООН за извършване на тези въздушни удари\", допълни външният ни министър. Според нея ударите в Сирия по никакъв начин няма да доведат до нова бежанска вълна.", "date": "2018.04.15", "title": "Захариева: Има  основателни съмнения за химическата атака на Асад"}
{"url": "http://standartnews.com/balgariya/uchenitsi_i_roditeli_rediha_domino-370509.html", "text": "Дуално образование за модерните изисквания и нуждите на обществото - това е конкретният превод на проекта ДОМИНО. На този швейцарски модел за професионално обучение, който стартира преди две години и половина у нас, бе посветена областната панорама на професионалното образование и кариерното ориентиране в Стара Загора. Форумът, организиран от регионалното управление на образованието, в партньорство с Търговско-промишлената палата и най-голямата работодателска организация в региона - Клубът на работодателя, се проведе през уикенда. Първата плочка на ДОМИНО-то поставиха още в петък след обяд 20-те професионални гимназии и средни училища от Стара Загора, Казанлък, Чирпан, Раднево, Мъглиж, Гълъбово, Павел баня, Гурково и Николаево. Те превърнаха кокетната зала за художествена гимнастика в истински панаирен павилион на своите училища. Подробни презентации, изделия за практическо обучение,  действащи макети,  рекламни материали и модели - това бе само част от примамливото изобилие, с което бяха атакувани седмокласниците и техните родители. Възпитаниците на ПГ по ветеринарна медицина „Ив. Павлов\" и техните партньори от Центъра за диви животни дори бяха изложили живи екземпляри - един скален орел, керкенез и чинчила. Жив интерес сред бъдещите електричари предизвика и действащия макет на учениците от ПГ по електротехника и транспорт „Г.С.Раковски\" за производство на статично електричество. Да го изпробват върху себе си тук постоянно се трупаха седмокласници. „По принцип мисля да кандидатствам в езиковата, но ветеринарната гимназия определено ми хареса и нищо чудно да променя мнението си\", призна Вяра от ПГ „Максим Горки\" в Стара Загора. Нейната приятелка Илияна може би от солидарност също бе харесала животинките на ветеринарите. Пресиян от същото училище пък се увличал по химията и бе разочарован, че старозагорската ПГ по химическа промишленост  и биотехнологии „Д. Менделеев\" кой знае защо нямаше щанд на своебразния парад на професионалните училища. На място, готови да се притекат на помощ на ученици и родители, бяха  и кариерни консултанти от общината и регионалното управление на образованието. В съботния ден в рамките на областната панорама  предприятията и фирмите-партньори -   Хранинвест - Хранмашкомплект\" АД, АТЕ – Пласт, Оскар Рюег - България\", „Стандард профил\" - ЕАД, \"Средна гора\", комплекс \"Сити\" и ресторант \"Бизар\", гостоприемно отвориха врати за бъдещите си кадри. В деня на отворените врати седмокласниците и техните родители на място се запознаха с условията на работа и преспективите за развитие на професиите в тези модерни фирми. Стана ясно, че в план-приема за новата учебна година в Старозагорска област превес наистина имат професионалните паралелки. От общо 106  паралелки за осми клас в областта, 42 – са профилирани, а 64 - са професионални, съобщи шефката на регионалното управление на образованието Татяна Димитрова. Според шефа на Търговско-промишлената палата в Стара Загора Олег Стоилов проектът „Домино\", на който старозагорци са пионери в страната, е най-ефективният инструмент за налагане на професионалното образование. Затова на неоотдавнашната си среща с министъра на образованието и науката Красимир Вълчев старозагорските предприемачи са предложили  от проектна форма дуалното обучение да стане държавна политика. * * * * - Само с едно: тези, които са без работа, нямат квалификацията да заемат свободните работни места. Бизнесът изпитва глад за кадърни професионалисти. - Може да се каже, че почти всички браншове изпитват остра нужда от изпълнителски кадри, които подготвят професионалните гимназии - от строителството и ресторантьорския и хотелиерския бизнес до машиностроенето. - Дуалното обучение, което взаимстваме от т.н. швейцарски модел, всъщност го имаше в нашите техникуми и СПТУ-та преди 1989 г., макар и не в този чист вид. Учениците караха производствени стажове, трупаха опит, свикваха с трудовите навици, а в някои учебни центрове дори имаха стопанска дейност - произвеждаха дребни детайли. Вместо да подобрим и коригираме тази добра практика, ние я зачеркнахме с лека ръка и сега \"внасяме\" чужд опит. - Трябва да признаем, разбира се, че голяма част от тези техникуми и професионални училища в региона бяха създадени специално за големите ни заводи като АТЗ, ДЗУ, Берое, които вече ги няма, а училищата продължиха да произвеждат дълго време същите кадри. Надявам се с дуалното обучение всяка от професионалните гимназии да намери своя партньор в съвременното производство в региона и нещата да си дойдат на място. - Винаги може повече, аз съм за този принцип. Но когато подкрепата е свързана с финансови средства, това е по-силите на по-големите компании като мините, енергийните компании и др. А и днес във века на IT-технологиите техниката остарява много бързо. По-добре е наистина учениците на място да се обучават на модерните машини и оборудване, какъвто е и смисълът на дуалното обучение. - Изключително сме доволни от тези срещи с министър Вълчев, който се показа като мислещ и разумен държавник, и се надявяме да се вслуша в нашите препоръки. Ние сме категорични например, че професионалните училища трябва да имат  предимство пред езиковите гимназии. Не сме против тези елитни гимназии, но не е тайна, че голяма част от техните възпитаници заминават да учат в чужбина и после не се връщат в България. Настояваме и за реформа във висшето образование, което продължава да бълва безработни висшисти. Държавата трябва да финансира само вузове и специалности, които са ориентирани към нуждите на пазара и бизнеса.", "date": "2018.04.15", "title": "Ученици и родители редиха ДОМИНО"}
{"url": "http://standartnews.com/svyat/asad__dovolen_ot_savetskoto_orazhie_ot_70te-370496.html", "text": "Сирийският президент Башар Асад е дал висока оценка на съветското въоръжение, използвано за отразяване на ракетния удар на САЩ, Великобритания и Франция по сирийски цели, предаде ТАСС. Това съобщи днес депутатът от руската Дума Сергей Железняк, член на ръководството на партията \"Единна Русия\", след среща на руски парламентаристи с Асад. Железняк каза, че от гледна точка на Асад вчерашните удари са били агресия, и добави, че руските депутати споделят тази позиция. Асад се е изказал много добре за \"руското оръжие, показало превъзходство над оръжието на агресорите\", каза Железняк. Тази оценка потвърди и Дмитрий Саблин, ръководителят на руската делегация. По думите му Асад е изтъкнал, че вчерашните удари са били отблъснати от Сирия \"със съветски ракети, произведени през 70-те години\", посочил е,   че от 90-те години в американски филми руското оръжие е било показвано като \"изостанало\", но сега е станало ясно кой наистина изостава. За да възстанови икономиката си, на Сирия ще са й необходими 400 милиарда долара, е заявил Асад. Важна задача е възстановяването на инфраструктурата, за което ще трябват 10-15 години и не по-малко от 14 милиарда долара, цитира Саблин думите на сирийския президент. Той е заявил също, че не очаква в Сирия западни компании, особено в петролната и газовата сфера. Асад е казал, че е разговарял за това с руския президент Путин в Сочи и че желанието е в Сирия да работят руски компании. Сирийският президент е приел покана да посети Русия - Хантимансийския автономен район, и е казал, че децата му миналата година са били на почивка в лагера \"Артек\", в Крим.", "date": "2018.04.15", "title": "Асад  доволен от съветското оръжие от 70-те"}
{"url": "http://standartnews.com/svyat/germaniya_prizova_za_podobryavane_na_otnosheniyata_s_rusiya-370490.html", "text": "Германският президент Франк-Валтер Щайнмайер каза, че е обезпокоен от влошаването на отношенията между Русия и Запада като последица от случая \"Скрипал\" и призова за подновяване на дипломатическите усилия за подобряване на връзките, предаде ДПА. \"Независимо от Путин не бива да обявяваме цяла Русия - страната и нейния народ - за врагове\", заяви Щайнмайер в интервю за вестник \"Билд ам зонтаг\". Отравянето на Скрипал бе обезпокоително, но не по-малка тревога трябва да буди и \"все по-бързото отчуждение между Русия и Запада\", което има последици далеч извън конкретния случай, казва германският президент. По думите му на практика между двете страни няма доверие и затова \"истинското предизвикателство за отговорната политика\" е да се противодейства на това бързо развиващо се отчуждение. Хората не бива да бъдат обзети от \"апокалиптично настроение в отношенията с един труден съсед\", добавя бившият германски външен министър. Германското правителство носи отговорност както за единството на ЕС, така и за способността му да действа и затова трябва нееднократно да информира Кремъл за вредата, която действията му причиняват на европейско-руските отношения, казва Щайнмайер, имайки предвид санкциите заради анексирането на Крим и конфликта в Източна Украйна. Без подобряване на отношенията между Русия и САЩ шансовете за уреждане в Сирия са нулеви, казва президентът, цитиран от РИА Новости. Нищо няма да стане без съседите от региона, но нищо няма да почне без САЩ и Русия. Големите държави носят голяма отговорност. Тук трябва да се направи първата крачка, Путин и Тръмп го дължат на света, посочва германският президент.", "date": "2018.04.15", "title": "Германия призова за подобряване на отношенията с Русия"}
{"url": "http://standartnews.com/svyat/himicheskite_inspektori_v_siriya_zapochvat_rabota-370492.html", "text": "Инспекторите от контролния орган Организация за забрана на химическото оръжие (ОЗХО) ще започнат днес разследването си на мястото на предполагаемата химическа атака близо до Дамаск. \"Екип за установяване на фактите пристигна в Дамаск в събота и трябва да отиде в Дума в неделя\", заяви заместник-министърът на външните работи Айман Сусан пред АФП. Делегация от експерти от ОЗХО, която е с централа в Хага, има за задача да разследва атака от 7 април срещу Дума, който се намира източно от Дамаск. Западните сили твърдят, че при атаката са използвани химически вещества, най-вероятно хлор и зарин, и са убити най-малко 40 цивилни граждани. Предполагаемата атака, която Дамаск и руският му съюзник отричат, предизвика в събота заранта ракетни удари от страна на Съединените щати, Франция и Великобритания. Сусан повтори обещанието на сирийското правителство, че химическите експерти ще могат да разследват безпрепятствено. \"Ще гарантираме, че те ще могат да работят професионално, обективно, безпристрастно и без никакъв натиск\", каза той.", "date": "2018.04.15", "title": "Химическите инспектори в Сирия започват работа"}
{"url": "http://standartnews.com/svyat/sasht_obviniha_asad_che_e_izpolzval_i_zarin-370495.html", "text": "Съединените щати смятат, че при предполагаемата атака с химическо оръжие на 7 април в град Дума, край сирийската столица Дамаск, е бил използван не само хлор, но и зарин, заяви представителка на администрацията, цитирана от Франс прес. Тя припомни, че наличните информации говорят за употреба на хлор, но има важни индикации, които загатват, че е бил използван зарин - по-мощен нервнотоксичен агент. Цитираната представителка на администрацията на американския президент Доналд Тръмп, пожелала да запази анонимност, посочи големия брой жертви и симптомите на пострадалите хора. Толкова сериозни симптоми не може да бъдат предизвикани от хлор, а от нервнотоксични агенти, отбеляза тя. Западните страни на няколко пъти осъдиха предполагаема употреба на хлор от сирийския режим. Използването на зарин, за което бе съобщено при нападение в град Хан Шейхун преди година, стана причина за американски удари по Сирия, припомня Франс прес. Агенцията отбелязва, че екип на Организацията за забрана на химическите оръжия вече е в Сирия, за да разследва предполагаемата химическа атака в Дума. Той обаче има за цел да установи какво вещество е било използвано при нападението, а не кой е неговият извършител.", "date": "2018.04.15", "title": "САЩ обвиниха Асад, че е използвал и зарин"}
{"url": "http://standartnews.com/balgariya/predimno_slanchevo-370477.html", "text": "Днес ще преобладава слънчево време с висока облачност, след обяд - значителна. Ще духа слаб до умерен вятър от изток-югоизток. Минималните температури ще са от 7 до 12 градуса, а максималните - между 23 и 28 градуса. Атмосферното налягане е по-високо от средното за месеца и ще остане без съществена промяна. По Черноморието остава мъгливо, но след обяд мъглата ще се разсейва. Временно вятърът ще се ориентира от север-северозапад, но след обяд отново ще се ориентира от югоизток и ще е слаб до умерен. Максимална температура на въздуха - между 10 и 12 градуса, температурата на морската вода е 10-12 градуса. Вълнението на морето ще е 1-2 бала. В планините облачността ще е значителна, предимно висока. Ще духа слаб до умерен вятър от юг-югоизток, по високите части - от югозапад. Максимална температура на 1200 метра - около 18 градуса, на 2000 метра - около 10 градуса. В понеделник сутринта ще има значителна висока облачност, а през деня от запад облачността ще се снишава и по-късно на места в Западна България ще превали дъжд. Дневните температури ще се понижат. Във вторник над много райони от страната ще се развива купеста и купесто-дъждовна облачност и на повече места ще има превалявания, придружени и с гръмотевици.", "date": "2018.04.15", "title": "Предимно слънчево"}
{"url": "http://standartnews.com/svyat/frantsiya_razsekretila_doklad_dokazvasht_himicheskata_ataka_v_siriya-370489.html", "text": "Франция е разсекретила доклад, изготвен от спецслужбите, за който се твърди, че доказва използването на химически оръжия от режима на Башар Асад в Сирия. Документът е публикуван на страниците на френското министерство на отбраната, както и на външните работи. Това каза френският посланик у нас Ерик Льобедел. „Това е консолидиран доклад, който изразява мнението на френските разузнавателни служби. Вътре има и политически и военни становища\", поясни Льобедел пред Би Ти Ви. „В доклада има много улики, които съвпадат и, които ни отвеждат към заключението, че няма никакво съмнение, че именно режимът на Асад е извършил химическата атака срещу град Дума\", допълни още френският посланик. Той определи въздушните удари на Съединените щати, Великобритания и Франция като „необходими, целенасочени и напълно законни\". „Франция непрекъснато се бори срещу употребата на химическо оръжие в Сирия и през юли 2013 г. беше готова да нанесе удари, но за съжаление по това време нашите съюзници – САЩ и Великобритания, не бяха готови. Франция е вносител на двата международни договора за химическите оръжия, които Сирия е подписала\", коментира още френският посланик. На въпрос дали Русия е била предупредена за вчерашните въздушни удари, Льобебел поясни, че знаците от западните лидери са били напълно ясни. „Имаше много ясни индикации, изразени от нашите ръководители, които многократно повториха, че червената линия е премината и това ще доведе до действия. Естествено, Русия не беше предупредена за техническите подробности и за момента на тези удари\", каза посланикът. „Нашата цел беше да избегнем всеки риск от ескалация. Понякога в коментарите има тенденцията да се преувеличават нещата – ние не сме в ситуация на Трета световна война или поемане на някакви рискове\", категоричен е Льобедел. На въпрос дали въздушните удари „са си свършили работата\", посланикът коментира, че това зависи единствено от сирийския режим и неговите съюзници. „От една страна, ударите вчера бяха достатъчно мощни и целенасочени, за да унищожат една голяма част от това, което оставаше като химически запаси на режима. От друга страна, тази проява, тази заявка на воля, на решителност от страна на Съединените щати, Великобритания и Франция ще окаже влияние на сирийския режим и особено върху Русия\", допълни Льобедел.", "date": "2018.04.15", "title": "Франция разсекретила доклад, доказващ химическата атака в Сирия"}
