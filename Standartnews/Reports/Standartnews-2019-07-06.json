{"url": "https://standartnews.com/mneniya/evropa-novi-postove-stari-pushki-396450.html", "text": "Лидерите на ЕС успяха да намерят компромис за ключовите европейски постове като запазиха статуквото. Но така и не се съобразиха с желанието на своите избиратели за промяна. \r\nПо време на изключително напрегната тридневна среща на върха в Брюксел (30 юни - 2 юли) държавните и правителствените ръководители на ЕС успяха в последната минута на продълженията на европейския мач да посочат номинациите, които да се превърнат в назначения. Но оттук нататък на дузпата ще бъде всеки от резервите, които се вкараха на терена, ако не усети, че вятърът, който издухва застоя, се усеща и от запад, и от изток.  \r\nИмената на Великолепната петорка за Европа вече не са загадка за никого от понеделник. За поста на председател на Европейската комисия (ЕК), ЕС постигна съгласие с кандидатурата на министъра на отбраната на Германия Урсула фон дер Лайен. Лидерите номинираха белгийския премиер Шарл Мишел за председател на Европейския съвет, испанският външен министър Жозеп Борел сяда в креслото на ръководител на дипломацията на ЕС, а управляващият директор на Международния валутен фонд (МВФ) Кристин Лагард поема от Вашигтон към Франкфурт, където е хедофиса на Европейската централна банка (ЕЦБ). \r\nЕдинственият кандидат, който стана известен ден по-късно, бе председателят на Европейския парламент(ЕП). Това е Давиде Сасоли – десен политик от Италия.  \r\nЕвропейските елити изобщо не разчетоха сигнала, пратен им от избирателите. Вместо нови лица, те си избраха стари муцуни. Това ясно личи от „пакета“ на топ властници в ЕС.  Няма нищо ново, освен може би дамата от Германия на поста председател на Европейската комисия. Която се оказа компромисен вариант, постигнат между могъщите в Евросъюза Франция и Германия, и техните лидери Еманюел Макрон и Ангела Меркел. Нова ли? Та  . Да не говорим за белгийския служебен премиер Анри Мишел. Или за французойката, която 8 години управлява МВФ. Още по-малко за външния министър на Испания. С две думи всички те са стари пушки в политиката. А в случая на Борел –направо антика в Европейския съюз. Отказът от проветряване на креслата в Брюксел тепърва ще носи резултат.  Негативен - за управляващите партии, а позитивен - за популисти и екстремисти. Впрочем, голямата изненада сред кандидатите бе намерението на юристката Кристин Лагард да се кандидатира за ръководител на ЕЦБ. Но в същото време това може да се окаже и силен ход що се отнася до лидерите на европейските страни. \r\nОт гледна точка на Г-20 или на Международния валутен комитет - това, разбира се, е тъжно събитие, тъй като именно от Лагард вложи най-много усилия и постигна най-много успехи в осигуряването на вноските за МВФ – трудна тема, за която никога не се намира решение, най-вече заради лошия пример на най-големия кредитор - САЩ. \r\nОт друга страна, номинирането на Лагард за шеф на ЕЦБ не беше изненада, особено след като тя се появи и щедро раздаваше съвети по време на срещата на Г-20 в Осака миналата седмица. Да, там център на вниманието бяха Путин, Тръмп, Си Цзинпин и др. затова никой не обърна сериозно внимание на бюрократката от МВФ. Но е факт, че на \"фамилното\" фото освен нея, женско присъствие регистрираха само Ангела Меркел и Тереза Мей. \r\nНезависимо от приповдигнатия тон на срещата, Лагард предупреди световните лидери, че основната заплаха за растежа на глобалната икономика остава търговската политика, включително митата, налагани в битката за надмощие на пазара, започната между САЩ и Китай. Ако това продължи, тя предсказа намаляване на инвестициите, забавяне на стокообмена, който вече е стигнал дъното от края на последната финансова криза. \r\nСъвсем скоро ще разберем дали Кристин Лагард ще пренесе целия си опит в международните икономически отношения като инвестиционен капитал на новия си пост. Що се отнася до политическо влияние, тя има мощното рамо на френския президент Макрон. И разчита на банковото си лоби във Франкфурт, за да няма проблем с Берлин. Още повече, че скоро там предстои смяна по върховете – Меркел си отива от властта. \r\nНазначаването на Лагард за президент на ЕЦБ обаче крие и заплахи. В рязък контраст с Марио Драги, французойката няма никаква биография в икономиката или във формирането на парична политика. Това поставя на дневен ред бързото назначаване на наследник на отлично подготвения, но винаги замислен Беноа Кьоре като оперативен директор, който при други условия и договорки би бил идеалният избор за наследник на Драги. \r\nНо това, което Лагард има като безспорно преимущество е, че отдавна е в голямата игра. Тя е направи улегнала, мъдра и с лекота ще възложи на свои верни помощници – някои от които са най-добрите икономисти в Европа – да й помагат в управлението.  \r\nА във Франфурт, Лагард ще занесе звездния си статут на политик - от френски финансов министър по време на финансовата криза през управляващ директор на Международния валутен фонд до шеф на ЕЦБ. Тя ли ще бъде секретната гореща връзка, бутонът на червения телефон между Брюксел и Вашингтон? Ще четем по знаците… Другата дама (и царица по правилата на шаха) е Урсула фон дер Лайен – храбрият министър и първа жена начело на отбраната на германия. Тя сега чупи нови рекорди като става първата дама, заемаща поста на шеф на Еврокомисията.  \r\nКато министър на отбраната, Фон дер Лайен бързо се справя с проблемите на въоръжените сили. Бундесверът беше и все още е засегнат от остаряло и дефектно оборудване, лошо замислени проекти за въоръжаване и сериозен недостиг на експерти. Чрез прилагането на много политически натиск и чрез публични акции от името на въоръжените сили тя постигна увеличение на бюджета си за отбрана - макар и все още да не достига целите на НАТО. А под „преобръщане на персонала“ първият германски министър на отбраната-жена спря да съкращава въоръжените сили, като за първи път от края на Студената война засили броя на войските. \r\nРепутацията на Фон дер Лейен като жена, която поправя нещата обаче доста пострада през последните години. Това се дължи на редица кадрови решения, но и на редица скандали. По време на нейния мандат също бяха отложени големи проекти за въоръжаване и едновременно с това се появиха десните екстремистки действия във въоръжените сили и унизителните практики, засягащи нови служители. Проблемите не спират дотук, но досега те си бяха вътрешни, само за Германия. Сега ще видим дали ще превърнат в проблеми за Европа.  \r\nФон дер Лайен подкрепя европейското военно сътрудничество и отделянето на повече разходи за отбрана. Иска Съединени европейски щати, бори се за това, макар и да е консерватор. Една европейска армия като дългосрочна цел и НАТО не са противоположности, а две страни на една и съща монета, повтаря Фон дер Лайен. Дали тези думи галят ухото на американския президент Доналд Тръмп, едва ли. \r\nНоминирането й без съмнение е реванш за Ангела Меркел след отстрелването на Манфрид Вебер.  И неочаквана победа за канцлера в Берлин. Минали са 50 години, откакто последно сме имали германски лидер в Европейската комисия. И ако това е лебедовата песен на политичесата игра на Меркел, няма основание да е недоволна. Независимо, че това решение дойде като краен компромис след като всички други варианти се провалиха. А номинацията дойде от човека, за когото се говореше, че е станал заклет неин враг - френският президент Емануел Макрон. И той има повод днес да отваря шампанско. Макара новата му система за номиниране на водещи кандидати от всеки основен политически блок за най-високо място да удари на камък, той постигна повече отколкото очакваше. Французин влиза след 8 години отново в ЕЦБ, а приятелите му от Испания и Италия има за какво да му се реваншират години наред. Германците са щастливи, макар и с дубльор. Белгийците му остават верни, запазвайки място във Великолепната петица.  \r\nРазочарованието остава за Вишеградската четворка (Полша, Чехия, Унгария и Словакия), но вината е и тяхна. Направиха всичко възможно, за да провалят кандидатурата на социалиста Франс Тимерманс. Холандският политик е недолюбван, защото като еврокомисар, отговарящ за върховенството на закона,  прекали в преследването на техни правни прегрешения. Успяха да блокират избора му, но платиха висока цена - останаха извън масата с големите порции.  \r\nЕманюел Макрон обаче няма с кого да подели вината за провала на консервативния кандидат Манфред Вебер. И сигурно дълго това ще му  бъде напомняно. Защото с младостта си, немецът можеше да донесе очакваната промяна. Но старите лъвове успяха да акцентират върху липсата му на опит. В сянката на избора на двете дами останаха и новият председател на Европейска съвет Анри Мишел, и „външният министър“ на ЕС Жозеп Борел. И при тук прозира дългата ръка на Макрон. С тези двамата той осигури от една страна свои поддръжници в лицето на страните от Бенелюкс (Белгия, Холандия и Люксембург) заради Мишел, а от друга се съобрази с набиращите мощ испански социалисти, които получиха поста на външен министър. \r\nЦелият този мизансцен обаче се оказа истинско бедствие за Европейския парламент. Депутатите имаха доброто желание да направят избора на ръководител на Европейската комисия по-демократичен, по-разбираем за гражданите. Лидерът на ЕС трябваше да бъде избран от малкия брой „шпиценкандидати“ от големи политически блокове в ЕП. Но и това в голяма степен беше обречено на провал, защото макар и евродепутати, повечето от тях се борят за националните си интереси в Евросъюза.  \r\nУрокът от това фиаско е, че формулата за избора куца. Манфред Вебер беше слаб кандидат, нямаше опит в управлението. Но беше дружно подкрепян през цялата кампания заради спазването на дисциплината във фракциите и в името на дългогодишните съюзи. \r\nОказа се, че това не стига. Затова и държавите-членки ще трябва занапред да мислят по-съсредоточено върху това какви номинации правят за „шпиценкандидати“.  \r\nТака лидерите на страните ще бъдат облекчени от това да се борят едни с други като глигани и да не спят по цели нощи в Брюксел. А на евродепутатите ще се валожи да се морят върху избирането на лидери. Последното бе на път да се случи при избора на председател на Европейския парламент. Там четиримата кандидати уж се бориха, но накрая бе избран, при това съвсем очаквано, номинираният от социалистите италианец Давид Сасоли. Той е евродепутат втори мандат, а преди това е имал дълга кариера на журналист в италиански вестници, информационни агенции и телевизии. В последните пет години той бе един от 14-те заместник-председатели на Европейския парламент. За втори пореден мандат ЕП ще бъде ръководен от бивш италиански телевизионен водещ, какъвто бе и досегашният председател на институцията Антонио Таяни. И това ако не е интересно?! \r\nСасоли смята, че ЕП има нужда от ново мислене, мъдрост и смелост, за да се върне ЕС към духа на основателите на Общността. На плещите му обаче ще лежи голяма отговорност. Именно той трябва да възобнови процеса на сближаване от една страна между политическите фракции, за да има нормална политика в Европарламента. От друга Сасоли трябва да отчита интересите на гражданите на Евросъюза. Резултатът е постигнат, сега се очакват следващите стъпки.", "date": "2019.07.05", "title": "Европа - нови постове, стари пушки"}
{"url": "https://standartnews.com/mneniya/silen-iznos-kompensira-po-slaboto-potreblenie-396435.html", "text": "\r\n------------ Решихме да запазим прогнозата си за растежа на БВП за тази година от 3.3%, а през следващата година 3.1%. Въпреки това направихме известно ребалансиране на факторите, задвижващи растежа в нашия основен сценарий в сравнение с прогнозата, направена преди три месеца. \r\nЧастното потребление ще остане основният фактор за растежа през тази и следващата година, подкрепен не само от увеличаването на заплатите и заетостта, но и от допълнителното \r\nповишаване в кредитирането, насочено към домакинствата. Още едно увеличение на заплатите в публичния сектор с 10% изглежда много вероятно през следващата година, което, в комбинация с по-високите минимални заплати и някои селективни увеличения на социалните плащания, следва да предоставят тласък на доходите на домакинствата през 2020 г. в сходни \r\nпропорции с тези през 2019 г. Независимо от това, частното потребление се прогнозира да нарасне с малко по-слаби темпове, отколкото предвиждаше нашият сценарий преди три \r\nмесеца, тъй като пречките през увеличаване на заетостта са на път да се окажат по-големи, особено когато се вземе предвид, че структурата на българската икономика е доминирана от трудоемки сектори, за които достъпът до нови работници е ключов за продължаване на експанзията. Това ще бъде частично компенсирано от по-силни инвестиции, тъй като България е усвоила само една трета от средствата си от фондовете на ЕС, като същевременно инвестиционният апетит на местните власти вероятно ще се увеличи поради наближаващите общински избори тази есен. Освен това експанзията на жилищното строителство изглежда далеч не е приключило, като предлагането на нови жилища изглежда \r\nпродължава да изостава в сравнение с търсенето, дори в контекста на неблагоприятната демографска перспектива. И накрая, очакваните инвестиции в производството и разширяването \r\nна газопреносната мрежа би трябвало да помогнат за увеличаване на бруто образуването на основен капитал с по-силен тласък тази и следващата година, отколкото очаквахме преди три месеца. Основният фактор за компенсиране на по-слабото частно потребление в нашия нов базов сценарий ще бъде по-силното възстановяване на износа. Силното възстановяване на износа \r\nвече се забелязва в данните за първото тримесечие на 2019, където в номинално изражение износът нараства с 9.5% на годишна база, най-силно от последните три месеца на 2017 г. насам. Това се дължи преди всичко на намаляващия ефект на някои от факторите, които ограничиха растежа на износа през миналата година, включително:  \r\n1) по-слаба от очакваната реколта за някои селскостопански продукти поради лятната суша 2) временното преустановяване на работата на най-голямата компания за преработка на мед и медни сплави Аурубис и на рафинерията на нефт и нефтопродукти Нефтохим Бургас, които заедно формират около 15% от общия стоков износ на страната. \r\nОсвен това износът вероятно ще получи по-силен тласък от бизнес инвестициите, реализирани миналата година, когато бруто образуването на основен капитал в машини и оборудване нарасна със 7,1% в реално изражение (най-силното отчитане от 2015 г. и пето най-високо в ЦИЕ). И докато България все още не е успяла да привлече големи инвестиции в автомобилостроенето, имаше няколко средно големи проекта от по 30 до 50 милиона евро, които, макар и не съвсем ясно с колко, би трябвало да увеличат производствения капацитет на сектора с 10 до 15%. Вносът на технологии в производствения и енергийния сектор в допълнение към закупуването на ново военно оборудване (в съответствие с ангажимента за повишаване на военните разходи до 2% от БВП) ще гарантира, че ръстът при вноса ще изпревари този на износа за трета поредна година, което допълнително ще ограничи търговския излишък до 1,6% от БВП през 2019 г. и 0,7% от БВП през 2020 г. Въпреки че не очакваме по-нататъшна ескалация на търговските войни, забавянето на растежа в развитите икономики, предвидено в нашия глобален сценарий през следващата година, ще има негативен ефект върху българския износ за еврозоната през 2020 г. Тази и следващата година вероятно ще бъдем свидетели на най-големите импулси за растежа, идващи от кредита досега в настоящия бизнес цикъл, тъй като общите кредити се увеличиха със 7% на годишна база през април, водени от кредитите на дребно и ипотечните кредити за домакинствата. При коригиране с продажбите на необслужвани кредити ръстът се очертава още \r\nпо-силен, може би с малко над 8% на годишна база, което направи възможно темповете на растеж на кредитите да надвишават номиналния ръст на БВП за втора поредна година. Солидният ръст на кредитите получава подкрепа и от бавно намаляващата цена на кредита, като например през април тази година лихвеният процент за новоотпуснатите ипотечни кредити, деноминирани в местна валута, за първи път падна под прага от 3,2%. Очакваме инфлацията леко да се забави през периода на прогнозата въпреки ускорението на индекса на потребителските цени до 3.7% през април на фона на по-високите от очакваните цени на храните. Инфлацията на цените на енергията скоро ще започне да намалява на годишна база, тъй като базовият ефект изчезва, въпреки че може да се стигне до временно покачване на общата инфлация в четвъртото тримесечие на 2019 г. Нарастването на цените на хранителните продукти все още не е приключило, тъй като ще е необходимо повече \r\nвреме нарастването на цената на непреработените храни от последните няколко месеца да се пренесе и в цените на преработените храни. Темпът на нарастване на административно регулираните цени ще надхвърля общото инфлационно ниво през тази и следващата година, според нас, тъй като регулаторите ще се опитат да използват възходящата фаза от бизнес цикъла, за да насърчат осъществяването на практика на някои дълго отлагани инвестиции в рехабилитация и разширяване на мрежите за пренос на вода и енергия. Очакваме движената от търсенето инфлация да остане ниска през 2019 и 2020 г., тъй като, според нас, ще бъде необходимо още време преди ръстът на заплатите да започне да се трансформира в някакъв по-осезаем натиск за увеличаване на базисна инфлация. Въпреки скандала с покупките на луксозни апартаменти на по-ниски от пазарните цени, управляващата дясна партия ГЕРБ спечели изборите за Европейски парламент. Но значимостта на тази победа беше ограничена от много ниската избирателна активност (32%, петата най-ниска в ЕС), която от своя страна допълнително увеличи важността на общинските избори през тази есен. Проучванията на общественото мнение показват, че разочарованието на гласоподавателите от недостатъчния напредък в борбата с корупцията може да натежи върху изборния резултат на ГЕРБ, въпреки усилията на правителството за ускоряване на растежа на БВП и работните места. Нашият основен сценарий е, че ГЕРБ ще запази контрола си над голяма част от местната администрация, макар че може да се очаква известна загуба на влияние, особено в северните части на страната, където доходите, заетостта и публичните инвестиции в инфраструктура изостават. В този случай е трудно да се види какво би мотивирало управляващата партия да промени съществено провежданата стопанска политика. При този сценарий, правителството ще запази водената досега неутрална към растежа фискална \r\nполитика и вероятно ще разхлаби натиска за задържане на административно регулираните цени (за да се подкрепят дълго отлаганите инвестиции в подобряване качеството на мрежите \r\nза пренос на електрическа енергия и вода), тъй като необходимостта от популистки мерки ще намалее след изборите. В случай на значителни загуби за ГЕРБ вероятно ще се стигне до \r\nпредсрочни избори през пролетта на следващата година. При този сценарий правителството може да направи завой към по-популистки мерки, включително и по-високи бюджетни разходи, в опит да ускори растежа на БВП и доходите възможно най-скоро.", "date": "2019.07.05", "title": "Силен износ компенсира по-слабото потребление*"}
{"url": "https://standartnews.com/mneniya/yulska-zhega-za-borisov-396421.html", "text": "  На 1 юли, на Бойко Борисов и още 27 европейски премиери изобщо не им беше нито до Юрая Хийп, нито до вечния им хит. Изнервени и уморени след 10-часово безплодно заседание, всеки от лидерите на Стария континент посрещна изгрева в тежки мисли дали ще могат да запеят заедно не „Джулай морнинг”, а „Одата на радостта”. А притесненията им се удвоиха ден по-късно, когато музикалните виртуози свириха симфонията на Бетховен в Европарламента, а едни от депутатите се обърнаха с гръб, а други - общо не си направиха труда да станат от креслата си. Макар че сработи компромисен вариант и лидерите си стиснаха ръцете за най-важните постовете, решението няма как да радва  Борисов. То отново разпали прикритите страхове за Европа на две скорости, в която източните страни могат да блокират нечия чужда кандидатура, но не и да се преборят за своя.  В още по-голяма степен това важи за нас, след като и трите обсъждани бг имена събраха повече критики  отколкото овации. Изпълнителният директор на  Световната  банка  Кристалина Георгиева излезе от играта за Великолепната петорка, за да даде път на  колежката си от МВФ Кристин Лагард да седне на най-високия стол в Европейската централна банка. Само допреди 2 години българката управляваше финансите на Европа и беше дясната ръка на Юнкер. Днес обаче за някои евролидери тя вече е предател, напуснал комисията заради  неосъществена амбиция за ООН. А французойката, макар и юрист, следващите 8 години ще следи под лупа паричната политика на Европейския съюз. Мария Габриел пък изобщо не стигна до номинация, особено след шведския шамар, че европейската дипломация не е за аматьори. Сергей Станишев остана последния ни шанс да блеснем с български шеф на Европарламента, но дори не попадна в шортлистата за гласуване. И той, както и останалите кандидатури, уж от България, едва ли са имали напразни очаквания. Най-малкото защото добре знаят, че подкрепа от родна земя не могат да чакат. Дори приятелите им са скрити врагове. За Борисов остава борбата за останалите по-малки, но също апетитни европостове и тя тепърва предстои. Точно сега обаче не му е на дневен ред. Защото юлската жега, която мори държавата, може да изчезне с поредния летен дъжд. Но политическото напрежение тепърва ще вдига опасно градусите около него. Истината е, че докато премиерът се кахъреше за проблемите на Европа, други, нашенски, го чакаха с нетърпение да се завърне в София, за да избуят. Вярно е, че в движение още първия ден реши въпроса с партийните субсидии, но енергетиката продължава да дава късо. КФН забави становището си за сделката за покупка на ЧЕЗ, КЗК върна саудитската \"Аркад\" в строежа на газопропреносната система, НЕК здраво се разтресе от скандали, а цената на тока за бизнеса заплашва да затвори предприятия. Още по-опасна е ситуацията в туризма. Празните плажове и шокиращите цени на чадъри и шезлонги вече засенчат народния гняв покрай Апартаментгейт и пълнят солидно гръцката хазна за сметка на  българската. А обясненията на Министерството на туризма, че пазарът сам си регулира цените, само увеличават тапите по границата. За капак, докато Борисов трупа негативите на западните лидери, Радев записва червени точки при източните. Едва ли някой не забеляза как за втори път през последните 30 дни стиска ръката на китайския президент и излиза на трибуната пред инвеститори от цял свет. Твърди, че новите изтребители стават само за авиошоу. Настоява за директна авиолиния Пекин - България. Както и и китайска банка да отвори клон у нас. Кани от другия край на света на среща както министри, така и кметове, за да задвижат заедно проектите с Поднебесната империя. Няма как Борисов да не е отчел това като знак за намеса в предстоящите избори. Особено след като се озвучава дни преди конгреса му. Независимо, че мълчанието в ГЕРБ е  по-оглушително от тишината на плажа, едва ли някой се заблуждава, че форумът ще мине рутинно. И най-малкият проблем е дали без Цветанов той може да бъде организиран перфектно. Най-вероятно в неделя премиерът ще сложи начало на рестарта в партията си, ще отвори вратата на демократичните процеси, ще раздели партийната от местната власт, ще раздаде жълти и червени картони. И ще получи пълна подкрепа в залата. Но дали тя ще е искрена, предстои да се убедим. Едно е сигурно, след уроците в Брюксел Борисов ще бъде още по-предпазлив, по-компромисен и по-хитър. Макрон и Меркел вече показаха нагледно как в Европа чудеса не се случват.  ", "date": "2019.07.05", "title": "Юлска жега за Борисов"}
{"url": "https://www.standartnews.com/sport/letniyat-sezon-na-bansko-startira-s-mnogo-emotsii-396448.html", "text": "Най-актуалният български планински курорт Банско откри подобаващо летния сезон. Най-дългата водна пързалка в Европа зарадва феновете си на Бъндеришка поляна. 400-метровото чудо от години е магнит за туристите посетили Банско. В близост до нея е и съоръжението за тюбинг, на което малки и големи имат възможност да се пързалят по изкуствената писта върху надуваеми гуми. Трасетата са две, като еднота завършва върху надуваем дюшек. Игрището за футбол пък предлага най-добре поддържаната трева, нови врати и възможност за активен спорт на височина 1600 м. \"Човешките\" джаги също се радват на голям интерес от туристите. Разходка с маунтин байк в района е сред опциите за спорт в планината в свободното време. Изхранването на гостите на курорта е поверено на два от водещите ресторанта в зоната - \"Бъчвите\" и \"ВИП Рум\", както и \"Етно\" на начална станция на кабинката в Банско. Екипите обслужващи заведенията и спортните съоръжения работят в курорта от години, и това е гаранция за сигурност и комфорт за туристите. Най-екологичният транспорт, а именно лифтовия и това лято е в услуга на феновете на планината. Кабинковият лифт от Банско до Бъндеришка поляна ще работи до 20 септември и ще помага на хиляди да се качват в планината без автомобили и така да щадят природата. Според маркетинг директора на \"Юлен\" Иван Обрейков от дружеството имат готовност при желание и предварителна заявка на групи от над 30 човека да пуснат и други от лифтовете. На стадиона за биатлон всещи желаещ може да си пробва уменията с лък, арбалет или малокалибрено оръжие. За най-малките на разположение за надуваемите замъци, които винаги са създавали много емоции за малчуганите. Дървените катерушки също спомагат за пълноценната почивка на децата на Бъндеришка поляна. На игрището за миниголф пък всеки може да се тества дали има потенциала на Тайгър Уудс. В очакване на най-голямото спортно събитие за 2020, а именно Световната купа по ски при жените (25-26 януари) от дружеството концесионер \"Юлен\" вече са рекултивирали пистите в цялата зона. Също така те са почистени и от камъни и дървета, и по тучните ливани може да видите, и изкарани на паша  животни. Електрическите бъгита са новия хит за лятото. След Банско стана първи курорт, който забрани пластмасата сега на ход е пускането и на електрическите бъгита, които са много популярни сред туристите от цял свят. \"Нашата голяма цел е опазването на природата, аргументира се Обрейков. Сред новите неща за туристите са откритите наскоро кортове за тенис на корт в 4-звездния хотел \"Стражите\" и басейна с размери 25/12 метра. По традиция в старта на летния сезон се включи и 5-звездната перла на града, а и не само \"Кемпински хотел Гранд арена Банско\". И тази година хотелът организира \"Пирин парти\" за над 200 свои бизнес клиенти. Група \"Камино\" направи партито много лятно и горещо, а танцовите страсти продължиха да бушуват и в \"Пиано бара\". Сред гостите за откриването и тази година от далечно Мексико бе дошъл лично Карлос Прунеда, президент на мексиканската ски федерация и голям фен на Банско. Новият член на УС на Левски Минко Герджиков също уважи откриването. Екипът на главния мениджър на хотела Наталия Каширская ще продължава да изненадва гумре любителите и с нови тематични вечери през лятото. На 20 юли хотелът организира Малтийска вечер, където главният готвач Тревор Портели ще разкрие тайната на родната си кухня. Четиристепенното меню на шеф Тревор Портели е съчетание от автентични вкусове и аромати и включва богат микс от най-типичните за Малта традиционни специалитети - известните малтийски наденици, овче сирене от Гозо, рибни деликатеси, класическото Браджоли с телешко месо, пълнени калмари, тиквички и печен заек на фурна с дърва. За сладкия завършек на вечерята той ще приготви три различни класически десерта – топли рулца с ванилов сладолед, бадемова нуга и известната малтийска синица, която наподобява ароматна сладка баница.", "date": "2019.07.05", "title": "Летният сезон на Банско стартира с много емоции"}
{"url": "https://standartnews.com/sport/letniyat-sezon-na-bansko-startira-s-mnogo-emotsii-396448.html", "text": "Най-актуалният български планински курорт Банско откри подобаващо летния сезон. Най-дългата водна пързалка в Европа зарадва феновете си на Бъндеришка поляна. 400-метровото чудо от години е магнит за туристите посетили Банско. В близост до нея е и съоръжението за тюбинг, на което малки и големи имат възможност да се пързалят по изкуствената писта върху надуваеми гуми. Трасетата са две, като еднота завършва върху надуваем дюшек. Игрището за футбол пък предлага най-добре поддържаната трева, нови врати и възможност за активен спорт на височина 1600 м. \"Човешките\" джаги също се радват на голям интерес от туристите. Разходка с маунтин байк в района е сред опциите за спорт в планината в свободното време. Изхранването на гостите на курорта е поверено на два от водещите ресторанта в зоната - \"Бъчвите\" и \"ВИП Рум\", както и \"Етно\" на начална станция на кабинката в Банско. Екипите обслужващи заведенията и спортните съоръжения работят в курорта от години, и това е гаранция за сигурност и комфорт за туристите. Най-екологичният транспорт, а именно лифтовия и това лято е в услуга на феновете на планината. Кабинковият лифт от Банско до Бъндеришка поляна ще работи до 20 септември и ще помага на хиляди да се качват в планината без автомобили и така да щадят природата. Според маркетинг директора на \"Юлен\" Иван Обрейков от дружеството имат готовност при желание и предварителна заявка на групи от над 30 човека да пуснат и други от лифтовете. На стадиона за биатлон всещи желаещ може да си пробва уменията с лък, арбалет или малокалибрено оръжие. За най-малките на разположение за надуваемите замъци, които винаги са създавали много емоции за малчуганите. Дървените катерушки също спомагат за пълноценната почивка на децата на Бъндеришка поляна. На игрището за миниголф пък всеки може да се тества дали има потенциала на Тайгър Уудс. В очакване на най-голямото спортно събитие за 2020, а именно Световната купа по ски при жените (25-26 януари) от дружеството концесионер \"Юлен\" вече са рекултивирали пистите в цялата зона. Също така те са почистени и от камъни и дървета, и по тучните ливани може да видите, и изкарани на паша  животни. Електрическите бъгита са новия хит за лятото. След Банско стана първи курорт, който забрани пластмасата сега на ход е пускането и на електрическите бъгита, които са много популярни сред туристите от цял свят. \"Нашата голяма цел е опазването на природата, аргументира се Обрейков. Сред новите неща за туристите са откритите наскоро кортове за тенис на корт в 4-звездния хотел \"Стражите\" и басейна с размери 25/12 метра. По традиция в старта на летния сезон се включи и 5-звездната перла на града, а и не само \"Кемпински хотел Гранд арена Банско\". И тази година хотелът организира \"Пирин парти\" за над 200 свои бизнес клиенти. Група \"Камино\" направи партито много лятно и горещо, а танцовите страсти продължиха да бушуват и в \"Пиано бара\". Сред гостите за откриването и тази година от далечно Мексико бе дошъл лично Карлос Прунеда, президент на мексиканската ски федерация и голям фен на Банско. Новият член на УС на Левски Минко Герджиков също уважи откриването. Екипът на главния мениджър на хотела Наталия Каширская ще продължава да изненадва гумре любителите и с нови тематични вечери през лятото. На 20 юли хотелът организира Малтийска вечер, където главният готвач Тревор Портели ще разкрие тайната на родната си кухня. Четиристепенното меню на шеф Тревор Портели е съчетание от автентични вкусове и аромати и включва богат микс от най-типичните за Малта традиционни специалитети - известните малтийски наденици, овче сирене от Гозо, рибни деликатеси, класическото Браджоли с телешко месо, пълнени калмари, тиквички и печен заек на фурна с дърва. За сладкия завършек на вечерята той ще приготви три различни класически десерта – топли рулца с ванилов сладолед, бадемова нуга и известната малтийска синица, която наподобява ароматна сладка баница.", "date": "2019.07.05", "title": "Летният сезон на Банско стартира с много емоции"}
{"url": "https://standartnews.com/sport/arien-roben-spira-s-futbola-396398.html", "text": "Холандската футболна легенда Ариен Робен изненадващо обяви, че слага край на професионалната си кариера. 35-годишният холандец прекара последните 10 години в Байерн, но след края на сезона се сбогува с баварците заедно с Франк Рибери. Предполагаше се, че Робен ще продължи кариерата си в друг клуб, но в крайна сметка бившото крило взе тежкото решение да окачи бутонките. \r\n\"Без съмнение това е най-трудното решение, което трябваше да взема... решение, при което сърцето и умът се сблъскаха. Любовта към играта ти дава убеждението, че можеш да се справиш с целия свят, но това не отговаря на действителността, защото вече не всичко работи по начина, по който искаш. Вече не си 16-годишно момче, което си няма и представа какво означава да си контузен. В момента съм здрав и в добра кондиция, но като фен на много други спортове, искам това да е така и в бъдеще. Така че определено ще спра\", написа Робен по повод решението си.  Бившият играч на Грьонинген, ПСВ, Челси, Реал Мадрид и Байерн записа 606 мача и отбеляза 210 гола в 19-годишната си клубна кариера. Към тя", "date": "2019.07.05", "title": "Ариен Робен спира с футбола"}
{"url": "https://standartnews.com/biznes/do-8-spad-na-turistite-po-chernomorieto-dosega-396456.html", "text": "Между 5% и 8% е спадът на туристите на този етап по българското Черноморие. Тези прогнозни данни съобщи пред журналисти в парламента министърът на туризма Николина Ангелкова. По думите й това са реалистични и очаквани данни с оглед на силната конкурентна среда: \"Отбелязахме, че ни очаква един изключително труден сезон. Големи наши преки конкуренти и дестинации като Турция, Тунис, Египет имат изключително сериозна политика по отношение на субсидирането и, съответно, насочването на туристопотока към тях. Още тогава отбелязахме, че ще имаме лек спад през летния туристически сезон. Правим всичко възможно да привлечем интереса към записванията в последния момент към България и, съответно, късните записвания\". Министерството на туризма подготвя специален механизъм за подпомагане на организирания туризъм по опита на Гърция, Испания, Хърватска и Кипър. Механизмът ще бъде подложен за обществено обсъждане  през август и ще  заработи за летния сезон догодина: \"Да може големите туроператори, които са водещи в определянето на пазара и туристопотока за всяка една от страните да го имат в предвид и съответно да насочат капацитет както от чартърни полети, така и от туристи, към нашата страна за лято 2020 година\".", "date": "2019.07.05", "title": "До 8% спад на туристите по Черноморието досега"}
{"url": "https://standartnews.com/biznes/zapochva-debat-za-tsyalostno-razvitie-na-chernomorieto-396427.html", "text": "Депутатите приеха промени в Закона за концесиите, свързани с морските плажове. Промените са внесени от Министерски съвет и за тях гласуваха 116 народни представители, „против“ 1 и „въздържали се“ – 30. С предлаганите в настоящия законопроект изменения и допълнения на Закона за концесиите се цели създаването на специална цялостна уредба на концесиите за услуга с обект морски плаж. Съгласно текстовете министърът на туризма извършва подготвителните действия за възлагане на концесии за морски плажове при условията и по реда на този закон. Приетите текстове регламентират, че министърът на туризма ще може да внася в Министерския съвет предложения за възлагане на концесии за морските плажове. С промените министърът на туризма ще може да организира процедурите за определяне на концесионер, да сключва концесионните договори, да провежда процедури за отдаване под наем на морски плажове, да сключва наемните договори и да организира контрола по изпълнение на задълженията по сключените концесионни договори и договорите за наем. От парламентарната трибуна министърът на туризма заяви, че правителството се е обединило с туристическия сектор, за да бъде иницииран задълбочен дебат за концепцията за цялостно развитие на българското Черноморие, а не само да се действа \"на парче\". ПУДООС ще финансира изграждане на пречиствателни станции в селища по Черноморието с под 2000 жители. \"След като проведохме поредната среща с представителите на концесионерите и на целия сектор - хотелиери и ресторантьори, които отговарят за предлагането на добър и качествен туристически продукт, се обединихме около идеята да стартираме един по-сериозен и стратегически дебат за цялостното развитие на българското Черноморие. Не на парче отново да мислим в една посока дали трябва само да категоризираме плажовете и кои плажове, а през призмата на това какви туристически продукти бихме искали да предлагаме по Черноморието, така че България да бъде конкурентна туристическа дестинация\", подчерта Ангелкова. \"Това, което е важно, е да намерим баланса, за да имаме правилно и конкурентно развитие на българския туристически продукт по Черноморието. Много ме е яд, когато виждам цялата тази негативна кампания, която изключително много се отразява на имиджа на българския туризъм\", каза Ангелкова. Депутатът от \"Атака\" Павел Шопов на свой ред призова за регламентиране на ситуацията. \"Ние не можем да оставим нещата на самотек. Те бяха такива до този момент. Имаше плажове без концесионери, войни между концесионери, между потребители и концесионери\", каза той. Александър Ненков от ГЕРБ заяви, че се работи усилено и че самият факт, че има министерство на туризма показва волята на държавата този сектор да бъде приоритетен. От БСП също подкрепиха промените и уточниха, че секторът се нуждае от категоризация на плажовете и уточниха, че от 270 плажа 144 са отдадени на концесия, но трябва да има различно ценообразуване. \"Работим в жестока конкуренция. Само на час път със самолет и на два часа път с кола има райски кътчета, в които няма бележка за 11,50 лева за бутилка минерална вода\", заяви депутатът Атанас Костадинов.", "date": "2019.07.05", "title": "Започва дебат за цялостно развитие на Черноморието"}
{"url": "https://www.standartnews.com/sport/arien-roben-spira-s-futbola-396398.html", "text": "Холандската футболна легенда Ариен Робен изненадващо обяви, че слага край на професионалната си кариера. 35-годишният холандец прекара последните 10 години в Байерн, но след края на сезона се сбогува с баварците заедно с Франк Рибери. Предполагаше се, че Робен ще продължи кариерата си в друг клуб, но в крайна сметка бившото крило взе тежкото решение да окачи бутонките. \r\n\"Без съмнение това е най-трудното решение, което трябваше да взема... решение, при което сърцето и умът се сблъскаха. Любовта към играта ти дава убеждението, че можеш да се справиш с целия свят, но това не отговаря на действителността, защото вече не всичко работи по начина, по който искаш. Вече не си 16-годишно момче, което си няма и представа какво означава да си контузен. В момента съм здрав и в добра кондиция, но като фен на много други спортове, искам това да е така и в бъдеще. Така че определено ще спра\", написа Робен по повод решението си.  Бившият играч на Грьонинген, ПСВ, Челси, Реал Мадрид и Байерн записа 606 мача и отбеляза 210 гола в 19-годишната си клубна кариера. Към тя", "date": "2019.07.05", "title": "Ариен Робен спира с футбола"}
{"url": "https://standartnews.com/regionalni/300-detsa-na-festivala-zvezden-pt-v-razgrad-396441.html", "text": "300 деца от цялата страна ще пеят, танцуват и рисуват на фестивала „Звезден път“ в  Разград.   \r\nПразникът, който се организира за 12-път от  сдружението „Бъдеще за Европа“, бе открит от  кмета на лудогорския град доктор Валентин Василев. „Дайте най-доброто себе си, забавлявайте се и намерете нови приятели.“,  призова  малките артисти градоначалникът. Жури с председател музикалният педагог Етиен Леви ще оценява сценичните изяви на младите творци. Участници във фестивала са деца от Благоевград, Добрич, Варна, София, Търговище, Севлиево, Горна Оряховица, Шумен, Попово, Русе, Разград, Кубрат, Исперих, Полски Тръмбеш.", "date": "2019.07.05", "title": "300 деца на фестивала „Звезден път“ в Разград"}
{"url": "https://standartnews.com/biznes/gazt-ide-nyama-vreme-za-igrichki-396438.html", "text": "\r\n---------------   През последните десетилетия сме свидетели, че газът е силен коз за решаване на геополитически спорове и проблеми. Но синьото гориво служи само на големите играчи, които го имат в изобилие. За съжаление ние, малките, сме принудени да правим какви ли не пируети, за да ни дадат поне трохите от голямата газова трапеза. \r\nПреди години България отказа да пусне \"Южен поток\" през територията на страната в името на членството си в ЕС и правилата, които ни налага то. След като политическите аргументи надделяха над икономическите, се лишихме от възможността да спечелим от транзитните такси и строителните работи. Според експерти, пропуснатите ползи са 448 млн. евро годишно, на които е можело да разчитаме около 25 г.  \r\nВ крайна сметка вместо \"Южен\", се реализира \"Турски поток\". И след като дълго време тръпнехме заради тежкото мълчание на Кремъл дали тръбата ще мине през нашата територия или ще ни заобиколи, в началото на годината стана ясно, че все пак транзитът ще е през България. \r\nОт нас се иска . Предвидени са и две нови компресорни станции. Но задачата се усложнява, защото  .  В края на януари 2019 г. \"Булгартрансгаз\" подписа договори с руския концерн \"Газпром\" и с подразделение на швейцарската \"Мет Груп\" за транзит на конкретни количества природен газ за Сърбия от януари 2020 г. и с ангажимент за осигуряване на пълния капацитет на тръбата от 19.343 млрд. куб. м годишно от януари 2021 г.  \r\nАко не успеем да се справим в срок, вероятно ще плащаме сериозни финансови санкции заради неспазени договори.  \r\nНо, както обикновено се случва у нас, процедурата по избор на изпълнител зацикли. И то поради причини, изглеждащи необосновани на фона на загубите, които има опасност отново да претърпим.  В началото на април \"Булгартрансгаз\" обяви саудитския консорциум \"Аркад\" за победител в конкурса за изграждането на газовото трасе.  \r\nОбединението с членове Аркад Ей Би Би С.п.А. – Италия, и Аркад Енджиниъринг енд Констракшънс Къмпъни – Саудитска Арабия, предложи цена от 1 288 739 305,11 евро за изграждането на тръбите за 250 календарни дни. Ако срокът е 615 календарни дни, цената е 1 101 203 220,11 евро.  \r\nОфертата на \"Аркад\" бе класирана на първо място от възложителя на проекта, защото е с цели 1,2 млрд. евро по-ниска от тази на втория класиран кандидат - ДЗЗД Консорциум \"Газово развитие и разширение в България\" (ГРРБ). Той предлага цена от 2 414 712 667,85 евро за 250 дни и 1 600 867 584,88 евро за 615 дни.  \r\nОт протокола на \"Булгартрансгаз\" (БТГ) за офертите на кандидатите става ясно, че от реализацията на проекта \"Аркад\" ще постигне печалба от 5%, докато конкурентите от ГРРБ са си калкулирали печалба от 20 на сто. \r\nСаудитският консорциум е готов да изработи инвестиционния проект с чертежите и детайлите за газопровода за 60 дни, ГРРБ е предложил срок от 134 дни. Месец по-късно обаче се случи странен обрат. На 28 май \"Булгартрансгаз\" обяви, че за изпълнител е избран консорциумът ГРРБ. Участници в него са \"Консорцио Варна 1 (учредено от Бонатти С.П.А и Макс Щрайхер С.П.А) и Комплишънс дивелъпмънт С.А.Р.Л-клон България.  \r\nКато причина да избере втория класиран \"Булгартрансгаз\" посочва, че \"Аркад\" не подали изискваните документи в пълен комплект за сключване на договор нито в законовия срок, нито в удължения по тяхна молба. Това, според възложителя, представлява отказ от сключване на договора.  \r\nСпоред БТГ, липсата на намерение от страна на \"Аркад\" да сключи договор за изпълнението на поръчката се подкрепя и предложенията за промени в проектодоговора, както и в искането на пояснения, които били в противоречие със ЗОП. \r\nМеждувременно пък класираният на второ място ГРРБ е свалил с 500 млн. евро цената за изграждането на трасето и така офертата му слезе под тази на \"Аркад\". Как обаче промяната се приема след като са свалени картите на участниците в конкурса - не е ясно. \r\n\"Аркад\" подава жалба в Комисията за защита на конкуренцията срещу решението на \"Булгартрансгаз\". От нея става ясно, че БТГ не е уважил искането за удължаване на срока за окомплектоването на всички документи до края на май, за което е имало обективни причини. Осигуряването на пълния комплект документи се забавило, тъй като съвпаднало с православния и католическия Великден, 1 май, Гергьовден и свещения за мюсюлманите месец Рамадан, пише Медиапул. Така, поради изброените празници, в България е имало общо 14 неработни дни, без да се броят почивните дни в Италия и Саудитска Арабия. Проблем се оказали и малкото преводачи от арабски език в България, заради което преводите отнемали по-дълго време, отколкото например от английски език.  От \"Аркад\" не са съгласни и с ултимативното искане за сключване на договора, защото това е трябвало да се съгласува между двете страни. Саудитците не са съгласни и с тълкуването, че неявяването на представители на \"Аркад\" на среща с БТГ е отказ, защото ако има такъв, то той трябва да се декларира. Освен това държавното дружество противозаконно е приело подобрената оферта на ГРРБ – такава възможност не се допуска от Закона за обществените поръчки, посочва жалбоподателят.  Декласираният претендент заявява, че реално не е представил само изискваната от БТГ банкова гаранция за добро изпълнение в размер на 64.436 млн. евро и документ за осигурено финансиране на проекта с над 1.102 млрд. евро. От \"Аркад\" посочват, че на 27 май им е било издадено писмо от \"Ал Джазира Банк\", че процедурата по издаване на гаранцията за добро изпълнение е достигнала до своя заключителен етап. На 30 юни антимонополната комисия излезе с решение, че няма основания за отмяна на избора на \"Аркад\" и отказа на държавното  дружество предварителното изпълнение на договора с ГРРБ. \r\nВ отговор на решението на КЗК да върне \"Аркад\" за изпълнител на проекта, от \"Булгартрансгаз\" обявиха, че ще анализират решението на антимонополната комисия. След това ще се реши дали то да бъде обжалвано пред ВАС или да се тръгне отново към подписване на договор с \"Аркад\". Становището на газовия оператор  ще зависи от това кой от двата варианта ще осигури по-бърза реализация на проекта предвид подписаните договори за транзит на руски газ от Турция до Сърбия от януари 2020 г.  \r\n\"Булгартрансгаз\" обаче вече забавя изграждането на газопровода, тъй като 250 дни са необходими за построяването на необходимата инфраструктура за старт на частичните доставки. \r\nГодината е преполовена и до края й остават по-малко от 180 дни. Така, докато дойде време за първата копка, и най-големият факир да бъде избран за строител, газът от Турция за Европа едва ли ще потече по нашите тръби в уговорения срок.  ", "date": "2019.07.05", "title": "Газът иде, няма  време за игрички"}
{"url": "https://standartnews.com/biznes/drpat-shaltera-na-evromangan-ead-za-natrupani-zadlzheniya-396436.html", "text": "Електрозахранването на обекти на Евроманган ЕАД  ще бъде временно прекъснато по искане на ЧЕЗ Трейд България ЕАД в качеството му на предходен доставчик до 1 май 2019 г. и на основание чл. 123, ал. 5 от Закона за енергетиката. Електроразпределение Север ще преустанови снабдяването с електрическа енергия по график от 8 юли 2019 г. Собственикът на мина Оброчище Евроманган ЕАД има задължения освен към ЧЕЗ и към ЕНЕРГО-ПРО в качеството му на Доставчик от последна инстанция, които възлизат на над 164 000 лева. Натрупаният дълг включва месечните сметки за потребена електрическа енергия до 17 юни 2019 г. Неплащането на сумите по фактури за консумирана електроенергия създава сериозен финансов дисбаланс в електроенергийната система и затруднява изпълнението на оперативната дейност на засегнатите компании. Усилията да се намери оптимално решение на възникналия казус са безуспешни. Изпращани са неколкократно  писма до изпълнителния директор на Евроманган за съществуващия проблем с натрупаните задължения на миннодобивното дружество. За предстоящото прекъсване на електрозахранването са уведомени Комисията за енергийно и водно регулиране, Министерството на енергетиката, Областна администрация Добрич и ДАНС. Уведомително писмо е изпратено и до Регионална дирекция „Пожарна безопасност и защита на населението“ клон Добрич, с оглед предприемане на необходимите действия за осигуряване на безопасността в мина Оброчище. Електроразпределение Север ще възстанови електрозахранването на Евроманган ЕАД веднага след погасяване на задълженията на дружеството към предходния доставчик на електроенергия ЧЕЗ Трейд България ЕАД.", "date": "2019.07.05", "title": "Дърпат шалтера на Евроманган ЕАД заради дългове"}
{"url": "https://standartnews.com/biznes/ochakvat-do-8-spad-v-tsenite-na-imotite-396443.html", "text": "Цените на имотите ще паднат между 5 и 8% в следващите няколко години.  Прогнозата направи финансовият консултант и основател на сайта SmartMoney.bg Стойне Василев пред \"Блумбърг тв България\". Според експерта, пикът в стойността на жилищата у нас е достигнат. „Ще има корекция в следващите няколко години в цената на жилищата. Не очаквам това, което се случи през 2008 г., когато финансовата криза спомогна за спукването на балона в сектора. Очакванията ми са за спад между 5-8%“, посочи Василев. Традиционно столицата задава тенденциите в това отношение, докато останалите големи градове, като Пловдив, Варна, Бургас и Русе, следват примера с 5-6 месеца закъснение, каза още той. Цените на земеделската земя обаче се движат от свои собствени двигатели, които нямат много общо с жилищата и търговските площи, коментира Василев. „Ключова за цената на земеделската земя е културата, която се отглежда на нея. Пшеницата, царевицата, житото – те са все продукти с ниска добавена стойност. Овошките и зеленчуците пък са с висока“, уточни експертът.  ", "date": "2019.07.05", "title": "Очакват до 8% спад в цените на имотите"}
{"url": "https://standartnews.com/svyat/kazakhstan-smenya-kirilitsata-s-latinitsa-396449.html", "text": "Казахстан сменя кирилицата с латиница. Това ще стане до 2025 г., реши правителството.  Децата в страната изучават руски и казахски, а повечето възрастни хора свободно говорят и двата езика. Репортерът на „Дойче веле” Емили Шъруин посети едно селско училище, за да види как там реагират на очакваната промяна. За първокласниците уроците по писане и четене са истинско забавление. Засега децата учат буквите от кирилицата в часовете по казахски език, но съвсем скоро ще трябва да усвояват латинската азбука. Правителството смята да я въведе постепенно през следващите години. За тази цел учителите ще трябва да преминат допълнително обучение. \"За нас, учителите, промяната ще е по-трудна, защото ние вече сме свикнали с кирилицата. Децата са малки, бързо ще научат новата азбука\", казва учителка Мираш Алимжанова. \"Родителите няма да могат вече да помагат на децата в ученето, защото не са изучавали латинската азбука. Така децата ще могат да разчитат само на онова, което са научили в училище. Притесняваме се, че основните трудности по тази промяна ще легнат върху раменете на учителите\",  коментира учителката Айгул Ибрахимова.", "date": "2019.07.05", "title": "Казахстан сменя кирилицата с латиница"}
{"url": "https://standartnews.com/svyat/su-27-prikhvana-razuznavach-na-sashch-nad-cherno-more-396411.html", "text": "Изтребител Су-27 от дежурните сили за противовъздушна отбрана на Южния военен окръг на Русия бе вдигнат във въздуха, за да прихване американския разузнавателен самолет Р-8А Poseidon, който прелетя над неутралните води на Черно море и се приближи до границата на Руската федерация. Това съобщи в петък пресслужбата на Министерството на отбраната в Москва. \"За да прихване целта, изтребителят Су-27 от ПВО на Южния военен окръг беше вдигнат във въздуха\", казват от военното ведомство. Министерството на отбраната подчерта, че екипажът на руския изтребител \"наближи на безопасно разстояние въздушния обект, идентифицира го като американски разузнавателен самолет Р-8А Poseidon, който веднага промени посоката на полета извън държавната граница на Руската федерация.\" В същото време Су-27 се съобрази с международните правила за използване на въздушното пространство и след приключване на задачата се върна на летището, където е базиран. В средата на юни руски изтребители Су-27 излетяха за прихващане на стратегически бомбардировачи на военновъздушните сили на САЩ, които се приближаваха към държавната граница на Руската федерация от Черно и Балтийско море, посочва ТАСС.", "date": "2019.07.05", "title": "Су-27 прихвана разузнавач на САЩ над Черно море"}
{"url": "https://standartnews.com/svyat/prodavat-na-trg-byust-na-faraona-tutankamon-396408.html", "text": "Аукционната къща \"Кристис\" излага на търг древноегипетски предмети, сред които е каменен бюст на египетския фараон Тутанкамон. Търгът предизвика протест от страна на Египет. От Кайро твърдят, че бюстът вероятно е бил откраднат от храм и настояват той да бъде изтеглен от наддаването. Каменният бюст на фараона Тутанкамон е с височина 28,5 см. Той е на 3000 години и е част от голяма статуя на древноегипетския владетел, която е стояла в храма в Карнак. Фараонът е изобразен като бога на Слънцето Амон, тъй като се е смятал за негово превъплъщение. Бюстът е от частна колекция, и е излаган на търг и през 1985 година. Египетското външно министерство твърди, че той вероятно е бил сред артефакти, откраднати от храма в Карнак. От \"Кристис\" увериха, че не продават неща, за които има съмнения и посочиха, че бюстът е излаган дълго време, без да има възражения от страна на Кайро. Очаква се реликвата от Долината на царете да се продаде за повече от 4 млн. британски лири.", "date": "2019.07.05", "title": "Продават на търг бюст на фараона Тутанкамон"}
{"url": "https://standartnews.com/svyat/izvnredno-polozhenie-v-kaliforniya-sled-silniya-trus-396413.html", "text": "Извънредно положение бе въведено в окръг Кърн в южната част на американския щат Калифорния заради земетресението с магнитуд 6,4. Това се казва в съобщение, публикувано на сайта на губернатора на щата Гавин Нюсъм, предаде ТАСС. Тази стъпка позволява на местните власти да получат достъп до допълнителни средства и означава, че щатските власти ще окажат съдействие за справянето с възможни последици от стихийното бедствие, информира БТА. В 28-хилядния град Риджкрест избухнаха пожари след земетресението. Предполага се, че причината за тях е повреда в газопроводната мрежа. Представители на службите за пожарна безопасност съобщиха, че при пожарите са пострадали леко няколко души. Няма информация за загинали. В една от болниците в града е била извършена евакуация, 15 пациенти са били откарани в други здравни заведения. По данни на Геофизичния институт на САЩ епицентърът на земетресението е бил на 195 км северно от Лос Анджелис, недалеч от Риджкрест. Трусът е бил на дълбочина 9 км.", "date": "2019.07.05", "title": "Извънредно положение в Калифорния след силния трус"}
{"url": "https://standartnews.com/svyat/trmp-stana-za-smyakh-s-istoricheski-gaf-396467.html", "text": " Доналд Тръмп отново стана повод за иронични и присмехулни коментари заради гаф н познанията по история. Поводът е твърдението му в речта вчера по повод националния празник на САЩ, че през 1775 г. американската армия успяла да превземе \"летища\", биейки се срещу британците, предаде Франс прес. Тогава авиацията все още е била повече от мечта за човечеството, дори и за американците. Пред хилядното множество, събрало се във Вашингтон за невиждания по мащаб спектакъл за Деня на независимостта, ознаменуван с прелитане на военни самолети, президентът републиканец произнесе патетична реч, Връщайки се към юни 1775 г. той започна да говори за битките, спечелени от войските на американските заселници и каза: \"Нашата армия разби укрепленията, пое контрола върху летищата, тя направи, всичко, което трябваше да се направи\". Малко по-късно, в същата реч,  Тръмп спомена за подвига на братята Райт, американските пионери в авиацията, извършили първия полет с моторизиран летателен апарат пред свидетели през 1903 г. Внимателни слушатели на речта на Тръмп забелязаха и друга грешка, освен тази с летищата през 1775 г. Говорейки за битката за Форт Макхенри, Тръмп я свърза с Войната за независимост. Според историята, битката Форт Макхенри е по друго време - по време на Англо-американската война (1812 -1815). По повод грешката Тръмп се оправда: \"Бях под дъжда и аутокюто угасна\" и предположи, че устройството е угаснало заради дъжда. После обаче допълни, че знаел много добре текста на речта си и можел да я каже и без аутокю. \"Въпреки дъжда, това беше една феноменална вечер\", каза Тръмп и допълни, че според него много хора ще постъпят в армията, насърчени от вчерашната церемония. На 4 юли американците отбелязват Деня на независимостта - деня, в който през 1776 г. тринадесет британски колонии основават Съединените американски щати.", "date": "2019.07.05", "title": "Тръмп стана за смях с исторически гаф"}
