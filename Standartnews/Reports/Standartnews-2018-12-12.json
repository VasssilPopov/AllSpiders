{"url": "https://www.standartnews.com/sport/bfla-nagradi-nay-dobrite-begachi-380472.html", "text": "Българска федерация лека атлетика, движението Рън България и техни партньори закриха сезона на церемония в София днес. Организаторите обявиха календара на основните състезания на движението за 2019-а година. Представителите на различните градове, където ще се проведат бяганията, дадоха подробности за трасета и различните инициативи около тях. БФЛА награди специално основният партньор на Рън България „Спорт Депо“ с плакет за Иво Тодоров – директор маркетинг и реклама в компанията, както и Йордан Гинев – представител на Бупрос – най-голямата IT компания в България подкрепяща Рън България. Антон Бонов – координатор на движението от страна на БФЛА награди с плакет основният партньор на Рън България „Спорт Депо“ в лицето на Иво Тодоров – директор маркетинг и реклама в компанията (вляво на снимката), както и Йордан Гинев – представител на Бупрос – най-голямата IT компания в България подкрепяща “Run Bulgaria”. Тодоров заяви, че Спорт Депо продължават да подкрепят “Run Bulgaria” през 2019-а година, а компанията има за мисия да насочи спортуващите хора към правилната спортна екипировка. Гинев, който е бивш атлет в бяганията на средни и дълги разстояния, обяви, че както Булпрос е най-голямата IT компания в България с офиси в САЩ, Германия и Полша, така „Run Bulgaria” трябва да стане най-масовото движение за бягане в страната. От “Run Bulgaria” посочиха и най-добрите в три категории, където победители бяха: Най-упорит бегач сред аматьорите: Николай Танков – участвал във всичките събития на движението през годината Най-сериозен доброволец: 15-годишният Виктор Вангелов – участвал в организацията на повечето състезания от движението и един от най-добрите в скока на дължина при момчета под 16 години Най-добър организатор: Ренета Камберова, която е директор на „Пазарджик рън“ След това Антон Бонов показа новите дати на основните състезания от движението през 2019-а година, като някои от организаторите дадоха подробности за тях и също получиха подаръци от основния партньор Спорт Депо. Иван Грънчаров – кмет на община Луковит, където е първия старт за веригата през 2019-а, обясни, че спортът в управлявана от него община винаги е бил приоритет, а трасето на „Луковит рън“, което финишира до пещера „Проходна“ помага и на туризма в региона.  Тодор Петков – Експерт „Образование, младежки дейности и култура“ към община Дупница даде подробности за спортните събития в общината. Петков каза, че атлетиката и бягането трябва да се развиват, а „Дупница рън“ ще бъде част от програмата за популяризиране на атлетиката в града. Йорданка Янкова – победителка на маратон София през 1999-а година и организатор на „Дупница рън“ разясни, че трасето е много живописно и минава през асфалтови улици, има изкачвания, бяга се по красиво плато в полите на Рила планина. Веселин Василев – президент на атлетически клуб „Нефтяник 2014“ – Шабла – организатор на атлетическия турнир „Коста Василев“ и шосеен пробег „Шабла“ също каза, че общината подкрепя всички атлетически събития на нейна територия. Бронзовата медалистка с ансамбъла по художествена гимнастика от олимпийските игри в Рио 2016-а Ренета Камберова припомни уникалното трасе на „Пазарджик рън“, което е на остров в река Марица и минава точно покрай клетките на зоопарка и още няколко атракции. Това бе и най-масовото състезание от “Run Bulgaria” през 2018-а с около 500 деца и възраастни, които бягаха и участваха в програмата на БФЛА и ИААФ „Детска атлетика“. Камберова, която е основен двигател и на кампанията „Мисия спорт на любимите герои“, даде подробности за детските инициативи на „Пазарджик рън“, който е планиран за 15 юни 2019-а.  Финалът на състезанията от „Рън България“ за 2019-а ще бъде на 22 септември в Студентски град – София, а кметът Димитър Дилчев насочи вниманието към участието на децата от програмата на състезанията. Дилчев каза, че няма по естествено място за спортуване на младите хора от Студентски град. В края на церемонията бяха наградени и най-добрите атлети на България в бяганията на средни и дълги разстояния за 2019-а – Маринела Нинева, Милица Мирчева, Иво Балабанов и Митков Ценов.  По време на церемонията Спорт Депо връчи и специлни награди на най-добрите бегачи на България – Митко Ценов, Иво Балабанов, Маринела Нинева и Милица Мирчева. Награждаване на най-добрите български бегачи за 2018-а година Най-добри български атлетки в бяганията Маринела Нинева - балканска шампионка на планинско бягане, национална шампионка на маратон, полумаратон, кроскънтри и планинско бягане, победителка във финалното състезание на „Рън България“ за 2018-а в Луковит Милица Мирчева - вицешампионка на Европа по кроскънтри за девойки под 23 години, първата българка участничка в маратон на олимпийски игри, с два национални рекорди на 5000 м в зала постигнати в САЩ, както и с много успешен сезон по кроскънтри в Университетските шампионати на САЩ през 2018-а година Най-добри български атлети в бяганията Митко Ценов - европейски шампион на 3000 м стипълчейз за младежи под 23 години, вицешампион на Европа на кроскънтри за младежи под 23 години и юноши под 20 години Иво Балабанов - финалист на младежките олимпийски игри на 2000 м стипълчейз и на европейско първенство за юноши под 20 години на 3000 м стипълчейз, с два медала от балкански шампионати при мъжете през 2018-а година и лични рекорди от 1500 м до полумаратон Най-добър български треньор в бяганията  Йоло Николов - един от най-добрите атлети на България в бяганията на средни и дълги разстояния, треньор на Митко Ценов, Милица Мирчева и Иво Балабанов   СЪСТЕЗАНИЯ: www.runbulgar.com 1.         ЛУКОВИТ – 17 МАРТ – ШОСЕЙНО БЯГАНЕ – 8.8 КМ 2.         ДУПНИЦА - 7 АПРИЛ – ШОСЕЙНО И ПЛАНИНСКО БЯГАНЕ – 9 КМ 3.         ПОМОРИЕ – 14 АПРИЛ – ШОСЕЙНО БЯГАНЕ/КРОСКЪНТРИ – 10 КМ 4.         ШАБЛА – 21 АПРИЛ – ШОСЕЙНО БЯГАНЕ – 14 КМ 5.         ХИСАРЯ – 6 МАЙ – ШОСЕЙНО БЯГАНЕ – 7.8 КМ 6.         СОФИЯ – ВИТОША - 26 МАЙ - ПЛАНИНСКО БЯГАНЕ – 10 КМ 7.         ПАЗАРДЖИК – 15 ЮНИ – ШОСЕЙНО БЯГАНЕ – 5.36 КМ 8.         ДОЛНА БАНЯ – 4 АВГУСТ – ПЛАНИНСКО БЯГАНЕ (ТРЕЙЛ) – 11 КМ 9.         СОФИЯ - СТУДЕНТСКИ ГРАД – 22 СЕПТЕМВРИ - ШОСЕЙНО БЯГАНЕ - 5.22 КМ", "date": "2018.12.11", "title": "БФЛА награди най-добрите бегачи"}
{"url": "https://www.standartnews.com/kultura/big-bradr-pobedi-vsichko-e-lyubov-380446.html", "text": "На фона на бляскавата финална церемония на Биг Брадър, която изобилстваше от шоузвезди, фолкдиви, татуировки, фойерверки и тлъсти чекове, остана почти незабелязано обещанието на победителя – рапърът Уош МС. А именно- да даде половината от спечелената сума на родителите си. Щеше да е трогателно, ако ставаше въпрос за двама пенсионери, които са работили неуморно цял живот, а сега мизерстват с оскъдни средства. Но тук става дума за нещо много по-тъжно. Защото майката – Петя Силянова, е дългогодишна актриса-звезда на театър \"София\". А бащата на Стефан, както е истинското име на рапъра, беше идол на цяло поколение, което отрасна с култовия филм „Всичко е любов”. Днес гениалният Иван Иванов, поизоставен от държавата, прекарва вечерите си в изучаване на поведението на сина си в Къщата на обявилите се за ВИП елит на новото време. Поредната ирония на съдбата ! Синът на „Всичко е любов” спечели шоуто, в което „Всичко е пари”. От силикона на плеймейтките, през трапезата и разговорите на участниците, до митовете за хонорарите им. Не може да се отрече, че този сезон сценаристите надминаха себе си. Харесва ли ни или не няма никакво значение, ако е вярно, че над милион българи са гледали само финала. И докато Англия се готви да спре формата още преди Брекзита, у нас феновете му не спират. Истината е, че приключилото вчера шоу бе еманация на обществото ни. За пореден път разкри чудовищната липса на нормалност. А избуялата злоба, арогантност и нескрита завист се оказаха единствените оръжия на обитателите на къщата, за да оцелеят в нея цели 30 дни. За да не е пълно отвращението, подхвърлени бяха три спасителни уловки, които натрапчиво стояха в центъра на сюжета и трупаха аудитория. Първата закачка бе - битката срещу елитите. Най-актуалната в обществото. В шоуто тази роля доста непрофесионално изигра Никита Джонсън. Нарочена за аутсайдер от т.нар. вип-звезди (за които се вземат фолк изпълнителки, новоизгряващи и застаряващи плеймейтки и техните антуражи) изненадващо взе бронзовото отличие в спектакъла, защото през цялото време играеше контра срещу тях – поставяше под съмнение значимостта им и не криеше сълзите си при обидите. Хората я припознаха като жертва на звездоманите. Но не и като победител, защото опитите й да пребори чуждата агресия със собствената си арогантност бяха шокиращо отблъскващи. Втората тънка нишка бе – спасението е в любовта, а главната роля изпълниха влюбените Златка и футболиста Благо. Независимо от опитите на русата красавица да угоди на новия мъж в живота си, както и на неговото усилие да изтрие всяка сълза в очите й, двойката се провали с гръм и трясък. За хората те са емблематични снобари, за които диетичните продукти и наргилето са издигнати в култ. А наглостта им стига дотам, че да правят квартет с Орлин Горанов и Кристина Димитрова. Уверени, че са любимци на публиката, двамата изпаднаха в шок от петото място в крайното класиране. И дори забравиха за годежния пръстен, който Благо трябвало да подари на любимата, ако останат последни в къщата. Третото послание бе – доброто трябва да победи, а изпълнители бяха двама неразделни оптимисти, които финишираха на първите две места. Така и не стана ясно дали Джулиана Гани от актуалната корица на \"Плейбой\" се задържа до финала заради впечатляващия размер на бюста си или заради почти инфантилната си добронамереност към всички. Но е факт, че веднага след загубата си, тя показа друго лице. Горчивата й реплика, че в Биг Брадър печелят само рапъри, а не плеймейтки, разби на пух и прах представата, че тя е била в шоуто да търси приятели, а не победа. Образът на доброто момче, което страни от клюки и интриги, играе отборно и плаче за загубената си любов изигра почти перфектно Уош МС и закономерно спечели формата. Друг е въпросът, че през цялото шоу той не успя да обясни нито какъв е в живота, нито за какво мечтае. Дали за него всичко е любов или … всичко е пари. Изглежда като поредният наследник, изгубен в блатото на прехода, който така и не намира себе си.", "date": "2018.12.11", "title": "Биг брадър победи  \"Всичко е любов\""}
{"url": "https://www.standartnews.com/kultura/krasavitsi-posvetikha-kalendar-na-frenskoto-kino-380433.html", "text": "Belles nouvelles е логото на знаковия календар на „Ивет фешън“ за 2019-а, който е посветен на френското кино. В него позират изгряващите лица на агенцията, които влизат в ролите на хубавите жени от Новата вълна, започнала през 70-те на миналия век. Класически кадър на топ фотографа Васил Германов представя всеки месец с интересни истории и любопитни акценти от епохата на киното и модата, в която идолът е Бриджит Бардо.  Стилът на младите дами е решен от Сандра Клинчева, а гримът и косите им са на Елиза Попова и Парашкев Тодоров-Финчи. Деси Савова, Илона Александрова, Александра Митева, Таня Послийска и София Маджарова са пред обектива, както в студио, така и на различни локации из София. „Има нещо много специално в тазгодишната тема, която създава неустоим и почти магически баланс между класическо и съвременно. В основата на всеки образ откриваме богатата история на някои от тези най-обичани френски филмови звезди от 70-те, които са представени по начин, който е ултрамодерен и същевременно излъчва оригиналност.  Въпреки че това време е отминало, неговите символи са все още актуални и харесвани“, коментира Ивет Григорова. Премиерата на календара, който е истинско произведение на изкуството в лимитиран тираж, е в клуб Teatro на 19  декември.", "date": "2018.12.11", "title": "Красавици посветиха календар на френското кино"}
{"url": "https://www.standartnews.com/svyat/krvava-banya-na-koledniya-bazar-v-strasburg-evrodeputati-v-panika-380474.html", "text": "Трима души са убити при стрелбата снощи на коледния базар в Страсбург, съобщи министърът на вътрешните работи на Франция Кристоф Кастанер, въпреки по-ранните съобщения за четирима загинали, предаде ДПА. Други 12 души са ранени, а шестима от тях са в критично състояние, заяви министърът пред журналисти в Страсбург. Нападателят участва в две престрелки със силите за сигурност между 20.20 ч. и 21.00 ч., каза още министърът. Стрелецът обаче все още е на свобода, а в операцията по задържането му участват около 350 служители на реда, подкрепени от два хеликоптера. Заподозреният Шериф Шекат (Cherif Chekatt) е известен на полицията с престъпления, които не са свързани с тероризъм. Той е имал присъди във Франция и в Германия, и е лежал в затвора, съобщи още Кристоф Кастанер. Според Франс инфо, името на мъжа е фигурирало в списъка на лицата, които са заплаха за френската национална сигурност, т.нар. списък S.. По думите на очевидци, стрелецът е използвал автоматично оръжие.  Сред по-леко пострадалите е и италиански журналист, предаде агенция ТАСС, като се позова на италианската АНСА. Според информацията нараняванията на италианския журналист са леки. Министърът на външните работи на Италия Енцо Моаверо Миланези съобщи в Туитър, че кризисен щаб в министерството следи развоя на събитията в Страсбург. Франция повишава степента на тревога и засилва охраната на коледните базари, съобщи още Кристоф Кастанер. Правителството взе решение да наложи извънредни мерки. Ще бъде засилен граничният контрол, както и контролът на коледните базари в страната, каза Кастанер. Президентът на Франция Еманюел Макрон поднесе съболезнования на близките на жертвите на трагедията в Страсбург. \"Цялата солидарност на нацията е насочена към Страсбург, към жертвите и техните семейства\", написа Макрон в Туитър след края на съвещание, което проведе в кризисния щаб на министерството на вътрешните работи.    Болниците в Страсбург са приведени в режим на работа при терористична атака. Градът е блокиран от полиция и военни. Сградата на Европейския парламент е затворена. Няколко часа след екшъна на евродепутатите беше препоръчано да останат вътре. Жителите на Страсбург са призовани да не напускат домовете си. Антитерористичното звено на парижката прокуратура е започнало разследване на случая.  Мотивът за атаката не е известен, но коледният базар и преди е бил обект на заплахи от страна на ислямски фундаменталисти, съобщи кореспондентът на Би Би Си в Париж Хю Скофилд. Местният журналист Брюно Пусар пък написа в Туитър, че са се чули дузина изстрели на неговата улица - първоначално един-два единични, а след това откоси от автоматично оръжие. Районът около коледния базар е отцепен. Движението на трамваите също е спряно. Сградата на Европейския парламент е затворена и никой няма право да влиза или да излиза във връзка с информацията за стрелба в града, съобщи в Туитър евродепутатката Ева Кайли, цитирана от ДПА. Европейският парламент задейства протокола за извънредни ситуации. В момента никой няма право да влиза или да излиза като предпазна мярка за хората тук, допълва Кайли. В публикувани от очевидци видеа в социалните мрежи се виждат бягащи в паника хора и се чуват писъци. Българският евродепутат Николай Бареков написа във Фейсбук, че минути преди стрелбата е бил на коледния базар.  \"     \".", "date": "2018.12.11", "title": "Кървава баня на коледния базар в Страсбург"}
{"url": "https://www.standartnews.com/kultura/vitseprezidentt-otkri-panaira-na-knigata-v-ndk-380428.html", "text": "Книгите са най-високото препятствие срещу бушуващото зло на бездуховността и невежеството. Това каза вицепрезидентът Илияна Йотова при откриването на 46-ото издание на Софийския международен панаир на книгата и 6-я Софийски международен литературен фестивал. По думите й НДК се превръща в един вълшебен дворец, а всички ние - читателите, в пътешественици и приключенци в следващите няколко дни в непознати светове, такива каквито ги разкриват книгите. Езикът не познава граници, книгата е онази, която създава и ражда личностите, създава идентичност на народите, отбеляза още Йотова. Писаното слово, книжността са онези неща, които създават човешките цивилизации, които спомогнаха за това да оцелеем до днес, допълни тя. Според нея е дълбоко невярно твърдението, че в нашето съвремие книгите нямат своето място и своето значение. \"Повече от всякога ние хората имаме неутолима жажда към книгата, защото именно книгите са най-високото препятствие срещу бушуващото зло на бездуховността и на невежеството. Защото книгата е онази врата, която никога няма да се отвори пред тях\", каза Йотова. Заместник-министърът на културата Румен Димитров каза, че книгата е източник на вдъхновение в живота на всяко поколение, а силата и въздействието й градят общи човешки ценности. Заместник-кметът на София Тодор Чобанов посочи, че книгата е много важна част от идентичността на нашия град. Той отбеляза, че Столичната община ще продължи да подкрепя панаира на книгата и литературния фестивал с ясната убеденост, че мисия на всеки от нас е да насърчава четенето. Вицепрезидентът на Франкфуртския международен панаир на книгата Тобиас Фос, каза, че обменът между културите не трябва да е специфичен случай, а нормалната ситуация. Според него много малко организации така силно застъпват тази идея както Франкфуртския панаир на книгата. По думите му там всяка година през октомври хората обменят истории от целия свят. Той поздрави преводачите и напомни, че без тях в голямата си част светът би останал ням. Тази година фокус на програмата на двете събития са немскоезичните страни, а мотото им е \"Четири страни - един език\".", "date": "2018.12.11", "title": "Вицепрезидентът откри панаира на книгата в НДК"}
{"url": "https://www.standartnews.com/kultura/deyzi-lang-i-kholi-beri-blesnakha-v-el-ey-380440.html", "text": "Трикратната световна шампионка по бокс Дейзи Ланг (Деси Кирова) бе специален гост на гала вечерта по женски бокс в Ел Ей, излъчена по HBO. \"Като пионер в дисциплината бях поканена да подкрепя този спорт за професионалисти на историческото за всички събитие. За първи път от 45 години в историята на бокса HBO предава мачове по женски бокс в основата си програмата на живо. За мен бе чест да присъствам\", коментира Деси Кирова, цитирана от ВИП комюникейшън. Тя бе до Холи Бери, която не само обича бокса, но и го тренира. По време на галата се състояха 2 основни мача - абсолютната световна шампионка Сесилия Брекхус защити успешно титлите в welter weight kg срещу Александра Лопес, а Клареса Шийлд, олимпийска шампионка, защити световните си титли в супер средна категория срещу белгийката Femke Hermans.   Деси Кирова бе звезда и на премиерата на филма \"Нашата Коледа\" в театър „Чарли Чаплин“. В комедията тя партнира на носителката на Оскар Маргарет О ‘Брайън. \"Този път не беше екшън филм. Това е романтична комедия за посрещането на Коледа в американско семейство и е продължение на \"Коледа в Беверли Хилс\", чиято премиера бе през 2015-та. Ролята ми беше комична - на аристократка. Голяма промяна за мен, тъй като нямаше нищо общо с акшън ролите, които съм играла досега\", коментира Дейзи Ланг.  ", "date": "2018.12.11", "title": "Дейзи Ланг и Холи Бери блеснаха в Ел Ей"}
{"url": "https://www.standartnews.com/balgariya-politika/evroparlamentt-podkrepi-plant-stanishev-za-shengen-380441.html", "text": "С внушително мнозинство Европейският парламент одобри доклада на  президента на ПЕС Сергей Станишев и заяви волята на евродепутатите за приемане на България и Румъния в Шенген с всички граници, съобщиха от пресцентъра на лидера на евросоциалистите, който на конгреса в Лисабон подкара трети мандат. Текстът на Станишев беше одобрен с 514 гласа „за“, 107 „против“ и 38 „въздържал се“. Така ЕП обнови своята позиция по въпроса и направи силна заявка за рестартиране на процеса по присъединяване на България в Шенгенското пространство. „Радвам се, че след процес, продължил близо година, усилията се увенчаха с успех и докладът беше приет с голямо мнозинство. Благодаря на колегите евродепутати за подкрепата и доверието, не само към мен като докладчик, но и към страната ни, която по всеобщо мнение в Европарламента трябва незабавно да стане пълноправен член на Шенген, и то с всички граници едновременно – сухопътни, морски и въздушни. Това е сериозен успех за България – днес категорично отхвърлихме опасната идея, идваща от десни и либерални правителства, за поетапно приемане – първо с въздушни и морски, а после, евентуално, със сухопътни. Рискът е премахването на сухопътните граници да се отложи за неопределеното бъдеще при неопределени критерии. Те обаче са много по-важни от икономическа и социална гледна точка, заради огромния поток от товари и туристи през границите ни с Гърция и Румъния. Хиляди коли се струпват от двете страни на гръцката граница по празниците, и особено през летния сезон. Само за 2017 г. над 1 млн. 300 хил. български граждани са пътували до Гърция, а 1 млн. 270 хил. гърци са посетили страната ни.“, заяви Станишев след гласуването. Премахването на граничния контрол с двете страни-членки на ЕС, ще позволи на България да концентрира много повече финансов, логистичен и човешки ресурс в охраната на външната граница на Европа и в по-бързото и качествено обслужване на пътниците. „С днешната позиция на ЕП балансът на силите в ЕС вече е в наша полза – две от трите институции – Европейският парламент и Европейската комисия подкрепят идеята за приемане с всички граници. Този доклед е силен инструмент в ръцете на българското правителство в преговорите с държавите-членки в Съвета. Приемането на половинчатото предложение за поетапно влизане в Шенген на практика ще означава да се примирим с двойния стандарт и да узаконим идеята на десните и либералите за „Европа на няколко скорости“. Това може да има последствия в много други направления и за дълги години напред. Съгласим ли се с третирането на България като страна втора категория, то няма как в бъдеще да изискваме към нас да бъдат прилагани справедливо правилата като към равноправен член на ЕС.“, каза още Станишев. Въпреки неговия оптимизъм обаче вероятността България и Румъния да бъдат допуснати в Шенген е малка, особено в навечерието на европейските избори догодина. Основната пречка е позицията на Холандия, където приемането на двете балкански страни в Шенгенското пространство е вътрешнополитически въпрос и както управляващите, така и опозицията са единодушно против.", "date": "2018.12.11", "title": "Европарламентът подкрепи плана \"Станишев\" за Шенген"}
{"url": "https://www.standartnews.com/biznes/fibank-puska-blagotvoritelen-kalendar-s-gimnastichkite-ni-380455.html", "text": "Първа инвестиционна банка (Fibank) реши до ознаменува коледните и новогодишни празници като представи своя традиционен благотворителен календар. Луксозното издание за 2019 г. е в подкрепа на Българската федерация по художествена гимнастика (БФХГ), чийто партньор от 5 години е Fibank. Издаването на благотворителния календар е инициатива, традиция и мисия, която ще продължим и в бъдеще, заяви директорът по маркетинга и рекламата в банката Илона Станева. На страниците са златните медалистки от Европейското първенство през тази година (ансамбъл жени) Симона Дянкова, Лаура Траатс, Елена Бинева, Стефани Кирякова, Мадлен Радуканова и Теодора Александрова, капитанът на националния отбор (жени инвидивидуално) Невяна Владинова и талантливите Катрин Тасева и Боряна Калейн. Целта на снимките в календара е да се покажат родните звезди на художествената гимнастика извън тяхното амплоа на състезателки, обясни Илона Станева. Според нея желанието на банката, както и на авторите и дизайнерите на календара е да се направи художествено представяне на гимнастиката. Вече 5 години Fibank е един от най-важните ни партньори като спонсор и дарител, похвали се председателката на БФХГ Илиана Раева. Тя каза, че банката използва всяка възможност да помага на гимнастичките по нестандартен начин. Раева изрази надежда, че момичетата на България ще успеят да вземат достатъчно квоти за следващите олимпийски игри. Всеки, който желае да се включи и да подкрепи грациите, вече може да придобие календара срещу сумата от 10 лв. във всеки клон или офис на Fibank, до изчерпване на количествата. В края на кампанията банката ще удвои събраните средства, съобщи Илона Станева. Благотворителният календар на Fibank за 2019 г. в подкрепа на БФХГ е поредната спортна инициатива, част от корпоративната социална отговорност на банката. През 2012 г. авторският календар представи фотосите на легенди на българския спорт (Йордан Йовчев, Мария Гроздева, Станка Златева и др.), а събраната сума бе дарена на Българския параолимпийски комитет. Две години по-късно златните момичета на България бяха на снимките на календара, а Първа инвестиционна банка предостави събраните средства за спортната подготовка на състезателките от ансамбъла – девойки, спечелили олимпийския бронз в Рио де Жанейро. Фотографът, заснел кадрите за календара, е Петър Пешев, а дизайнът и реализацията са дело на рекламна агенция KIWI.", "date": "2018.12.11", "title": "Fibank пуска благотворителен календар с гимнастичките ни"}
{"url": "https://www.standartnews.com/sport/rezultati-i-klasirane-v-shampionska-liga-380475.html", "text": "Резултати и крайно класиране след мачовете от Шампионска лига тази вечер Група А Брюж - Атлетико М 0:0 Монако - Борусия Д 0:2 Класиране: 1. Борусия Д 13 точки, 2. Атлетико 13, 3. Брюж 6, Монако 1. Група В Барселона - Тотнъм 1:1 Интер ПСВ 1:1 Класиране: 1. Барселона 14 точки, 2. Тотнъм 8, 3. Интер 8, 4. ПСВ 2 Група С Цървена звезда - ПСЖ 1:4 Ливърпул - Наполи 1:0 Класиране: 1. ПСЖ 11 точки, 2. Ливърпул 9, 3. Наполи 9, Цървена звезда 4 Група D Галатасарай - Порто 2:3 Шалке - Локомотив Москва 1:0 Класиране: 1. Порто 16 точки, Шалке 11, Галатасарай 4, Локо Москва 3. ", "date": "2018.12.11", "title": "Резултати и класиране в Шампионска лига"}
{"url": "https://www.standartnews.com/svyat/rusnatsi-khvrlikha-rkavitsa-na-google-380432.html", "text": "------ \r\nПредставете си, че някой нахалник ви засече, докато бързате с колата си за работа. Сваляте стъклото на автомобила и си разменяте обичайните лични обиди. Половин час по-късно обаче, човекът отсреща ви е открил във Facebook и спорът продължава с пълна сила, но вече е тет-а-тет – лишен от успокояващата анонимност. Защото всеки един от спорещите знае кой е другият насреща. Това не е научна фантастика, а абсолютна реалност поне за руските потребители на FindFace - най-модерното приложение за мобилен телефон, създадено да свързва снимки и имена. За целта е необходимо само да щракнете човека отсреща, например, блондинката, която видимо скучае в другия край на бара – и приложението ще открие съответния профил в социалните мрежи. какви са увлеченията и други пикантни подробности, стига да са изнесени в социалната мрежа. Програмата може да бъде свалбена напълно безплатно буквално за минута от официалния сайт : https://findface.pro/ru/. Всички свалени изображения са напълно защитени и конфендициални, като се съхраняват във ваш собствен облак - FindFace Cloud. Засега FindFace работи основно с в \"V Kontakte\", руският аналог на Facebook, но неговите изобретатели твърдят, че то спокойно би действало с всяка друга социална мрежа или търсачка. При отваряне на сайта ви посреща надпис, който гласи : „Намерете всекиго „ВКонтакте! FindFace – най-иновационната услуга за намиране на хора по снимки\". При това приложението FindFace е притеснително ефикасно! Експерти на руската компания за софтуерна сигурност Kaspersky Lab изпробваха приложението за лицева идентификация в офиса. FindFace безпогрешно разкри самоличността на 9 от всеки десет служителя . В друг експеримент FindFace Създателите на уникалното приложение FindFace Александър Кабаков и Артьом Кухаренко обясняват, че това е преди всичко приложение за запознанства. То може не само безупречно за ви даде контактите на някое случайно срещнато хубаво момиче, но предлага и редица други възможности. Например, ако въведете снимката на любимата си кинозвезда, приложението FindFace ще ви намери нейните двойници в реалния живот и информацията за тях. Много потребители обаче вече започнаха да злоупотребяват с тези възможности. Откривайки самоличността на проститутки, после започват да ги рекетират и изнудват, че ще разкрият дейността им пред семействата им. Двамата съдружници, изобретателите на приложението Кабаков и Кухаренко не смятат да спрат до тук. Според тях приложението успешно би могло да се използва от властите или органите на реда, за идентифициране на свидетели на престъпления. По този начин, бързото установяване на самоличността ще улесни достъпа до тях и взимането на показания. За маркетолозите също приложението е много ефикасно и полезно. С помощта му те ще могат да насочват рекламите наистина персонално и профилирано, което ще доведе до по-ефективна маркетингова стратегия и продажби. Между другото, тъкмо поради тези възможности Google предпочете да не прави публично достояние своята технология за разпознаване на лица. Но за младите руски киберпредприемачи това не е притеснително. Александър Кабаков и Артьом Кухаренко са нахъсени и ентусиазирани да усъвършенстват своето изобретение относно получаването на максимални данни за лицевият образ зафиксиран на снимката в мобилният апарат. Руското приложение FindFace Доказано е, че руската разработка функционира много по-добре и точно от аналогичните услуги предлагани от корпорацията Google. Проекта FindFace няма аналог на световния пазар! Алгоритъм за разпознаване на лица FindFace за момента е водещ в класацията по иновативни разработки и проложения. Не са малко и недоволните обаче. След направено допитване от Fox News, голяма част от анкетираните са заявили, че FindFace — е доста интересна програма, помагаща на самотните хора да намерят своята половинка. Не всеки има куража да заговори някого на улицата, но да си пишеш в социалната мрежа с вече познато лице и установената му самоличност е къде по-лесно. Някои обаче виждат в опасност в приложението. „Не ми харесва факта, че някой непознат може да намери толкова лесно информация за мен в мрежата само по снимката ми!\", е възразил един от анкетираните, на който му е бил зададен въпроса за мнението му относно FindFace. Много от анкетираните са заявили, че са обезпокоени от възможно нападки, заплахи и неприкосновеност на личният им живот. Други пък са на мнение, чо приложението е невероятно полезно за полицията при издирването на престъпници и заподозрени . Посредством FindFace това става много по-лесно , бързо и ефективно. Изобретателите на FindFace са разказали в едно телевизионно интервю, че с пълна точност до 70% приложението открива само за половин секунда човека по снимка в социалната мрежа. Създателите на проекта твърдят, че до момента приложението наистина няма аналог в света", "date": "2018.12.11", "title": "Руснаци хвърлиха ръкавица на Google"}
{"url": "https://www.standartnews.com/regionalni/angelska-elkha-greyva-mezhdu-blokovete-vv-varna-380470.html", "text": "„Ангелска елха - така се нарича инициативата на сдружение „Василица” за коледна украса в междублоковите пространства в различни квартали на Варна, в социални институции и училища. Тя се организира за четвърта поредна година. Инициаторите очакват коледни играчки, лампички и гирлянди, екодръвчета да бъдат изпратени до 20 декември до офиса на сдружението във Варна на адрес ул. „Свобода” 33. Украшения за две коледни дръвчета вече са събрали доброволците, които дават цялото си желание и енергия, за да зарадват някого\", заяви Галина Палабуюк, председател на сдружението. „Децата ”, допълни тя. \r\nПрез тази година сдружение „Василица” чества своята десета годишнина.Организацията е създадена от група варненски преподаватели, водени от каузата за развитие на неформалното образование сред деца и младежи в неравностойно положение и за преодоляване на детската бедност. Сред многобройните акции под шапката на юбилея е събирането на топли шапки, шалове, ръкавици и топли чорапки за деца от Варна и околните села, които живеят в крайна бедност. 120 комплекта щли да бъдат раздадени до Рождество Христово. \r\n ", "date": "2018.12.11", "title": "\"Ангелска елха\" грейва между блоковете във Варна"}
{"url": "https://www.standartnews.com/svyat/kato-pri-monti-paytn-absurdniyat-spektakl-na-tereza-380459.html", "text": "Политически Лондон вчера беше същинска лудница. Тереза Мей още рано-рано подгони своя лоялен министър Майкъл Гав към телевизионните студия, където той уверяваше наляво и надясно, че гласуването за Брекзита в парламента ще се проведе по план в днешния вторник. По обяд говорителка на Даунинг Стрийт потвърди това съобщение. Само половин час по-късно Тереза Мей дръпна внезапната спирачка и отложи гласуването, което щеше да ѝ навлече катастрофално поражение. И сега може би възнамерява да изпрати депутатите (с договора за Брекзита в багажа) в Коледна ваканция. Весели празници! По всичко личи, че Тереза Мей иска да използва докрай времето, което ѝ е отпуснато по правилник. И сега ще остави парламента да къкри на слаб огън с надеждата, че край празничната коледна трапеза депутатите ще се позамислят за опасностите от напускане на ЕС без договор и съпротивата срещу нейния личен план ще поотслабне. Още по време на самите преговори Тереза Мей бавеше топката, измъкваше се и отлагаше до последния момент всяко възможно решение. Може да се каже, че в това отношение тя е истински рецидивист. Разговорите в Брюксел тъпчеха на място по една-единствена причина: Лондон през цялото време преговаряше предимно със самия себе си. И в крайна сметка това донесе на британците повече вреда, отколкото полза. Абсурдният театър в британската столица предизвиква в Брюксел единствено недоумяващи гримаси. Тереза Мей вече проигра и последните остатъци от доверие. Всичко прилича на скеч от „Летящия цирк“ на легендарните британски комици от Монти Пайтън, където налудничавото е в реда на нещата. В крайна сметка от всичко това щял да излезе възможно най-изгодният Брекзит, който човек може да си представи, обещава Май в парламента. Но вече никой не хваща вяра на подобни оптимистични съобщения. Хазартните действия на министър-председателката могат обаче да се обърнат срещу самата нея. Тази седмица тя отново ще ходи в Брюксел и отново ще настоява от договора да се извади гаранцията, че в бъдеще няма да възникне междудържавна граница, разделяща Република Ирландия от Северна Ирландия. И отново ще си тръгне с насинено око. При това ще има основание за радост, ако на изпроводяк не я замерят с 585-страничния договор. След това обаче ще бъде принудена вече да говори в прав текст пред Лондон – и да признае поражението си. Към този момент Тереза Мей вече наистина ще е сторила всичко възможно, за да изпълни изискванията на привържениците на Брекзита. Но дали това ще бъде достатъчно, за да се преодолее съпротивата на консерваторите и част от опозицията? По-вероятно е друго: че у мнозина ще се надигне просто гняв. Премиерката на Шотландия Никола Стърджън определи действията на Мей като „отвратителна страхливост\". Вярно, че с тези свои действия Мей запази поста си и относителното мнозинство на консерваторите. На присъдата срещу нея самата не е отменена, а само отложена. Поредното криволичене на Тереза Мей е фатално, защото по този начин тя прахосва време, през което всъщност можеше да се вземе окончателното решение за Брекзита, или то да бъде ревизирано, защото най-чистият вариант всъщност би бил втори референдум за излизането от ЕС. Със своите действия министър-председателката само налива вода в мелницата на фантазьорите вътре в партията си, които дърдорят за Брекзит без договор, извършен по правилата на Световната търговска организация (СТО), и за временна уредба на отношенията с ЕС. Защото е ясно, че в Дувър и занапред трябва да пристигат тирове от материка. Но всичко това, за което дърдорят фантазьорите, са чисти измислици, които ще имат опустошителни икономически последици. Министър-председателката поставя запазването на властта и вътрешно-партийните си сметки по-високо от добруването на страната. В политиката винаги има много стратегия, защото тъкмо в решителните моменти трябва да се взимат правилните решения. А спектакълът, който в момента разиграва Тереза Мей в опит да спаси главата си, е просто нейната оповестена капитулация. Един  спектакъл, който можем да наблюдаваме единствено с ужас и отвращение.", "date": "2018.12.11", "title": "Като при Монти Пайтън: Абсурдният спектакъл на Тереза"}
{"url": "https://www.standartnews.com/kultura/sedem-veliki-ilyuzionisti-gostuvat-v-ndk-380438.html", "text": "Българската публика скоро за първи път ще присъства на изумителното шоу, събрало най-великите илюзионисти от всички краища на света. Уникалната продукция държи рекорда за най-продаван спектакъл от „Бродуей“ в редица градове. Седем автентични и разнородни по стил артистични подхода се срещат на сцената на THE ILLUSIONISTS и преобръщат представите за реалност в това спиращо дъха забавление. Магичното шоу, гостувало в над 200 града в 25 държави, ще завладее зала 1 на НДК от 17 до 20 януари 2019.  До момента над 10 милиона зрители са се насладили на вълнуващите трикове на най-големите професионалисти в бранша. Всевъзможни мистични илюзии, левитация, четене на мисли, изчезване, опасни бягства и преобразявания са в програмата на Luis de Matos (Мастърът), James More (Измамникът), Enzo (Незабравимият), Andrew Basso (Измъкващият се), Yu Ho-Jin (Манипулаторът), Kevin James (Изобретателят) и Sos & Victoria (Трансформиращите се). Освен в България шоуто ще смае публиката в Австралия, Италия, Австрия, Норвегия, Литва, Финландия, Германия, Полша, Дания и още редица държави.  Мастърът, Luis de Matos, е един от най-значимите илюзионисти в последните десетилетия, с дълга и разнообразна кариера зад гърба си. Още през 1990-та, когато е на 20, гостува в различни предавания, а само две години по-късно вече има собствено шоу по националната телевизия. Сред по-интересните факти около него се нареждат моментът, в който познава числата от тотото седмица преди тегленето, както и страхотното шоу, което прави за откриването на стадиона в Порто през 2003 година. Носител е на безброй награди, получава холивудския приз „Маг на годината“ още през 1999-та. Луис държи световния рекорд на Гинес – кара 52 001 копринени шалчета да изчезнат едновременно. James More, Измамникът, е изключително атрактивен, прави впечатление преди пет години след участие в телевизионен формат и оттогава е истинска сензация с рекордните 100 милиона гледания в YouTube. Когато не е на турне, се изявява в Лондон, Холивуд, Лос Анжелис и Сидни. Колегата му Enzo, Незабравимият, пък е първият, докарал хеликоптер на сцената на телевизионно шоу. Едва на 26 талантливият французин покорява митичното Casino de Paris с шоуто си “Отвъд илюзиите“. Италианецът Andrew Basso, Измъкващият се, е следващият в програмата на мащабния спектакъл и първият, който изпълнява номера с кабината на Худини с пълен изглед към случващото се. Това е негов особен почерк и нещо, за което медиите по целия свят не спират да говорят. Наричан „Рок звездата на магията“ и „Наследникът на Худини“, Басо e от илюзионистите, които отвеждат публиката на изключително емоционално пътуване със своите вдигащи адреналина и нажежаващи въздуха номера.  От Северна Корея в шоуто се включва Yu Ho-Jin, Манипулаторът, отличаващ се с изключителен артистизъм и елегантност. Едва на 19 той прави невероятен пробив, като печели първа награда на Stage Magic и Grand Prix на световната федерация (FISM). Той е от имената, спрягани като „Бъдещето на магията“. Не по-маловажни по атрактивност и професионализъм са и Kevin James, Изобретателят, както и Sos & Victoria, Трансформиращите се. Кевин внедрява специфична доза хумор в своите номера, което му осигурява наградата за креативност от Академията за магични изкуства в Холивуд, а сред любопитните му изяви са тези пред принца на Монако, султана на Дубай и президента Обама в Белия дом. Sos & Victoria са уникални с четирикратния си рекорд за Гинес – в състояние са да сменят 16 костюма за 120 секунди. Всичко, което им е необходимо, е едно завъртане на китките, а обединяващото звено между всички илюзионисти е, че дават най-доброто от себе си.", "date": "2018.12.11", "title": "Седем велики илюзионисти гостуват в НДК"}
{"url": "https://www.standartnews.com/regionalni/kubrat-se-gotvi-za-bedstvie-predizvikano-ot-vodna-blokada-380430.html", "text": "Община Кубрат ще обяви бедствено положение в сряда, ако компанията Енерго- Про изпълни заканата си да спре тока на общинското ВиК дружество „Меден кладенец” заради натрупани дългове от 3 милиона лева. Това обяви пред репортери кметът Алкин Неби. Градоначалникът съобщи още, че местната управа ще свика кризисен щаби ще уведоми МВР министъра за извънредната ситуация. Ако водната блокада стане факт ще спрат да работя твсички детски градини в града и 17 села на общината, ще бъдат затворени училищата и социалният патронаж, ще се отменят всички планови опарции в местната болница. Гражданите, които са плащали редовно сметките на своите домакинства, също могат да заведат искове срещу енергийното дружество, защото но получават услугата, за която плащат, предупреждават от кметството. В понеделник Енерго- Про дръпна шалтера на административната сграда на общинското ВиК дружество. Ерепето-то даде 48 часа срок на мествата власт да подпише споразумение за разсрочване на дълга в рамките на 12 месеца, като общината гарантира плащанията. В края на миналата седмица общинските съветници в Кубрат разрешиха на кмета Небида води преговори с Енергото. Градоначалникът има мандат да подпише съдебно или извънсъдебно споразумание, с което да се договори опрощаване на дълговете чрез преотстъпване на общински гори. Часове преди края на предупредителния срок обаче съгласие между компанията доставчик и управата на Кубрат не е постигната.", "date": "2018.12.11", "title": "Кубрат се готви за бедствие, предизвикано от водна блокада"}
{"url": "https://www.standartnews.com/regionalni/starozagortsi-s-dobri-srtsa-sbrakha-nad-50-000-lv-za-lechenieto-na-b-380420.html", "text": "В една безпрецедента кампания, която обедини старозагорци с добри сърца,  бяха събрани близо 51 000 лева от необходимите 55 000 лева за лечението на старозагорското бебе Мая от злокачествено заболяване. На 5 януари Мая и семейството й пътуват до болница в Турция, където ще бъдат направени пълни изследвания на момиченцето и ще започнат да разработват стволовите клетки конкретно за нея. Първата вливка е предвидена за 10 януари, предвидени били още три. За толкова стигали събраните пари \r\n „Всички очакваме , че ще получим нова оферта за последващо лечение. Не знаем кога, не знаем и на каква стойност. Само знаем, че когато я получим, средствата трябва да ги имаме събрани, защото лечението на Мая ще е започнало и нямаме право да го прекъсваме. Така че, скъпи дарители, продължаваме по пътя, по който сме поели всички в името на Бебе Мая. \r\n Благодаря на всеки един от вас, който прие Мая в сърцето си!\", споделят в социалната мрежа на страничката \"Да помогнем на бебе Мая\". \r\nТази седмица в подкрепа на Мая ще бъде проведен благотворителен базар  в регионалната библиотека \"Захарий Княжески\" на 13 и 14 декември. Благотворителен концерт организира и клубът за спортни танци \" Меджик Степ\" - Стара Загора. Той е  на 16 декември  вечерта в спортната зала \"Иван Вазов\", предоставена безплатно от община Стара Загора. \r\n  Родителите на Мая публикуват и дарителска сметка  в Райфайзен банк \r\nТитуляр: Мая Христова Христозова \r\nMAYA HRISTOVA HRISTOZOVA \r\nФото - stz24 \r\n ", "date": "2018.12.11", "title": "Старозагорци събраха  над 50 000 лв за лечението на бебе Мая"}
{"url": "https://www.standartnews.com/kultura/sara-braytman-pee-dogodina-v-sofiya-380435.html", "text": "Сара Брайтман включи София в световното си турне, което преминава през 125 държави на пет континента. Феноменалната певица излиза у нас на 20 октомври 2019-та в НДК, пет години след първото й гостуване в България.  Дамата, чиито глас обхваща три октави, е продала над 30 милиона копия от „продуктите“ си по целия свят.  Като единствения артист, който едновременно оглавява класацията на Billboard и за класическа, и за денс музика, бившата съпруга на Андрю Лойд Уебър е носител на повече от 180 златни и платинени награди в над 40 държави. Тя е звезда във „Фантомът на операта“, а дуетът й с Андреа Бочели „Time To Say Goodbye” е наистина култов. Всеки от албумите й - Eden, La Luna, Harem и Symphony – е номер едно. Сара е предпочитаната знаменитост и за грандиозни международни събития като олимпийските игри.  Точно преди месец излезе дългоочакваният петнадесети студиен албум на мис Брайтман, HYMN, първият след Dreamchaser от 2013-та.  Парчетата в него звучат в типичния й мистичен стил. Едноименната песен пък е на английската прогресив рок банда Barclay James Harvest. В диска са включени творения и на други модерни композитори – на Ерик Уитакър (“Fly To Paradise”), на японската суперзвезда, музикант и композитор Йошики (“Miracle”), на немския DJ Paul Kalkbrenner (“Sky and Sand”). Феновете слушат и премиерна интерпретация на “Time To Say Goodbye” - с нов текст от Сара и за първи път на английски.   Да припомним, че Сара Брайтман е най-голямата муза на Андрю Лойд Уебър. Първата им съвместна работа е мюзикълът „Песен и танц“ в лондонския Палас тийтър. Уебър създава „Фантомът на операта“ и по-специално Кристин Дае, главната героиня, специално за Брайтман. Още с премиерата си на сцената на Уест енд през 1986-та продукцията предизвиква фурор и превръща Брайтман в най-известния женски сопран във Великобритания. През 1988-ма „Фантомът на операта“ е представен и на „Бродуей“ в Ню Йорк, където се играе и до днес. Оригиналните композиции излизат в албум, продаден в над 40 милионен тираж – и досега ненадминат рекорд за продукция с театрална музика. През 1990-та Сара Брайтман работи за последно с Уебър в мюзикъла „Аспекти на любовта“. Същата година двамата се развеждат, като  прекратяват и арт партньорството си. През 90-те  Брайтман играе в четири спектакъла в Лондон.", "date": "2018.12.11", "title": "Сара Брайтман пее догодина в София"}
{"url": "https://www.standartnews.com/sport/daniel-asenov-se-vrshcha-na-ringa-380398.html", "text": "Европейският шампион по бокс Даниел Асенов е напълно възстановен от контузията, който го мъчеше дълго време. Тайсъна ще изиграе първия си мач от юни насам по време на третия кръг на Националната боксова лига на 14 декември от 19:30 часа в зала \"София\" . Съперник на Асенов в категория до 52 кг ще е Дарислав Василев. Двубоят в този кръг ще бъде между отборите на \"Хановете\" и \"Багатурите\". Във финалната вечер на Лигата ще бъдат излъчени и победителите в тазгодишното и издание. Освен Асенов, в галата ще участват още Стефан Иванов (56 кг), Кирил Русинов (60 кг), Николай Коев (69 кг), Иван Атанасов (64 кг), Петър Белберов (+91 кг) и др. Българската федерация по бокс и Националната боксова лига подкрепят инициативата \"Да върнем Ванката на футболния терен\", като част от събраните приходи по време на събитието ще бъдат дарени за лечението на Иван Тодоров. ", "date": "2018.12.11", "title": "Даниел Асенов се връща на ринга"}
{"url": "https://www.standartnews.com/sport/barselona-vadi-40-mln-evro-za-nov-napadatel-380399.html", "text": "Барселона смята да привлече бразилската звезда на Евертън Ришарлисон за заместник на Луис Суарес. Нападателят прави страхотно впечатление във Висшата лига на Англия, а този сезон наниза 7 гола в 13 мача за „карамелите“. \r\nМениджърът на тима Марко Силва привлече Ришарлисон през лятото, като плати на Уотфорд 40 млн. паунда. Ако „карамелите“ се съгласят да пуснат 21-годишния бразилец, със сигурно ще искат над платените за него пари. Вчера пък в английските медии се появи информация, че приоритет №1 на каталунците в Хари Кейн. За целта от „Ноу Камп“ били готови да счупят рекорда си и да платят 200 млн. паунда на Тотнъм за тарана.", "date": "2018.12.11", "title": "Барселона вади 40 млн. евро за нов нападател"}
{"url": "https://www.standartnews.com/svyat/turtsiya-pravi-nova-voennomorska-baza-na-cherno-more-380408.html", "text": "Изданието отбелязва, че Анкара е предприела тази стъпка след новините за намеренията на САЩ да изпратят свои военни кораби в Черно море. За подобни действия вече бе съобщено от американски медии, като реакция на кризата в Керченския проток между Русия и Украйна. В момента Турция разполага с шест военноморски бази по бреговете на четирите морета, на които има излаз (Черно море, Средиземно, Егейско и Мраморно). Само една от тях е в Черно море – Бартън (на около 450 км източно от Истанбул), като там са базирани турските подводници. В близост до черноморското крайбрежие, край Коджали, е разположена и база и на военновъздушните сили на Турция.  ", "date": "2018.12.11", "title": "Турция прави нова военноморска база на Черно море"}
{"url": "https://www.standartnews.com/mneniya-komentar/frenskiyat-dyado-koleda-shche-probie-dupka-v-byudzheta-380460.html", "text": "Дядо Коледа подрани за милиони французи в понеделник. Но опитите на президента на Франция Еманюел Макрон да си купи спокойствие чрез подаяния за нископлатените работници най-вероятно ще му излязат скъпо – ще се отвори дупка в бюджета, което ще увеличи държавния дълг на страната до над 100% от БВП. Това от своя страна ще наруши изискванията на ЕС за фискална дисциплина. След месец на ожесточени протести и гражданско неподчинение от страна на т. нар. „жълти жилетки” заради нарастващите данъци върху горивата и издръжката на живот, Макрон обяви незабавно увеличаване със 100 евро на минималната работна заплата в страната, без това да струва нищо на работниците, премахване на социалните такси и данъка върху доходите за заплащането за извънредно работни време. Освен това Макрон премахна увеличението на данъците за най-бедните пенсионери. Младият президент призна по време на телевизионното си изявление в понеделник, че е подценил гнева на хората, провалил се е в опита си да разбере притеснението на семействата и на възрастните хора, които едва свързват двата края, и е обидил голяма част от хората със своите арогантни и безцеремонни забележки. „Готов съм да поема отговорност за това. Може би съм Ви накарал да се чувствате сякаш не ме интересува, и сякаш имам други приоритети”, каза отрезвеният Макрон пред зрителите. Той обаче не даде информация как направените отстъпки ще бъдат финансирани. Те заедно с решението от миналата седмица за отхвърляне на увеличението на данъците върху горивата, биха могли да доведат до поне 10 млрд. евро загуби за бюджета на страната, както и до допълнително натоварване на бюджета за 2019 г. в размер на около 0,5% от БВП. Президентът отказа да върне данък „богатство”, който беше отменен от него през 2017 г., въпреки че отмяната доведе до загуби в размер на 4 млрд. евро в държавната хазна. Таксата беше мразена от инвеститорите, които я сочеха като пречка за създаване на нови работни места. Въпреки това Макрон обеща да се срещне с инвеститори и представители на бизнес организации, за да разговаря с тях за начини, по които те могат повече да допринасят към икономиката на Франция. Активистите от движението „жълти жилетки”, което се разпространи като горски пожар в социалните мрежи, отбелязаха, че са направени първите стъпки към задоволяването на техните искания. Въпреки това много от тях определиха мерките на Макрон като неадекватни и обещаха да продължат с протестите и блокадите. Въпреки това правителството се надява комбинацията от целенасочени мерки, протестна умора, противопоставяне на насилието и плячкосването, както и наближаването на коледните празници да усмирят протестите до края на месеца. Политическата цена, която авторитетът на Макрон ще трябва да плати в Европа, вече е висока. Проевропейският президент, когато беше избран през май 2017 г. се закле най-накрая европейските ангажименти на Франция за бюджетната дисциплина да бъдат изпълнени. По негови думи това беше изключително важно за възстановяването на обществените средства от една страна и за възвръщане на доверието на ключовите европейски партньори, най-вече на Германия. Но докато икономическият растеж и увеличаването на данъците успяха да намалят дефицита на страната под 3%, каквито са европейските изисквания, за първи път от почти 10 години, до момента центристкото правителство все не успява да намали публичните разходи. Те са в размер на 57% от БВП и са сред най-високите в Европа. ЕК вече изрази притеснения относно изпълнимостта на плановете на Париж да намали дефицита до 2,8% от БВП следващата година. Това към момента вече изглежда непостижимо не само заради последните обещания на Макрон, но и заради щетите, които нанесоха на икономиката продължилите един месец протести. Това заплашва да намали драстично растежа на икономиката за тази година и да направи планирания за догодина ръст от 1,7% труден за постигане. Популистките лидери в Италия, които открито предизвикаха Брюксел с по-голям от позволения дефицит за догодина, сигурно в момента се смеят. Въпреки това Рим, който е изправен пред наказателна процедура заради неизпълнение на изискванията към бюджета, е отделен случай. Заради голяма загриженост спрямо финансовите пазари зам.-председателят на ЕК Валдис Домбровскис каза, че Комисията наблюдава отблизо процесите във Франция. Банката на Франция отряза наполовина очакванията си за икономическия растеж на страната за последното тримесечие на 2018 г. в понеделник до едва 0,2%. Продавачите на дребно съобщават, че търговията е паднала с 15-20% под нормалното за сезона заради блокадите на пътищата и страха от насилие. Обещаното увеличение на минималната заплата със 100 евро ще засегне 1,6 млн. хора директно и 11 млн. души косвено. Макар и президентът да не каза откъде ще бъдат взети средствата за това, административно увеличение от бюджета изглежда най-вероятният изход, за да се избегне освобождаване на работници. През последните 25 години президентите на Франция са принудени да се отказват от започнати икономически и образователни реформи заради протести. Предшествениците на Макрон – Жак Ширак, Никола Саркози и Франсоа Оланд – се оттеглиха в бездействие след като им се наложи да се справят с гражданското недоволство. Въпреки намерението му да е различен и неговата младежка енергия, Макрон тръгна по същия път в понеделник. Далеч не е сигурно, че той ще успее да възстанови авторитета си и да възроди намерението си за реформи. \r\n ", "date": "2018.12.11", "title": "Френският Дядо Коледа ще пробие дупка в бюджета"}
{"url": "https://www.standartnews.com/sport/antni-osmi-na-svetovnoto-po-pluvane-380436.html", "text": "Антъни Иванов завърши на осмото място във финала на 200 метра бътерфлай от Световното първенство по плуване в малък басейн в Ханджоу, Китай. Българинът спря хронометрите на 1:52.40 минути, с което остана на 4,16 секунди зад шампиона Даля Сето от Япония. егендата Чад льо Кло и китаецът Жухао Ли допълниха подиума. За съжаление Антъни не успя да повтори плуването си от сериите, когато даде шесто време с 1:51.81. С този резултат той щеше да е шести и във финала. За талантливия българин, който съвсем скоро започва да се подготвя в колежанската система на САЩ, това бе втори световен финал, след като през миналата година бе сред най-добрите осем на същата дистанция на голям басейн в Будапеща.", "date": "2018.12.11", "title": "Антъни осми на световното по плуване"}
{"url": "https://www.standartnews.com/sport/kamen-zlatkov-s-nov-podium-v-kitay-380412.html", "text": "Пореден силен старт за Континенталната купа по ски алпийски дисциплини в Китай направи Камен Златков. Ден след като спечели първата технична дисциплина на олимпийското трасе в Тайуоо днес Златков зае второ място. Той бе водач след първия манш, но малка грешка във финалния го остави втори. Стомашният вирус, който от няколко дни атакува алпийците в Тайуоо и прати много в болница повали днес Йоан Тодоров и треньора Ангел Пумпалов. Заради него българският алпиец стартира само в първия манш.   ", "date": "2018.12.11", "title": "Камен Златков с нов подиум в Китай"}
{"url": "https://www.standartnews.com/sport/levski-lukoyl-i-balkan-se-sreshchat-za-kupata-po-basket-380442.html", "text": "Две дербита ще предложат четвъртфиналите от турнира за купата на България по баскетбол за мъже, отреди тегленият жребий, който бе теглен днес в ММС. В най-интересния мач един срещу друг ще се изправят отборите на Левски Лукойл и Балкан, като мачът е повторение на финала за първенство през миналия сезон. \"Сините\" са домакин на първата среща на 27 декември, а реваншът на 16 януари е в Ботевград. В друг много интригуващ сблъсък носителят на купата на България за миналия сезон Рилски спортист ще се изправи срещу намиращия се в чудесна форма състав на Берое. Първата среща е в Самоков, а реваншът в Стара Загора.В другите два четвъртфинала Академик (София) ще играе със Спартак (Плевен), а пловдивският Академик Бултекс 99 има за съперник Ямбол. В четвъртфиналите и в полуфиналите се играе в два мача на разменено гостуване, като за място на финала победителят от двойката Левски Лукойл - Балкан ще срещне един измежду Академик Бултекс и Ямбол, а другият финалист ще бъде един измежду Академик, Спартак, Рилски спортист и Берое. \r\nФиналът за купата на България е на 2 март в Панагюрище.", "date": "2018.12.11", "title": "Левски Лукойл и Балкан се срещат за Купата по баскет"}
{"url": "https://www.standartnews.com/biznes/nikola-vasilev-shche-e-noviyat-direktor-na-kholding-bdzh-380423.html", "text": "Никола Василев ще е новият изпълнителен директор на „Холдинг БДЖ“, научи „Стандарт“ от свои осведомени източници в транспотнтото министерство. Очаква се Василев да бъде назначен официално в началото на следващата седмица. Никола Василев е завършил Техническия университет в София. Стана популярен като изпълнителен директор на Вагоно-ремонтния завод в Карлово (ВРЗ-Карлово), и то в годините, когато заводът беше в апогея си и произвеждаше жп цистерни за Германия. Василев е изключително сериозен и много деен човек, който винаги държи на думата си, коментираха за бъдещия директор на „Холдинг БДЖ“ пред \"Стандарт\" негови познати. За да оглави „Холдинг БДЖ“ Никола Василев ще напусне длъжността изпълнителен директор и член на съвета на директорите на „Булгартел“, телекомуникационната компания на „Булгаргаз“, която е част от Българския енергиен холдинг.", "date": "2018.12.11", "title": "Никола Василев ще е новият директор на \"Холдинг БДЖ\""}
{"url": "https://www.standartnews.com/sport/kralev-poiska-var-v-rodniya-futbol-380452.html", "text": "Въвеждането на системата за видеонаблюдение ВАР ще помогне за решаването на проблемите с българското футболно съдийство. Това заяви пред медиите министърът на младежта и спорта Красен Кралев след откриването на ледената пързалка „Юнак“. „Отнасям се много сериозно към проблемите в българското съдийство. Многократно съм казвал, че тази година има доста пропуски и сериозни проблеми. Вицепрезидентът на БФС Атанас Фурнаджиев каза, че в близките три години се очаква въвеждането на ВАР системата. Мисля, че това е решението, което ще даде възможност за по-голяма обективност. Има някои отбори, които бяха ощетени с между 5 и 10 точки, което е много важно за крайното класиране - със системата за видеонаблюдение това ще се прекрати. Вярно е, че съдиите също са хора и допускат грешки, но мисля, че трябва да бъдат по-концентрирани“, заяви Кралев. Спортният министър подчерта, че не би се осмелил да твърди, че в работата на съдиите има корупционни практики. Според Красен Кралев по-скоро има напрежение и липса на подготовка. По думите му, съдиите трябва да знаят, че най-малката грешка може да „взриви“ феновете. Красен Кралев изтъкна, че има служби, които проверяват сигналите за нередности и подчерта, че Министерството не е разследващ орган „Аз мога да давам коментари относно качеството на съдийството - дали има преднамереност или грешките са плод на некомпетентност. В момента залагам на второто твърдение. Ако има някакви сигнали, с пълна готовност ще се заемем да помагаме на разследващите органи да се установи каква е истината“, категоричен бе той. Министърът призова страстите в българското първенство да се успокоят и феновете да бъдат концентрирани върху резултатите, които отборите показват, а не върху съдийските грешки.", "date": "2018.12.11", "title": "Кралев поиска ВАР в родния футбол"}
{"url": "https://www.standartnews.com/sport/krasen-kralev-otkri-ledenata-przalka-yunak-380457.html", "text": "  Министърът на младежта и спорта Красен Кралев откри ледената пързалка на стадион „Юнак“. Съоръжението е собственост на НСБ, а инвестицията в него е в размер на 340 000 евро. „Изключително съм щастлив, че за пореден път изпълнихме свое обещание и преди Коледните празници успяхме да открием пързалката. Бяхме обещали това съоръжение, което не беше работило като пързалка от близо 30 години, да бъде възстановено, за да може възможно най-много деца да се докоснат до магията на кънките и да започнат да се занимават професионално с този спорт. Много столичани са направили първите си стъпки в зимните спортове именно тук, където беше легендарната пързалка „Дружба“, каза Кралев и покани гражданите и гостите на София да се възползват от съоръжението по време на празниците.          Пързалката ще бъде на стадион „Юнак“ до началото на месец март, когато ще бъде използвана за Световното първенство по шорттрек за мъже и жени в „Арена Армеец“. „Смятам, че ако има повече такива обекти, ще имаме повече шансове да развиваме най-успешния зимен спорт за България - шорттрека“, заяви Красен Кралев. Сред специалните гости на събитието бяха изпълнителният директор на Национална спортна база ЕАД Пламен Манолов, трикратната олимпийска медалистка в шорттрека и член на Управителния съвет на Българската федерация по кънки – Евгения Раданова и носителката на два бронзови медала от Зимните младежки олимпийски игри през 2016 г. Катрин Маноилова, която е и голямата ни надежда за успешно представяне на предстоящото Световно първенство по шорттрек. „Тук е мястото, на което направих своите първи стъпки в спорта преди много години и съм изключително развълнувана да стъпя отново на ледената пързалка. Надявам се по моя път да тръгнат много бъдещи млади шампиони. Една от тях – Катрин Маноилова е днес сред нас. Пожелавам й успех и се надявам всички да дойдете през месец март на Световното първенство по шорттрек за мъже и жени“, каза Евгения Раданова. На пързалката ще има професионални треньори, които да дават уроци на начинаещите. Осигурени са чисто нови кънки, които ще бъдат отдавани под наем. В делничните дни ще има часове, в които деца до 12-годишна възраст ще могат да се възползват от пързалката безплатно.", "date": "2018.12.11", "title": "Красен Кралев откри ледената пързалка „Юнак“"}
{"url": "https://www.standartnews.com/biznes/dva-sluchaya-na-ku-treska-otkriti-vv-vidinsko-380427.html", "text": "Два случая на ку-треска при овце са открити в област Видин. След консумация на прясно сирене от една от фермите там се е заразил мъж от София, съобщава bnr.bg. Едното от стадата е в белоградчишкото село Дъбравка, второто е в кулското село Тополовец. Взети са необходимите мерки за неразпространение на заболяването, което е открито случайно, каза д-р Валерио Велков, началник отдел \"Здравеопазване на животните\" в Агенцията по храните във Видин. От Дъбравка е трябвало да заминат животни за изложба в Хановер. На случаен принцип е взета проба, която се оказала положителна за ку-треска и германците  отказали партидата. Другото стадо е в Тополовец, Кулско. Получена е информация, че софиянец си е купил прясно сирене, неузряло и го е консумирал. Същият е заболял е от ку-треска и по обратната връзка е открито стадото, където има една положителна положителна проба. Заболяването се предава от кърлежи, не е типично за нашия регион, обаче заболяват и хора при консумация на неузряло, прясно сирене или сурово мляко, леко пастьоризирано. Месото след термична обработка не е проблем. Болните животни ще бъдат унищожени. Очакват се и останалите проби. Стопаните не получават обезщетение от държавата заради заболяването.  На двете ферми са направени оздравителни планове и стадата се наблюдават. До изясняване на здравния статус на животните са наложени карантини за продажба и движение на животните.", "date": "2018.12.11", "title": "Два случая на ку-треска открити във Видинско"}
{"url": "https://www.standartnews.com/sport/galatasaray-izdrapa-do-liga-evropa-sled-golovo-shou-380471.html", "text": "Двукратният европейски клубен шампион Порто спечели с 3:2 гостуването си на Галатасарай. Срещата предложи много емоции и завърши радостно и за двата съперника - \"драконите\" спечелиха групата си в Шампионската лига, а турците се прехвърлиха в елиминациите на Лига Европа. По същото време Шалке 04 надви Локомотив (Москва) с 1:0 в края, което донесе спокойствие на тима на Фатих Терим. В Истанбул голям мач изнесе бившето крило на Левски Гари Родригес, който не спря да тича 90 минути и създаде много опасности пред Икер Касийяс. Първа Фелипе откри за гостите в 17-ата минута, а Марега удвои в 42-ата от дузпа. Преди почивката отново от наказателен удар Фегули намали резултата. През второто полувреме Оливейра направи 3:1 за Порт Ерен Дердьок обаче върна турците в играта в 65-ата минута. Само две по-късно драмата можеше да стане пълна, но Фегули изпорти втора дузпа за тима си в мача. В Гелзенкирхен пък бе доста по-скучно. Там феновете трябваше да чакат за гол чак до 90-ата минута, когато Шоф донесе успеха на Шалке. Така Порто завършва на първо място в групата, а втори остана германците. Галатасарай ще рита в Лига Европа напролет, а Локо Москва приключи с евроучастието си този сезон.", "date": "2018.12.11", "title": "Галатасарай издрапа до Лига Европа след голово шоу"}
{"url": "https://www.standartnews.com/sport/davat-sporten-ikar-na-taybe-yuseyn-380468.html", "text": "Фондация „Български спорт“ обяви лауреатите на наградите „Спортен Икар“ за 2018 година, съобщи БНР. Изпълнителният й директор Цено Ценов призна, че е впечатлен от пробива на младите състезатели за сметка на утвърдените ни спортисти. Повечето от носителите на призовете са герои от летните младежки олимпийски игри в Буенос Айрес. Церемонията по награждаването е на 19 декември от 11 часа в Националната художествена галерия, ден преди церемонията за Спортист на годината. Тазгодишните лауреати: Световната и европейска шампионка по борба Тайбе Юсеин е носител на \"Спортен Икар\" за постижение на годината на Фондация \"Български спорт\".  Категория \"Млад и талантлив спортист: Александра Начева (17 г., лека атлетика). Със специални награди на Управителния съвет на фондация \"Български спорт\" за \"Млад и талантлив спортист\" се удостояват \r\nакробатите Мариела Костадинова и Панайот Димитров, Мария Делчева /бадминтон/, Кирил Киров /стрелба/, Йоана Илиева /фехтовка/, Алберт Попов /ски алпийски дисциплини/. Категория \"Пробив в световния спорт\": Кирил Милов (класическа борба, кат.97 кг.). Категория \"Достойно представяне: Габриела Стоева и Стефани Стоева /бадминтон/, Мирела Демирева (лека атлетика), Биляна Дудова (борба). \r\nКатегория \"Впечатляващо представяне\": Стойка Петрова (бокс), Ивет Горанова (олимпийско карате), Явор Пешлеевски и Тодор Михалев (модерен петобой, щафета), Милена Тодорова (спортна стрелба), Денислав Коджабашев (тенис на маса), Йордан Бозов (баскетбол). Категория \"Шампионско дълголетие\": Петър Стойчев (плуване). Категория \"Отбор на годината\": Ансамбъл по художествена гимнастика с треньор Весела Димитрова - Симона Дянкова, Мадлен Радуканова, Елена Бинева, Стефани Кирякова, Лаура Траатс.  С награда за проява на \"Висок спортен дух\" се награждава Михаил Ангелов (футбол, Слънце, Хасково) - роден 2008 г., състезател по футбол от 2014 г. Младият футболист е с вродено изключително тежко заболяване -артрогрипоза, ограничаваща движението на ставите и принципно не позволява на децата да спортуват, а на по-късен етап предполага парализа. Въпреки това състояние и незавидната перспектива, момчето проявява много висок дух, тренира и насърчава и здравите деца да бъдат активни като него, да обичат спорта и любимия футбол. Защото това развива и възпитава много важни качества, а за младия Михаил е стимул за живот. По време на церемонията Българският олимпийски комитет (БОК) ще награди всички медалисти от младежките олимпийски игри в Бурнос Айрес и техните треньори. Ще бъдат отличени олимпийски и световни шампиони, навършили през 2018-а кръгли годишнини, сред които Нораир Нурикян, Валентин Райчев, Янко Русев и други. Ще бъде връчен и приз \"Надежда Лекарска\".", "date": "2018.12.11", "title": "Дават \"Спортен Икар\" на Тайбе Юсейн"}
{"url": "https://www.standartnews.com/regionalni/gradskiyat-dukhov-orkestr-v-silistra-praznuva-yubiley-380445.html", "text": "С юбилеен концерт ще отбележи във вторник вечер  55-годишнината си  Градският духов оркестър в Силистра. Матинето ще се състои в Салона на кметството, а музикалният микс  подготвен от оркестрантите носи името „Музика за всички”. Заедно с духовия оркестър на сцената ще излязат гайдарите от школа „Великов” в града, както и малките  изпълнители от местната музикална школа „Мегатон”. Градският духов оркестър, който в момента се ръководи от  Йордан Георгиев, е една от емблемите на  Силистра. От създаването си до днес  съставът е неизменна част от  общественото и културно простарнство в  крайдунавския град.", "date": "2018.12.11", "title": "Градският духов оркестър в Силистра празнува юбилей"}
{"url": "https://www.standartnews.com/regionalni/1335-ptni-prevozni-sredstva-provereni-v-krdzhaliysko-v-aktsiya-zima-380424.html", "text": "  1335 са проверените пътни превозни средства по време на акция„Зима“ на територията на ОД на МВР-Кърджали през месец ноември. Най-голям е броят на леките автомобили – 1080, 156 са проверените товарни автомобили, селскостопанска техника – 59, мотопеди – 13, пътни превозни средства с животинска тяга – 11, съобщават от пресцентъра на ОД на МВР Кърджали.Проведени са 23 специализирани операции по основните приоритети. Осем от тях са с акцент „С безопасно ППС през зимата“, други осем – „Безопасно шофиране през зимата“, а седем – „Пешеходци и водачи за толерантност на пътя“. Полицейските служители са установили 154 неизправности, като 66 броя са били свързани с осветителните системи и сигнализация на пътните превозни средства, в 9 случая са констатирани износени гуми, в графа други попадат 78 нередности. Съставени са 14 акта по ЗДвП и 140 фиша. Санкционирани са и 3-ма пешеходци с фишове по ЗДвП за неправилно пресичане.", "date": "2018.12.11", "title": "1335 пътни превозни средства проверени в Кърджалийско в акция „Зима"}
{"url": "https://www.standartnews.com/biznes/prevozvachite-na-sreshcha-s-vlastta-za-paket-mobilnost-380405.html", "text": "Представители на българските международни превозвачи на среща с министъра на транспорта Росен Желязков. Повод за разговорите е „Пакета за мобилност “ на ЕС, известен като мерките на \"Макрон\". След като мерките бяха макар и частично приети от Съвета, превозвачите обявиха, че обмислят протести. Според тях те целят удар върху българските превозвачи и ще доведат до фалити на много от нашите фирми.", "date": "2018.12.11", "title": "Превозвачите на среща с властта за пакет „Мобилност”"}
{"url": "https://www.standartnews.com/regionalni/dyado-koleda-razdade-500-podarka-pod-elkhata-v-razgrad-380444.html", "text": "500  малчугани от  Разград получиха подаръци от Дядо Коледа по време на церемонията по запалването на светлините на градската  елха. Добрият старец  бе поканен  на площада  лично от кмета доктор  Валентин Василев, който обяви че  всички послушни деца от града ще получат  коледни изненади. В специален кош малките разградчани пуснаха писмата си с желания  за следващата година, докато  една дузина Снежанки им раздаваха книжки и лакомства, оситурени от  кметството. Коледното дръвче  в Разград  грейна с 10 хиляди лампички. Елхата  на централния градски полащад е висока 10 метра. Запалването на нейните светлини  беше съпроводено от огненото шоу на дуо „БарбарониТе”.", "date": "2018.12.11", "title": "Дядо Коледа  раздаде  500 подаръка  под елхата в Разград"}
{"url": "https://www.standartnews.com/sport/sportt-po-tv-za-11-dekemvri-380465.html", "text": "ТВ Акценти - Вторник 11.12.2018 MaxSport2 \r\n19,55 Футбол, ШЛ: Шалке - Локо Москва; 22,00 Барселона - Тотнъм (пряко) MaxSport3 \r\n19,55 Футбол, ШЛ: Галатасарай - Порто; 22,00 Ливърпул - Наполи (пряко) Диема спорт 2 \r\n18,30 Волейбол: Левски - Пирин, мач от Суперлигата, директно Nova Sport \r\n21,45 Футбол: ФА Къп, преиграване (пряко) Kanal 3 \r\n21,15 \"Спорт в обектива\" Ring.BG \r\n20,30 УЕФА Лига Европа - магазинно предаване Eurosport \r\n14,45 и 20,45 Снукър: Открито първенство на Шотландия, втори ден (пряко) Eurosport 2 \r\n21,15 Фрийстайл ски: Световна купа в Ароса, ски крос (пряко)", "date": "2018.12.11", "title": "Спортът по тв за 11 декември"}
{"url": "https://www.standartnews.com/regionalni/detskite-gradini-v-khaskovo-s-zhivi-elkhi-380447.html", "text": "Всички детски градини в община Хасково ще получат живи коледни дръвчета от разсадника на общинското предприятие \"Екопрогрес\", съобщиха от местната администрация. Служители на предприятието ще доставят дръвчетата и ще ги посадят в дворовете на градините. Освен това кметът Добри Беливанов изпраща и украса за всяка елха. Елхите са израз на благодарността на кмета за това, че децата предоставиха изработени от тях картички, уточни общинският пресцентър. В полунощ изтича срокът за изпращането на видео или снимки за участие в конкурса \"Коледно Хасково\". В него могат да участват обществени сгради, жилищни кооперации, болнични заведения, частни домове, офиси, търговски обекти, училища. Всички получени снимки и видеа ще бъдат качени в страницата на община Хасково. Всеки потребител на социалната мрежа ще може да гласува за най-добре украсената сграда или помещение до 17 декември, а победителите ще бъдат обявени на следващия ден.", "date": "2018.12.11", "title": "Детските градини в Хасково с живи елхи"}
{"url": "https://www.standartnews.com/regionalni/samouki-maystori-pokazvat-izkustvoto-si-v-asenovgrad-380449.html", "text": "Самоуки майстори и ръкоделци от Асеновградския край показват изкуството си в Историческия музей в града, съобщава topnovini. \r\n  \r\nВ сградата на културната институция ще бъдат представени различни техни произведения. Инициативата е по случай празника на Св. Спиридон – покровител на занаятчиите, обясниха организаторите. Ръчно изрисувани и плетени бижута, ръчно направени сапуни, обогатени с натурални масла, албуми, изработени с любов, картички за всеки повод, изящни дърворезби, везани носии ще бъдат показани в залите на музея. ", "date": "2018.12.11", "title": "Самоуки майстори показват изкуството си в Асеновград"}
{"url": "https://www.standartnews.com/regionalni/us-shef-tets-ovete-i-minite-v-maritsa-iztok-sa-absolyutno-nebkhodimi-380462.html", "text": "US-шеф: ТЕЦ-овете и мините в \"Марица-изток\" са абсолютно небходими за България US-компания влага 2 млн.лв за ремонт на стадиона в Гълъбово \"Производството на електроенергия от въглища е изключително важно за Бългopия. Няма никакво съмнение, че в близките 5-10 години, не само нашата топлоцентрала, но и всички централи в Маришкия басейн, както и \"Мини Марица-изток\",са абсолютни необходими за сигурността на страната и ръста на българската икономика\". Това заяви днес шефът на американската компания AES- България Оливие Маркет, който заедно с областния управител на Стара Загора Гергана Микова и кметът на Гълъбово Николай Тонев направи първа копка на реконструкцията на стадиона в Гълъбово. Американската компания ще вложи 2 млн. лв реконструкцитя на спортното съоръжение в миньорското градче. Проектът предвиждал изгpаждането на открити трибуни с 965 места и подxод за инвалиди. Ще бъдат pемонтиpани cъблеĸaлните и осигурени 100 паpĸомеcта на cтадиона. \"Подобно на \"Камп Ноy\" и пpи наc тpибyните ще бъдат над терена\", похвали се кметът Гълъбово Николай Тонев. Cрокът за ремонта е 2 години, а дотогава отбожрът на местния \"Ботев\" ще играе на стадиона на \"Трейс-Арена\" в Стара Загора. \"Пожелавам ви след ремонта да приемати мачове от Шампионска лига\", пошегува се Оливие Маркет, който призна, че като французинв бил фена на ПСЖ. Неговият 16-годишен син обаче ритал в един приятелски мач за отбора на гълъбовския \"ботев\" и още си пазел фланелката. ", "date": "2018.12.11", "title": "US-шеф: ТЕЦ-овете и мините в \"Марица-изток\" са абсолютно небходими"}
{"url": "https://www.standartnews.com/regionalni/sdyat-po-brzata-protsedura-10-ima-za-brakonierska-sech-380456.html", "text": "Съдят  по бързата процедура 10-има за бракониерска сеч  В хода на вчерашната  съвместна спецоперация на полицията с горски служители за противодействие на престъпленията в горското стопанство. са образувани 10 бързи производства за извършени престъпления по чл.235 от НК. Това съобщиха днсе от областната дирекция на МВР в Стара Загора.От домовете на извършителите на бракониерска сеч са били иззети между 1 и 5 куб. м дърва за огрев, без контролна марка. Работата по изясняване на случаите продължава.  ", "date": "2018.12.11", "title": "Съдят  по бързата процедура 10-има за бракониерска сеч"}
{"url": "https://www.standartnews.com/regionalni/razpitakha-evroekspert-po-deloto-khitrino-380466.html", "text": " Разпитаха евроексперт по делото \"Хитрино\" \r\nКритично състояние на инфраструктурата, остарели осигурителни системи и устройства за безопасност. Това е видял чешкият специалист Зденек Жак на гара Хитрино два дни след влаковия инцидент през 2016 година. Той е експерт по сигурност в жп транспорта, работил е като генерален инспектор в чешката железница, участвал е в национални разследващи органи.  \r\n Свидетелят бе разпитан на днешното заседание Шуменския окръжен съд по делото \"Хитрино\" чрез видеоконферентна връзка със съд в Бърно, съобщи Радио Шумен. Той е бил поканен от фирмата производител на дерайлиралите вагони и е бил част от екипа чуждестранни специалисти, написали доклад за инцидента. Според чешкия специалист железният път на гара Хитрино е бил в критично лошо състояние, дори в участъците, които не са били засегнати от инцидента. Недостатъчна и уплътнена баластра, която да държи траверсите, изгнили и зле укрепени траверси - това са били причините, заради които релсите са били нестабилни, дори при обичайно преминаване на влаковете. Системите за сигнализация също са били с разрушени елементи и с остаряло оборудване. Зденек Жак не отрече, че високата скорост е рисков фактор. Но според него, релсовият път се е движел и не е бил укрепен стабилно, а поддръжката му не е била професионална.  \r\n Още един чужденец е трябвало да бъде разпитан днес - германецът Хенрик Аммосер. Оказа се, че съдът в Берлин не е насрочил още дата за видеоконферентна връзка с Шуменския окръжен съд. \r\nФото -Радио Шумен \r\n ", "date": "2018.12.11", "title": "Разпитаха евроексперт по делото Хитрино"}
{"url": "https://www.standartnews.com/svyat/mertsedes-izmchi-mey-predi-sreshchata-s-merkel-380469.html", "text": "Европейската обиколка на британската премиерка Тереза Мей в опит да предоговори условията на Брекзит беше съпроводена от серия конфузи.  Мей се срещна първо с холандския премиер Марк Рюте, а по-късно пристигна в Германия за разговор с канцлера Ангела Меркел. Тя пристигна с лимузина за срещата в Берлин, но се оказа, че не може да слезе от нея. Пред сградата на Федералното канцлерствто Меркел беше излязла да посрещне своята гостенка на червения килим, но се разигра комична ситуация. Асистентката на Мей не успя да отвори задната врата на служебния \"Мерцедес\", а задачата се оказа непосилна и за телохранителя. След кратко суетене британската премиерка все пак успя да излезе от колата и с широка усмивка се здрависа със своя домакин. В. \"Индипендънт\" обаче не пропусна удобната възможност да демонстрира английското чувство за хумор. \"Тереза Мей се мъчи с още един изход... да се измъкне от колата си в Берлин\", написа британското издание към публикацията по темата във \"Фейсбук\". Обиколката на британската премиерка започна ден след като тя отмени насроченото за вторник гласуване на сделката за Брекзит в Камарата на общините. Британската премиерка тръгна спешно да търси допълнителни уверения от главните европейски лидери относно най-спорната точка от проектоспоразумението с Брюксел за Брекзит - предпазния механизъм, който да гарантира, че границата на Великобритания с Република Ирландия ще запази сегашния си отворен режим. Именно по този въпрос Мей срещна най-остри критики при обсъждането на споразумението в Камарата на общините. Това я изправи пред риск от тежко поражение и я принуди да отложи гласуването в опит да добави към споразумението юридически обвързващи гаранции, че този механизъм няма да продължи постоянно, за което настояха повечето депутати в парламента. \r\nМеркел и Мей не направиха изявления преди началото на срещата, а не са планирани никакви изявления, нито пресконференция и след нея. Агенция ДПА цитира източници, които са присъствали на срещата, според които Меркел казала на премиерката, че \"няма да има повече никакви предоговаряния\" на споразумението за Брекзит. Въпреки това канцлерката изразила оптимизъм, че то ще успее да мине през британския парламент.", "date": "2018.12.11", "title": "Мерцедес измъчи Мей преди срещата с Меркел"}
{"url": "https://www.standartnews.com/regionalni/v-starozagorsko-vodata-nyama-da-poskpva-380464.html", "text": "Цената на водата в Старозагорско няма да бъде увеличена от 1-ви януари догодина. Това съобщи днес шефът на ВиК -дружеството Румен Райков в ефира на Радио Стара Загора.   Той обясни, че от дружеството не са искали от Комисията за енергийно и водно регулиране увеличение на цената за този ценови период. По думите му в дружеството се работи за намаляване на загубите и на разходите, като начин да се задържи една и съща цена. \r\n„От 2012 г. цената на водата е една и съща - 1,81 лв. за кубик. Не се е променяла и не сме кандидатствали за нова цена в този период\", припомни Райков. Цялото дружество работело точно в обратната посока - намаляване на загубите и на разходите, и по този начин задържали цената на водата в тези граници. \r\nВиК-шефът обаче призна, че напролет било възможно увеличение на цената на питейната вода. Тов се налагало заради уеднаквяване на цените в целия регион, който обслужват ВиК дружествата, както и заради изисквания на Европейската банка, за да се финансира мащабен проект за 100 млн. лв. в област Стара Загора. Той предвиждал подмяна на тръбопроводите за вода и канализация. \r\n ", "date": "2018.12.11", "title": "В Старозагорско водата няма да поскъпва"}
{"url": "https://www.standartnews.com/svyat/mey-reklamira-sdelkata-za-brekzit-i-vv-feysbuk-380403.html", "text": "Тереза Мей отложи в понеделник за неопределено време парламентарното гласуване на договора с ЕС относно условията за излизане на страната от Общността. Пред Камарата на общините Мей призна, че планираната първоначално за 11 декември процедура няма да се състои, защото правителството няма шансове за успех. Причината за това е, че постигнатата с ЕС договорка за бъдещия статут на Северна Ирландия не устройва мнозинството от политическите сили в Обединеното кралство. На 25 ноември лидерите на страните от Европейския съюз утвърдиха споразумението с Великобритания за Брекзит. За да влезе в сила, то трябва да бъде гласувано от Европарламента и Уестминстър. Самият Брекзит е заложен да се състои на 29 март 2019 г., след което трябва да настъпи преходен период. Той ще продължи до края на 2020 г. Днес предстои британският премиер Тереза Мей да се срещне и с германския канцлер Ангела Меркел за обсъждането на въпросите свързани с Брекзит. Темата ще бъде основна и в разговорите на британския премиер със своя холандски колега Марк Рюте в Хага в опит да получи гаранции от европейските лидери, че така нареченият \"бекстоп\" в Северна Ирландия ще носи временен характер. Междувременно стана ясно, че в стремежа си да убеди обществото, че постигнатата сделка е добра, британското правителство е похарчило за една седмица над 121 хиляди долара за реклама на договора за Брекзит в социалната мрежа Фейсбук, съобщава вестник \"Дейли Телеграф\", позовавайки се на документи, предоставени от социалната мрежа. Правителството на премиера Тереза Мей е похарчило тази сума за 11 видеоклипа в периода от 2 до 8 декември. Рекламата е била необходима заради опасенията на кабинета от провал на гласуването на одобреното от лидерите на Европейския съюз споразумение за излизане на Великобритания от съюза. Сюжетите на видеоклиповете разказват за условията за свободна търговия, а също така за контрола по границите. Освен това, в рекламата се повдига въпроса за миграцията и се обяснява ситуацията с пазара на труда. За периода от август до ноември британското правителство е похарчило около 63 хиляди долара за реклама в социалните мрежи.  ", "date": "2018.12.11", "title": "Мей рекламира сделката за Брекзит и във Фейсбук"}
{"url": "https://www.standartnews.com/svyat/britanski-tabloidi-plashat-putin-i-trmp-s-vanga-380461.html", "text": "Британските издания \"Сън\" и \"Дейли Мирър\" стреснаха почитателите на Тръмп и Путин със зловещи заплахи, позовавайки се на Ванга.  След като обстойно обясняват, че българската пророчица няма равна в предсказанията, таблоидите й приписват и конкретни прогнози за следващата 2019 година. Според тях догодина ще има опит за убийство на руския президент като заплахата ще дойде от собствения му екип. От таблоидите обаче не уточняват дали Путин ще загине при покушението. Идната година ще бъде последна за Доналд Тръмп в Белия дом, пише \"Сън\", позовавайки се отново на Ванга. Американският президент щял да напусне поста си заради мистериозно заболяване. Той вече има проблеми със слуха, налива масло в огъня таблоидът. Предполага се, че Ванга е предсказала \"Брекзит\", атентата на кулите близнаци, както и \"възхода\" на \"Ислямска държава\", обясняват от изданието на всички, които имат съмнения, че на Путин и Тръмп може да им се размине.   Според \"Дейли Мирър\" нашата пророчица предвидила,  че през следващите 12 месеца се очаква икономически колапс в Европа. Малко преди да почине, пророчицата споделя, че през 2164 г., според нея, животните ще се превърнат в получовек, а през 2288 г. пътуването във времето ще стане възможно, продължава \"Дейли Мирър\". И обяснява, че според сляпата пророчица светът ще свърши.през  5079. Въпреки че не е подробно описано как точно ще се случи това, 85% от нейните предсказания се оказват верни, уверяват от таблоида. И продължават с предсказанията, които уж Ванга е направила приживе. Според тях мега цунами ще заличи части от Азия, а огромен метеорит ще падне в Русия. Засега обаче британските таблоиди не са разтълкували никакво прогноза на родната пророчица за Брекзит.", "date": "2018.12.11", "title": "Британски таблоиди плашат Путин и Тръмп с Ванга"}
