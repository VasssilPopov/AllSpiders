{"url": "http://standartnews.com/biznes/danachnite_oblekcheniya_za_detsa_shte_se_polzvat_ot_dvamata_roditeli_ako_ne_mozhe_ot_ediniya-377320.html", "text": "Данъчните облекчения за деца и за деца с увреждания ще се ползват от двамата родители, когато доходите им не позволяват те да се приложат от единия родител. Това предвиждат промени в Закон за данъците върху доходите на физическите лица (ЗДДФЛ), които бяха одобрени на второ четене с приемането на изменения в Закона за корпоративното подоходно облагане. С цел намаляване на административната тежест и улесняване на лицата при ползване на данъчните облекчения за млади семейства, за деца и за деца с увреждания, отпада задължението към годишната данъчна декларация да се прилага писмена декларация от съпруга/та, че същият/ата няма да ползва данъчното облекчение. Предвижда се посочените промени да се прилагат и при ползване на данъчни облекчения за 2018 г. Подаването на годишната данъчна декларация за самоосигуряващите се лица ще става само по електронен път. Придобитите облагаеми парични и предметни награди от игри, състезания и конкурси, които не са предоставени от работодател или възложител, ще се облагат с окончателен данък, вместо с данък върху годишната данъчна основа, като се повишава стойността на необлагаемите награди от 30 на 100 лв. Спор в пленарната зала предизвика предложението на БСП за преминаване към скала на прогресивно подоходно облагане и за намаляване на месечната данъчна основа на доходите от трудови правоотношения на родителите с 500 лева на дете. От левицата заявиха, че плоският данък не изпълнява функциите си и предложиха ставката от 10 процента да се запази за хората с доходи до 3900 лева на месец, т.е. за 2 250 000 работещи данъчната тежест да не се променя, а да се увеличи ставката за останалите 47 000 души с доходи над тази сума. Идеите им обаче не получиха подкрепа в пленарната зала. От ГЕРБ и ДПС защитиха плоския данък. Ниското данъчно облагане при преките данъци е изключително, да не кажа единственото, конкурентно предимство на българската икономика, коментира Йордан Цонев /ДПС/. Той отбеляза, че именно ниските осигуровки и данъчно облагане правят България атрактивна за IT сектора. Ако плоският данък остане, парите за социална политика ще бъдат повече, смята Цонев. Менда Стоянова (ГЕРБ) отбеляза, че 50 хиляди са заети в сектора на информационните технологии. Точно толкова стана дума, че получават над 3900 лева и ще бъдат облагани с по-високата ставка до 25 процента, посочи тя. БСП иска точно с тези 50 хиляди да затвори ножицата на доходите, само че през данъчно облагане не се затваря ножица на доходите, тя се затваря с преструктуриране на икономиката в иновативни производства и дейности с по-висока добавена стойност, които ще плащат по-високи заплати, коментира Стоянова. Това е пътят, а не да правим равенство, като взимаме от по-образованите, по-квалифицираните, по-инициативните, по-работливите, за да даваме на другите, посочи тя. Според Крум Зарков (\"БСП за България\") данъчната система може да помогне тази икономика да се развива с потребление. Страна, която привлича инвестиции само с ниските си данъци, не е държава, която може да се развива по друг начин освен като данъчен рай, коментира той. Затова и инвестициите, които идват тук, нямат онази добавена стойност, която търсим, за да дръпнем страната напред, посочи Зарков. По думите му бизнесът ни има нужда не само от ниски данъци, но и от най-различни стимули за развитие. Николай Александров (\"Обединени патриоти\") призова БСП, за да не се допусне отново грешка, да се проведе по-широк дебат за данъчната система.", "date": "2018.11.01", "title": "Данъчните облекчения за деца ще се ползват от двамата родители, ако не може от единия"}
{"url": "http://standartnews.com/biznes/bulgartransgaz_shte_zagubi_seriozni_prihodi_ot_tranzit_sled_zavarshvaneto_na_turski_potok-377321.html", "text": "Основната част от приходите на „Булгартрансгаз\" от транзит идват от Турция. С реализацията на „Турски поток\" ще загубим много съществена част от транзита и от приходите. Това каза министърът на енергетиката Теменужка Петкова на заседание на парламентарната комисия по енергетика. „Приходите на „Булгартрансгаз\" са около 207 млн. лева на година. Малко над 125 млн. са приходите от транзит за Турция\", обяви тя. „Булгартрансгаз\" реализира приходите си от транзит, основно за Гърция, Турция и Македония. От 17 млрд. куб. м газ годишно, които транзитира нашият оператор, 14 млрд. са за Турция. Около 2 млрд. са за Гърция, малко под 1 млрд. са за Македония\", обясни Теменужка Петкова. „Ако ние не реагираме адекватно и не актуализираме енергийната стратегия, големите инфраструктурни проекти биха се отразили неблагоприятно във финансово отношение върху българския енергиен сектор и икономика\", заяви министърът. Енергийната стратегия на България по отношение на природния газ трябва да бъде актуализирана, каза още Теменужка Петкова и обясни, че промяната се налага заради динамиката по отношение на големите инфраструктурни проекти, които се развиват в региона, за доставки на природен газ. „На първо място заради „Турски поток\", който вече е факт\", посочи министърът и допълни, че други такива проекти са Южния газов коридор, както и връзката Гърция- България. „Направихме анализ на мястото, което България би заела на базата на тези инфраструктурни проекти\", коментира Теменужка Петкова. „За да стане България център в региона трябва да разполагаме с необходимата инфраструктура, която да ни даде възможност да доставяме природен газ, и да го транспортираме\", каза още енергийният министър. Много важна задача, която трябва да бъде изпълнена, с оглед реализация на концепцията за газоразпределителен център и за диверсификация на източниците за доставка на природен газ е България много ясно да заяви и да вземе решение, да заяви участие в новоизгаждащия се LNG терминал на Александрополис, предупреди Петкова. „Участие в този проект трябва да вземе „Булгартрансгаз\". Тъй като той е дружеството, което не развива мрежата, а инвестира в инфраструктура\", посочи тя. „Участието в такава проекта компания би било наистина изключително удачно\", коментира Теменужка Петкова. „В участието ни ние виждаме като възможност да придобием до 25% от акционерния капитал на тази проекта компания. Нещо, което „ще ни отвори вратата\" към други различни източници за доставка на природен газ, от САЩ, Катар, Египет\", каза още енергийният министър.", "date": "2018.11.01", "title": "Булгартрансгаз ще загуби сериозни приходи от транзит след завършването на „Турски поток“"}
{"url": "http://standartnews.com/biznes/angelkova_predlaga_da_ima_konsultativen_savet_za_digitalizatsiya_v_turizma-377318.html", "text": "Министърът на туризма Николина Ангелкова предложи по време на форум да бъде създаден Консултативен съвет за дигитализация в сектора, като органът ще бъде към министъра по аналогия с Консултативния съвет за кадрите в туризма. Тя информира участниците в конференцията \"Дигитална трансформация в туризма\", че скоро ще изпрати покани до заинтересованите представители на бранша за създаване на съвета. Идеята е това да бъде постоянно действащ орган, изтъкна министърът. Форумът е организиран от Националния борд по туризъм със съдействието на Министерството на туризма и Държавната агенция \"Електронно управление\", а БТА е медиен партньор. Пред журналисти министърът информира, че още днес ще изпрати писма до заинтересованите от създаването на консултативния съвет, за да излъчат свои представители за членове на този орган, за което ще им бъде даден срок от две седмици. Основната цел на съвета ще бъде приемане на Стратегия за дигитализация в туризма и план за действие. Като постоянен орган той ще съдейства за осигуряването на непрекъснат мониторинг на световните тенденции в тази област и ще предлага на министъра на туризма новостите, които следва да бъдат въведени в националната реклама, както и дава предложения за законодателни промени, които до улеснят процеса на дигитализация. Министър Ангелкова съобщи, че в средата на ноември ведомството ще бъде първото, което ще предостави ползването на електронни услуги не само чрез електронен подпис, но и чрез лицево разпознаване. Услугата ще е приложима например при категоризация или прекатегоризация на места за настаняване, както и за други услуги по Закона за туризма. Нова услуга ще бъде представена на 15 ноември. В отговор на въпрос министърът каза, че се изчаква решение на съда във връзка с обжалването на обществена поръчка за новия сайт на министерството, за да може да започне неговото разработване. В новия сайт са предвидени връзки със социалните мрежи и допълнителни платформи. Сега жалбата е на последна инстанция в съда, коментира министърът, като изрази оптимизъм работата по новия сайт да почне от следващата година.", "date": "2018.11.01", "title": "Ангелкова предлага да има консултативен съвет за дигитализация в туризма"}
{"url": "http://standartnews.com/svyat/pomalko_ot_sedmitsa_ostavat_do_mezhdinnite_izbori_v_sasht-377309.html", "text": "По-малко от седмица остават до междинните избори в Съединените щати. Определят ги като референдум за президента Доналд Тръмп и неговите политики. Междинните избори в Съединените щати се провеждат в средата на президентския мандат. Изборният ден винаги е първият вторник от месец ноември. Вотът решава кой ще контролира американския Конгрес.  В Камарата на представителите надпреварата е за всички 435 места, а конгресмените имат 2-годишен мандат. Битката за Сената е за приблизително една трета от местата. Всеки сенатор има 6-годишен мандат. Резултатът от междинните избори могат да имат значителен ефект върху възможността на президента да управлява страната. В месеците преди вота във всички щати се проведоха първични избори. Гласоподователите избират свой кандидат от всяка от двете партии - републиканци и демократи. На междинните избори се гласува 36 от общо 50  щатски губернатори. В момента двете камари на американския конгрес са оцветени в червено - цвета на републиканците. Тези избори се свеждат до едно - президентът Тръмп и то защото той така го иска. \"Тези избори са толкова интересни заради личността на Тръмп, това е простото обяснение и заради това, че той е толкова конфликтен, че успява да разпали страстите само с един туит - и край всички говорят само за това\", каза Христофор Караджов, преподавател по журналистика в Калифорнийския университет. 11 предизборни митинга през следващите 6 шумни дни - Флорида, Джорджия, Индиана, Мисури, Монтана, Охайо, Тенеси и Западна Вирджиния. Това е планът на Тръмп плюс безброй туитове, нападки срещу демократите и медиите. \"Аз не съм на бюлетината, но този вот е за мен. Така, че излезте и гласувайте!\", призова Тръмп и добави: \"Тези избори ще бъдат за съдия Брет Кавано, за кервана, за закона и реда. Това е. Демократите се превърнаха в гневна, откачена тълпа. Вашитя вот ще реши кой ще контролира Конгреса. \" Сега Тръмп се фокусира върху страха - рисува мрачни картини за мигрантската инвазия от Латинска Америка, обяви, че ще прекрати правото на гражданство по рождение. \"Той има невероятното умение да пренасочва вниманието на медиите в други посоки, а не в тази, която може да навреди на кандидатите\", каза Христофор Караджов. Само за последните две седмици Америка преживя клането в Питсбърг, убийството на двама афроамериканци в Кентъки и смъртоносна стрелба в Северна Каролина. „Но самата атмосфера, която идва отгоре като позволеност какво може да се говори, създава хора с развързани ръце, които си казвате - ето щом президентът така говори, защо да не действам аз по някакъв начин\", коментира още Караджов. Икономика, здравеопазване и имиграция са основните теми за американците. А за привържениците на републиканците имиграцията е на първо място. От другата страна - демократите се фокусират върху битката за долната камара на Конгреса. \"Изборите са по-важни от всички други, които помня през живота си, това включва и тези, на които аз съм се кандидатирал. Залогът е голям. Последствията ако някой от вас тук не отиде до урните ще бъдат изключително опасни за тази страна, за демокрацията ни\", каза Барак Обама , президент на САЩ 2008-2017. А това, което води привържениците на демократите до урните не е страха, а гневът. \"Гневът винаги е добър мотиватор да отидеш и да гласуваш, защото в края на краищата хората имат единствен отдушник за емоциите си и това е бюлетината за или против определени политици\", обясни Караджов. По традиция президентската партия винаги губи влияние на Капитолия при президентски избори. Сега републиканците контролират и Сената, и Конгреса. Най-вероятният резултат е демократите да спечелят мнозинство в долната камара. Какво означава това, обаче, за хората извън Съединените щати, обяснява  Христофор Караджов. \"Най-голямо влияние върху външната политика на Съединените щати има Сената, понеже се очаква той да остане в републикански ръце, едва ли ще има особена промяна във външната политика на Тръмп. \" И въпреки това 6 ноември ще предопредели дали следващите 2 години ще бъдат песен или кошмар за Доналд Тръмп, а настроенията на Тръмп, както вече знаем се отразяват на целия свят.", "date": "2018.11.01", "title": "По-малко от седмица остават до междинните избори в САЩ"}
{"url": "http://standartnews.com/mneniya/patriotite_sami_si__rezhat_klona_za_evrovota_-377299.html", "text": "- Проф. Христова, арестите за корупционни схеми при издаване на документи за българско гражданство хвърлиха поредния камък срещу патриотичната коалиция и конкретно върху ВМРО, въпреки че те се разграничиха категорично. Какво се случва с имиджа на Обединените патриоти? - Последните скандали, защото те не са само един или два, около трите съставни части на Обединените патриоти, сериозно рушат имиджа и подкрепата, която са имали. Ситуацията около малката коалиция се характеризира с насложени вътрешни конфликти, с разнопосочност в знаците, които лидерите дават, с поведение, което излиза извън стандартите на политическото говорене от страна на Волен Сидеров и Валери Симеонов. - За какви стандарти на политическо говорене говорите при доста шокиращото поведение на родните политици ? - Всяка партия трябва да има своите стандарти, в които да казва: това може, а това -  не. Например, при такова поведение, при което се изпускат нервите и се казват неща, с които се компрометира добрата комуникация между партията и избирателите, се подава оставка. Такива механизми вътре в самите партии у нас обаче няма разработени. Това е „хигиена\" на самата политическа партия, ако иска да запази енергията си. Но тъй като тези партии, освен че са малки и рядко консумират, при това винаги компромисно властта, разбираемо не разработват такава политическа култура. Добри знаци в това отношение се виждат при ГЕРБ. Може би тя е втората след СДС, където Иван Костов направи подобно отстраняване на ключови политици, която дава модели за оттегляне от позиции на хора, които са \"сгафили\" и са нарушили този стандарт. А подобен подход е реакция на очакванията на обществото. Той се формира на тази база на търпимост - нетърпимост, на губене и печелене на енергия. В резултат от последните скандали Патриотите губят своята енергия като коалиционен партньор, както и добрите перспективи като самостоятелен играч. Прогнозата на повечето анализатори, включително и моята е, че при такова самостоятелно явяване, ВМРО, Атака и НФСБ трудно  биха могли сами да минат бариерата за класиране. - Непреодолими ли са вече различията между трите партии от патриотичната коалиция ? - ВМРО, Атака и НФСБ са много различни, но и се допълваха под понятието \"патриоти\". Само че източникът на ориентация е съвсем различен за всеки един от тях. Едните са насочени към Русия, другите са по-европейци, а третите - балканци. Валери Симеонов е най- дясно европейски ориентиран. Като такъв той беше напълно разбираем съюзник с ГЕРБ.  Затова той е значим като партньор в коалицията, което го отличава от другите двама лидери патриоти. - Неизбежни ли са проблемите и разнобоят при всяко коалиционно управление ? - Има трудности, които по принцип са неизбежни.  Винаги, когато управляват коалиции, малката губи по принцип. Голямата пък е с вързани ръце и то не само в политическата реализация на собствената програма, с която е спечелила изборите, но и по отношение на управление на лидерството и прилагане на стандарти. Защото ти не можеш да се бъркаш в работата на чужда политическа сила. Все пак Бойко Борисов показа, че има влияние върху патриотите, като накара Валери Симеонов да се извини, колкото и да звучеше неискрено, въпреки рамката на споразумението между ГЕРБ и Патриотите. - Доколко вътрешните противоречия в Обединени патриоти по някакъв начин ще доведат до сътресение на управлението? - За момента смятам, че това няма да се случи. Виждаме, че нямаме излизане на улицата на критичен брой хора. Продължават митингите на майките, но като че ли все повече намалява тяхната протестна енергия. Въпреки това има неизвестни - дали тази енергия на бунта ще намалее докрай, дали пък майките няма да са толкова постоянни, че да се постави като неизбежен въпроса за по-категорично решение по отношение на Валери Симеонов. Засега правителството е стабилно, защото няма алтернатива. Това е клише, но е  факт. Алтернатива може да се зароди при евентуална поява на нови политически субекти, които да дадат енергия на другата политическа сила, на опозицията, т.е. на БСП. Но не, че социалистическата партия в момента е в състояние да стопи разликата между себе си и ГЕРБ. В този смисъл, и Патриотите имат интерес да продължат да бъдат във властта  и да подкрепят правителството, независимо от това дали малката коалиция съществува или не. Защото самостоятелно също могат да подкрепят правителството. - Значи не съзирате вероятност от предсрочни избори  за момента? - Те могат да се случат, ако стане видима нова политическа сила, която може да налее подкрепа чрез коалиране. Тази нова формация трябва да бъде лява и да бъде близка до БСП като идеология и лидер. За да може да се коалира със социалистите в моментната ситуация, когато в БСП има тези вътрешни напрежения. - Лидерът на БСП Корнелия Нинова заяви по повод  на скандала с паспортите: \"Когато ГЕРБ почувства заплаха, хвърля своите на кучетата\". Ще бъдат ли пожертвани Обединени патриоти, ако се наложи? - Скоро слушах една колежка, която ме подсети за психологична техника, наречена психотерапевтичният пръст. Т.е. когато посочиш някого и кажеш: Той е такъв или онакъв, после го обърни със сила към себе си и си задай въпроса, а ти дали не си правил същото. В момента чрез политическото си говорене и поведение БСП решава свои вътрешни проблеми. Те често минават тона на приемливата острота на говорене,  политически категорични са в ситуации с висока степен на неопределеност,  критични на всяка цена. Чрез това поведение обаче БСП губи шанса да бъде разпозната като алтернатива. - Спецпрокуратурата демонстрира напоследък много висока активност по отношение на родните богаташи. Но това породи въпроси защо чак сега, не се ли знаеше отпреди как повечето наши олигарси са натрупали богатството си. Отклонява ли се общественото внимание с тези акции? - Не бих вървяла по линията да търся подцелите и подмотивите на последните арести. Важното е дали това е полезно за нас и обществото. Ако ще да е късно, но според мен е полезно. Защото чувството за несправедливост е толкова дълбоко у българското общество точно по тази тема. Убеждението, че ти си загубил и минало, и настояще и бъдеще, точно в резултат на тези хора, още е много силно. Така че това е минимално възстановяване на справедливостта с надежда, че наистина тези богаташи ще си получат заслуженото, ако има доказателства и факти. Въпросът е наистина да повярваме, че прокуратурата е способна да събере доказателства и факти. И да не забравяме, че освен прокуратура, има съд и че към него трябва да има сериозно внимание също. Защото те държат ключа към думата справедливост. - В навечерието сме на поредния мониторингов доклад за България от страна на Еврокомисията. Има ли опити тенденциозно да се представи ситуацията у нас, за да бъде злепоставена държавата ни пред Европа ? - Макар да е извън парламента старата десница има евродепутати и добри контакти с медии в Западна Европа. Което й помага да осигурява информация за атакуване отвън на управляващите. Почти всички, които се занимават с анализ, а и не само те, знаят как изтичат тези информации. Затова даже и публикации в авторитетни европейски вестници вече започват да губят своята тежест. Провижда се българската връзка зад тези негативни статии, което уронва доверието в достоверността на информацията. Това, което интересува Европа, е всяка от членките на ЕС да участва в сформирането на европейските представителства. Т.е. това е една игра на интереси, която не включва в момента атака срещу България. Подобен ход може да се очаква от страните, които принципно са били против нашето членство и преди, и сега. Тези държави могат и да засилят гласа си срещу нас. Антония КЮМЮРДЖИЕВА", "date": "2018.11.01", "title": "Патриотите сами си  режат клона за евровота"}
{"url": "http://standartnews.com/svyat/vnasyame_gaz__i_ot_amerika-377294.html", "text": "Енергийният геополитически пъзел у нас е на път да се подреди. България е готова да внася втечнен газ от САЩ през бъдещия терминал край Александруполис. Това стана ясно ясно след срещата между енергийният министър Теменужка Петкова и американския посланик Ерик Рубин. Страната ни разглежда възможността да участва като акционер в реализацията на проекта за изграждането на терминал край гръцкия град, каза Петкова. Така освен руски газ за бъдещия хъб \"Балкан\", ще купуваме и втечнено синьо гориво от Щатите. Новината бе съобщена в деня, когато изтече срокът, даден на Петкова от парламента, да обяви процедура за избор на инвеститор за АЕЦ \"Белене\". \"Уточняваме детайлите, до края на годината ще пуснем търга\", каза Петкова. Интересът към Втора атомна от Москва бе потвърден преди седмица от руския енергиен министър Александър Новак.", "date": "2018.11.01", "title": "Внасяме газ  и от Америка"}
{"url": "http://standartnews.com/mneniya/helouin_kato_otpushvane_ventila_na_zloto-377298.html", "text": "Йоанна Русева, actualno.com   Покрай 31 октомври ще попаднете на изключително много публикации „за\" или „против\" празнуването на Хелоуин. Ще ви е толкова писнало от тази тема, че на деня ще ви се иска всеки да прави и празнува каквото иска без да ви занимава с личните си предпочитания. Такъв е ефектът на информационното наводнение, на преекспонирането на една тема. Знаете ли какъв е страничният, останал незабелязан ефект на инфонаводнението? Невежеството. Фактите са си факти, ще ги намерите като мен в Интернет търсачката. На датата 31 октомври се препокриват два празника, единият с много по-стари и езически корени – келтския Сауин (Samhain), а другият – християнски – Вечерта на Вси светии (All Saints' Eve), който е следван от Деня на Вси светии (All Saints' Day) и Денят на всички души (All Souls' Day). Ще си кажете: „Нищо ново под слънцето, с разпространението на християнството, естествено нещата са се размили, много празници са били християнизирани\". Ако сте християнин, ще сте против езическите препратки, срещу маските, срещу това децата ви да ходят намазани с червена боя вместо кръв, срещу това да се празнува смъртта, духовете и злите сили.  Да, но да речем, че не сте християнин или поне не от онези, които „се вживяват\" много. Какво мислите, че трябва да се празнува? Вие какво празнувате? Рождения си ден – задължително, това е ключов ден за света, националния си празник – да, не трябва да забравяме историята си и тези, които са се жертвали за нашата свобода. Какво друго празнуваме? Празнуваме годишнини, дипломиране, взета книжка за шофиране, сватби, раждане на дете, дори и деня на смъртта на някого, който е направил нещо велико, някакъв подвиг.  Какво не празнуваме? Не празнуваме, ако някой ни открадне колата, ако ни блъснат на пешеходна пътека, ако ни оберат, да изгубим домашния си любимец, ако ни уволнят, ако изгубим близък човек. Представяте ли си да има Ден на войната или Ден на насилието и да ги отбелязваме специално с няколко публични екзекуции на ключови места. Тези случайни примери по-горе имат нещо общо помежду си – не празнуваме нещата, които ни нараняват. Не празнуваме злото и причината за злото. Парадоксално имаме Ден на лъжата обаче, имаме и Хелоуин или по-скоро Сауин, защото хората основно и масово празнуват второто. Какъв е изводът? Ако злото не изглежда точно като зло, но изглежда забавно или като игра, то то не е зло. В статия, посветена на хумора в Stanford Encyclopedia of Philosophy от 2012 г. се разглежда мнението на Макс Ийстман, че „посредством хумора и играта може да придобием незаинтересувано отношение относно нещо, което иначе бихме третирали сериозно\". Игрите, шегите, забавните костюми, украсите, филмите – всичко това е начин да „отпушим вентила\" на една много сериозна тема, а именно: „Защо празнуваме злото?\". Тъй като не е логично това, което правим на Хелоуин или на Кукеровден – да се правим на по-страшни от злите духове, да борим злото с негов еквивалент, да издигаме анти-герои на пиедестал, да се обграждаме в черно, грозно, плашещо, да го позволяваме и насърчаваме в децата си, ние използваме маскаради, забавни игри и всичко разсейващо, приличащо на игра, за да подлъжем едва ли не здравия си разум. Тук идва ролята на хумора и играта. Те са реакция на сблъсъка на две несъвместими идеи, единственият начин да подходиш към нещо нелогично е или да го отхвърлиш, или да му се засмееш (Incongruity Theory of Humor). Защо имаме нужда от това? Не съществуват ли и други неща, които да празнуваме, насърчаваме, почитаме? Не можем ли да се смеем от радост вместо от объркване? Някои ще си кажат: „Защо ги обмисляте толкова нещата, к'во пък толкова, фън да има\". Същата е била и логиката на древните римляни по арените, на французите по публичните екзекуции, на робовладелците на Новия континент. Смехът и забавата разширяват границите на допустимото, на всичко, което приемаме за нормално. Никой не може да ви каже как да се забавлявате, но това, което ви забавлявате днес, става неоспорима реалност утре. (Заглавието е на редакцията)", "date": "2018.11.01", "title": "Хелоуин като отпушване вентила на злото"}
{"url": "http://standartnews.com/balgariya/nad_1000_kopiya_ot_istoriya_slavyanobalgarskaya_razdadoha_deputatite_na_volya_v_chetiri_grada-377322.html", "text": "В Деня на народните будители партия ВОЛЯ проведе поредната си родолюбива кампания – „Да бъдем будители с ВОЛЯ!\". В четири града на страната – София, Варна, Пловдив и Стара Загора, депутати от партията подариха на гражданите над 1000 екземпляра от „История славянобългарская\". „Идеята ни е да припомним на всички факти от славната българска история, събрани в тази Възрожденска творба, с които можем да се гордеем. Всяко семейство трябва да има тази книга\", коментира лидерът на ВОЛЯ и зам. - председател на НС Веселин Марешки. Най-активни в кампанията бяха старозагорци-там инициативата премина при изключителен интерес. „Много съм благодарна на моите съграждани, че дойдоха да се поздравим лично за Деня на народните будители. Хората чакаха търпеливо на дълга опашка за книгата, което означава, че старозагорци са наистина будни хора и истински родолюбци. Специално искам да им благодаря за подкрепата, която изразиха към политиката на нашата партия в парламента\", заяви Кръстина Таскова – депутат от този район. В Пловдив най-любопитни към книгата на Паисий Хилендарски бяха децата. Народният представител от ВОЛЯ Елена Аксиева разговаря с малките ученици за символа на празника и за историята, която поколенията трябва да учат и помнят. Във Варна Гергана Стефанова- председател на ПГ на ВОЛЯ, също подари стотици книги на жителите на морската столица и лично ги поздрави за Деня на народните будители. „Благодаря за хубавата инициатива. Събуждайте българите! Имаме нужда от Вас!\" – това написа столичанин в специална тетрадка, която депутатите Боряна Георгиева и Пламен Христов бяха приготвили по време на кампанията в София, за да съберат не само поздравления от хората, но и техни мнения и предложения към ВОЛЯ. Сънародник, който от години живее в чужбина пък написа: „Благодаря за подаръка! Идвам от Германия!\" Боряна Георгиева и Пламен Христов подариха „История славянобългарская\" на пешеходците по бул. „Витоша\".", "date": "2018.11.01", "title": "Над 1000 копия от „История славянобългарская“ раздадоха депутатите на ВОЛЯ в четири града"}
{"url": "http://standartnews.com/balgariya/za_parvi_pat_v_balgariya_ekipat_na_prof_ivo_petrov_korigira_bezkravno_silno_uvredena_mitralna_klapa_na_patsient_sas_sardechna_nedostatachnost-377339.html", "text": "За първи път у нас беше направена безкръвна реконструкция на силно увредена митрална клапа на 84-годишен пациент със сърдечна недостатъчност. Минимално инвазивната процедура (MitraClip) беше извършена от екипа на проф. Иво Петров от Аджибадем Сити Клиник Сърдечно-съдов център в сътрудничество с проф. Власис Ниньос от Солун. Безкръвната операция, която набира скорост поради отличните резултати, е алтернатива на отвореното хирургично лечение и е подходяща при пациенти с митрална инсуфициенция и с висок риск за открито оперативно лечение. Комплексната оценка на мултидисциплинарния екип от Сърдечно-съдов център, воден от проф. Петров,  установява, че отворена сърдечна операция за пластика или подмяна на митралната клапа, няма да бъде понесена от 84-годишния пациент. Състоянието му  допълнително се утежнява и от редица придружаващи заболявания, както и от предшестващи сърдечна операция и коронарни интервенции през последните години. Без сериозна медицинска намеса за корекция на тежката митрална недостатъчност, прогнозата за живота на мъжа е крайно негативна. „Специалното устройство MitraClip наподобява кламер, който щипва разминаващите се платна на клапата, те застават в една плоскост, събрани едно към друго и така вече клапата не пропуска. Това радикално лечение се прилага рутинно в 7 европейски страни, като се реимбурсира. В световен мащаб се прилага повече от 10 години с извършени над 50 000 имплантации. Последните данни от проучването COAPT, които бяха представени на най-големия международен конгрес по инвазивна кардиология - TCT  в Ню Йорк, са изключително позитивни. Те показват, че имплантирането на MitraClip не само прекратява пропускането на клапата, но подобрява качеството на живот и увеличава преживяемостта\", обясни националният консултант по инвазивна кардиология проф. Иво Петров. „Постигнахме повече отколкото очаквахме. Въпреки че операцията беше доста трудна поради нелесната анатомия на пациента, резултатът от морфологична и клинична гледна точка е отличен. Митралната инсуфициенция беше гигантска, а сега буквално има само следи от нея. Пациентът е стабилен с много добра клинична прогноза.\",  сподели минути след операцията удовлетворението си проф. Петров. Средноевропейската статистиката сочи, че около 0,5 % от населението страда от вторична недостатъчност на митралната клапа поради разширение на кухините на сърцето. За България това са приблизително 30 000 души. Тези пациенти са обект на отворено хирургично лечение, като 10% от тях са високорискови. При част от пациентите пропускането на митралната сърдечна клапа или митралната инсуфициенция е в резултат на  разширяване кухините на сърцето и раздалечаване на платната на клапата, при което тя започва да пропуска. Класическото решение е отворена операция - пластика (прибиране на платната на клапата) или смяна на самата клапа. При тези пациенти с вторично възникнала митрална недостатъчност, помпената функция на сърцето е много отслабена, а придружаващите я белодробни, бъбречни, чернодробни заболявания правят откритата оперативна интервенция високорискова. За тях имплантирането на MitraClip е единственият шанс на лечение.", "date": "2018.11.01", "title": "За първи път в България екипът на проф. Иво Петров коригира безкръвно силно увредена митрална клапа на пациент със сърдечна недостатъчност"}
{"url": "http://standartnews.com/balgariya/dostavchitsite_na_mediyni_uslugi_shte_obyavyavat_deystvitelniya_sobstvenik_i_iztochnitsite_na_finansirane-377313.html", "text": "Парламентът задължи доставчиците на медийни услуги да обявяват действителния собственик и източниците на финансиране. Това стана с окончателно гласувани промени в закона за задължителното депозиране на печатни и други произведения, внесени от Делян Пеевски, Йордан Цонев, Хамид Хамид и Велислава Кръстева от ДПС. Така в срок до 30 юни на съответната година доставчиците на медийни услуги ще заявяват за обявяване декларация с информация за действителния собственик към датата на заявлението. В нея трябва да се посочва още дали притежателят заема публична длъжност, има ли влязла в сила присъда, както и справка за всяко получено от доставчика финансиране през предходната календарна година, размера му и основанието, вкл. и данни за лицето, предоставило парите. В декларацията се отбелязва и обстоятелството, когато лицето, фактически контролиращо съдържанието на медийната услуга и/или редакционната политика, е различно от действителния собственик. В нея се посочват още всички договори и тяхната стойност, сключени от доставчика на медийни услуги през предходната година с държавни или общински учреждения или дружества с държавно или общинско участие, с политически партии, в резултат на обществени поръчки, сключени рекламни договори с лица, осъществяващи дейност, подлежаща на регулация, както и тези, по които е получено финансиране по програми на фондове на Европейския съюз. Декларацията се подава и в Министерството на културата в същия срок, като министърът на културата води отделен регистър за подадените декларации, който е публичен на интернет страницата на ведомството. Доставчиците на медийни услуги са длъжни да посочват данните за действителния си собственик и на интернет страницата на съответната медия или издание. Гласуваните текстове предвиждат при промяна на собствеността тя да бъде обявявана в седемдневен срок. Депутатите предвиждат разпространителят на периодични печатни произведения до 30 юни всяка година също да подава в Министерството на културата декларация по образец, която идентифицира действителния му собственик, както и броя обекти за продажба на дребно, които използва в търговската си дейност. Когато лице използва в търговската си дейност повече от една трета от всички декларирани обекти за продажба на дребно на периодични печатни произведения в страната, Министерството на културата уведомява Комисията за защита на конкуренцията. Спорът в залата беше за същността на понятието \"действителен собственик\" и кой упражнява фактически контрол върху съдържанието. Според Антон Кутев приетите текстове няма да доведат до реално изсветляване именно защото не са достатъчно ясни обяснения като за действителен собственик. По-сериозният проблем е понятието като фактически контрол на съдържанието и как се определя лицето, което ще го упражнява, подчерта той. Според Кутев изсветляването на финансирането и на договорите е насочено към малките доставчици. Йордан Цонев, съвносител на измененията, разясни, че в закона за мерките срещу изпиране на пари има текст, който дава дефиницията за действителен собственик. Той определи предлаганите от ДПС промени като смел и решителен опит в законодателството, рационални и полезни. Да предложат текстовете допринесли и доклади на НПО-та за свободата на словото у нас, изготвени по неверни, според депутата, констатации и твърдения. Не могат да се правят класации, които не отговарят на реалното място на свободата на словото в България, законът е крачка страната ни да не бъде \"клепана\" по този начин, да подобрим оценките, а не за да прави пиар на този или онзи, обобщи Цонев Лично ще се извиня на г-н Цонев, ако при следващата класация на \"Репортери без граница\", например, сме се изкачили нагоре, обеща Антон Кутев. Законът не е достатъчен сам по себе си, за да се постигне крайният ефект, необходимо е разпоредбите да се прилагат правило, включи се и председателят на правната комисия Данаил Кирилов (ГЕРБ). В понятието за фактическия контрол на съдържанието има сериозен иновационен елемент, когато се използва за тази материя, но то не е ново за законодателството въобще, коментира той. НС гласува и глоби за декларации с невярно съдържание.", "date": "2018.11.01", "title": "Доставчиците на медийни услуги ще обявяват действителния собственик и източниците на финансиране"}
{"url": "http://standartnews.com/balgariya/proveryavat_kachestvoto_na_mlechnite_produkti_po_uchilishtnite_shemi-377308.html", "text": "Държавен фонд „Земеделие\" съвместно с представители на БАБХ започват проверки на одобрените кандидати по програмата „Училищно мляко\", след като публикации в медиите за некачествени продукти по европейската схема. По схемата „Училищно мляко\" следва да се разпределят единствено pрясно пастьоризирано мляко с масленост 2%, кисело мляко с масленост 2%, бяло саламурено сирене и кашкавал. Допустимите по схемата продукти следва да са произведени от сурово мляко, в одобрени обекти на територията на Европейския съюз (ЕС) и да се доставят в индивидуални или неиндивидуални опаковки с ненарушена цялост. Неиндивидуалните опаковки могат да бъдат отваряни, нарязвани или разливани в учебни заведения, които разполагат с помещения за приготвяне или раздаване на храна. Прясното пастьоризирано, както и киселото мляко следва да се доставят единствено в индивидуални опаковки. Доставяните в учебните заведения млека и млечни продукти трябва да носят идентификационна маркировка. Всеки продукт, който не отговаря на посочените по-горе критерии е абсолютно недопустим по европейската програма „Училищно мляко\" и не следва да бъде приеман и раздаван на учениците и децата в учебните заведения. В случай на установени нередности по отношение на качеството на продуктите, нарушителите ще бъдат санкционирани, а одобрението им може да бъде временно спряно или отнето.", "date": "2018.11.01", "title": "Проверяват качеството на млечните продукти по училищните схеми"}
{"url": "http://standartnews.com/balgariya/vitsepremierat_simeonov_otnovo_othvarli_iskaniyata_za_ostavkata_mu-377314.html", "text": "Вицепремиерът Валери Симеонов изпълнява само функции по координация в Държавна агенция за българите в чужбина (ДАБЧ). Това каза той на брифинг в Министерския съвет във връзка с призивите в парламента от страна на БСП, ДПС и \"Воля\" да подаде оставка, които са повод акцията, извършена от Специализираната прокуратура за проверка в ДАБЧ по сигнали за констатирани нарушения и заради задържаните служители на агенцията. Симеонов се аргументира, че функциите му по координирането на дейността на ДАБЧ са регламентирани със заповед от 16 май 2017 г. на министър-председателя. Валери Симеонов изтъкна, че до момента стриктно, прецизно и ефективно си изпълнява задълженията по координацията на работата на тази агенция. Доказателство за това са фактите, че в резултат на тази координация още в началото на юни, заедно със съдействието на други министерства, в неговия кабинет са били договорени промени в Правилника за трудовата миграция и трудова мобилност, които са дали възможност за достъп на големи групи хора от българските общности да бъдат на пазара на труда през лятото на 2017 г. и 2018 г. \"След като през 2016 г. имаме нула сезонни работници от Украйна, Молдова и от останалите държави с български общности, мога да ви кажа, че тази година имаме 7700 човека, които са били на пазара на труда\", допълни вицепремиерът. По думите му това е първият резултат от дейността му по координиране на работата на ДАБЧ с останалите министерства. Вторият резултат са били промените през декември 2017 г., които вече действат, по отношение на облекчаването на режима за получаване на синя карта от граждани на трети страни от български произход, припомни Симеонов. Като трети положителен резултат вицепремиерът посочи, че ДАБЧ е засилила работата си с българските общности в чужбина (най-вече на тези в Украйна, Западните покрайнини, Унгария, Република Македония и Албания). Според него това е доста сериозна дейност в мащаби, които досега не са били налице. С тези свои аргументи Валери Симеонов смята, че напълно доказва несъстоятелността на исканията за оставка, защото работата му е като администратор, който трябва да координира дейността на ДАБЧ. Валери Симеонов бе категоричен, че няма право да ръководи и да контролира работата на агенцията. По отношение на евентуалните злоупотреби, които предстоят да бъдат доказани, в работата по предоставянето или осигуряването на документ за произход, спрямо желаещите да получат българско гражданство, Валери Симеонов припомни, че през лятото на 2017 г. той е получил сигнали за злоупотреби в тогавашната работа на ДАБЧ. Тъй като Симеонов е нямало как да провери достоверността на сигналите, той е информирал другия вицепремиер - Красимир Каракачанов и след това тези материали са били предоставени на съответните специализирани и компетентни служби. Валери Симеонов посочи, че срещата, на която е получил сигналите за злоупотреби в ДАБЧ, е била в неговия кабинет пред свидетели на 30 октомври 2017 г. и след това писмената информация, както и устната, е предоставена на компетентните институции. След това, около 2 седмици по-късно, е имало втора среща, за да може Симеонов да се убеди дали се работи по въпроса и по този начин неговите ангажименти са приключили. Той не може да каже дали точно тези сигнали са послужили за повдигането на сегашното обвинение.", "date": "2018.11.01", "title": "Вицепремиерът Симеонов отново отхвърли исканията за оставката му"}
{"url": "http://standartnews.com/balgariya/bsp_iska_prerazglezhdane_na_sdelkata_za_remont_na_boynite_samoleti_su25-377315.html", "text": "Настояваме сделката за ремонт на бойни самолети Су-25 да бъде преразгледана, да се защити българският национален интерес и българският завод \"Авионамс\" да участва в ремонта. Това заявиха на брифинг в парламента Николай Цонков и Атанас Зафиров от БСП. \"Подготвя се поредният грабеж от Министерството на отбраната на стойност 180 млн. лв., зад гърба на българския парламент и погазвайки грубо българския национален интерес\", коментира Цонков. Той обясни, че става въпрос за обществена поръчка, която министерството е обявило на 19 август тази година, но без договаряне и без публикуване. Изпратени са били покани до две компании - беларуска и руска. Получен е отговор само от беларуската. \"Що за сделка е тази, която започва от 41 млн. лв., скача на 80 млн. лв. в стремеж да бъде заобиколен парламентът, защото сделки под 100 млн. лв. не се гледат от парламента, и в един момент, когато победител е предизвестеният участник, той дава цена от над 300 млн. лв. В крайна сметка си стискат ръцете за 180 млн.лв. Що за сделка е тази, в която милионите хвърчат с космическа скорост\", попита Зафиров. От БСП питат защо цената на поръчката се е променила толкова много, защо е бил заобиколен парламентът. Защо се пренебрегва българският национален интерес в лицето на българския завод \"Авионамс\", който преди две години получи уверението от министър-председателя, че ще започне да извършва дейностите, за които е купен, а именно - ремонт и модернизация и на самолети, попита Зафиров. Готово ли е това управление да остави 300 авиоспециалисти без работа, давайки поръчката на фирма от Беларус, коментира още той. Колегата му Цонков обясни, че българският завод \"Авионамс\" е специализиран в ремонта на самолети и хеликоптери. Защо не е поканен българският завод?, попита депутатът. Той коментира, че в отговор в рамките на парламентарния контрол министърът на отбраната Красимир Каракачанов е излъгал като казал, че не е уведомен, че българският завод може да извърши поръчката и то за много по-ниска стойност. В никакъв случай не сме против ремонта на тези самолети, подчертаха от БСП, но поискаха отговор на поставените въпроси и преразглеждане на сделката.", "date": "2018.11.01", "title": "БСП иска преразглеждане на сделката за ремонт на бойните самолети Су-25"}
{"url": "http://standartnews.com/balgariya/petar_haralampiev_ostava_v_aresta_za_postoyanno_reshi_spetssadat-377316.html", "text": "Председателят на ДАБЧ Петър Харалампиев, главният секретар Красимир Томов и Марко Стойов остават за постоянно в ареста, реши спецсъдът. Те бяха задържани по обвинения за корупция. Според прокуратурата вземали подкупи, за да издават удостоверения за български произход. Решението на спецсъда не е окончателно и може да бъде обжалвано. Прокурор Ангел Кънев заяви по време на заседанието днес, че членовете на групата ежедневно са извършвали документни престъпления и търговия с влияние. Групата действала от юли миналата година. Според показания на свидетели по делото Харалампиев е посочвал конкретни тарифи за издаването на удостоверения за български произход, както и размер на подкупи само за входиране на документите в ДАБЧ. Той разяснявал на посредници каква е схемата за получаване на такива удостоверения и колко ще струва. В противен случай преписките на лицата, искащи удостоверения, се забавяли от администрацията. Прокурорите по делото казаха още, че престъпната група е получавала седмично от всеки посредник документи за между 5 и 15 души. Харалампиев и Томов са провеждали и лични срещи с посредниците, от които са получавали документи на ръка в сградата на ДАБЧ или в близост. Други данни от свидетел сочат още, че след идването в агенцията на Харалампиев той е направил така, че да се пречи на нормалната дейност на организации в чужбина, представляващи бесарабските българи, дейността им била  изолирана, като единственият начин за получаване на удостоверение за произход в разумен срок бил чрез даване на подкупи по 350 евро на човек. Защитниците на обвиняемите поставиха пред съда под въпрос наличието на престъпна група, след като не били намерени никакви пари у задържаните. Довод, който прокуратурата категорично отрече. В обвинението на един от обвиняемите пък не било казано кой ръководи групата, на която е член. Адвокатът на Харалампиев Николай Кокинов заяви пред съда, че домашен арест и отстраняване от длъжност биха могли да постигнат в същата степен целите на задържането за постоянно в ареста. По думите му Харалампиев не е извършил престъпленията, за които е обвинен. Пред медиите адвокат Мариана Тодорова каза, че ще се обжалва решението на съда. Тя обясни, че основният свидетел по делото е настоящият зам.-директор на ДАБЧ Димитър Владимиров, който твърди, че е присъствал на уговорки за получаване на пари, но не е сигнализирал за това. Другият основен свидетел е Димитър Стойчев, за който се твърди, че е дал подкуп от 5000 евро на Харалампиев. Прокурор Кънев каза пред журналисти, че ако на втора инстанция съдът вземе решение за налагане на различна мярка, то прокуратурата ще поиска отстраняването от длъжност на председателя и главния секретар на ДАБЧ. Той обясни, че паричните средства от подкупите са се трансферирали във виртуални валути. Изследването на паричните потоци е започнало вчера, назначени са данъчни ревизии на множество лица, не само на обвиняемите. Стойков е бил задържан в Кюстендил, защото прокуратурата имали данни, че щял да се върне в Сърбия, затова не се е изчакало да бъде хванат, когато е предавал парите за евентуалния подкуп. Кънев допълни, че в няколко чужди държави се извършват действия по разследването. И отбеляза, че обвинението се старае разпитите на свидетели да се прави от български, а не от чужди разследващи органи. Той каза още, че няма данни за криминално проявени, които да са си платили за удостоверение.", "date": "2018.11.01", "title": "Петър Харалампиев остава в ареста за постоянно, реши спецсъдът"}
{"url": "http://standartnews.com/balgariya/fizikat_prof_minko_balkanski_be_obyaven_za_buditel_na_godinata_2018-377319.html", "text": "Световноизвестният физик проф. Минко Балкански е „Будител на годината 2018\". Това съобщи в ефира на БНТ тази сутрин проф. Огнян Герджиков. \"Журито беше единодушно в избора си\", съобщи бившият председател на Народното събрание и служебен премиер на България. По скайп връзка в тв ефира на обществената телевизия 91 годишният учен, който е френски гражданин, заяви: „Вълнувам се! За мен признанието е важно. Но по-важно е младите да разберат, че има хора, които мислят за тях и им отварят вратите към света\". Минко Балкански е основател на „Национален институт за образование\". Фондацията му „Миню Балкански\", която носи името на неговия баща, издирва, подпомага и подготвя талантливи български деца за кандидатстване в престижни международни научни институти. За отличията „Будител\" тази година се състезаваха 11 проекта на родолюбиви българи, живеещи у нас и в чужбина. Кампанията се проведе за пети пореден път като програма „Христо Ботев\" на БНР т. г. се включи като инициатор на официалната церемония. Жури в състав д-р Милен Врабевски, проф. Огнян Герджиков, проф. Пламен Павлов, Добрина Чешмеджиева, Снежана Йовева-Димитрова, Елеонора Гаджева, Кирил Калев и Ива Дойчинова гласува и избра фаворитите за 2018. Тази година има и специална номинация на екипа на сутрешния блок на програма „Христо Ботев\" на БНР „Нашият ден\", която е за Крис Захариев. Захариев е най-младият номиниран. Едва 19 годишен той осъществява проекта „Да се изгубиш нарочно\", в който заедно със свои приятели показва красотите на най-затънтените кътчета в България и незабравими човешки истории за добрината на хората, живеещи на село. Пътуването е разказано в уеб сериал. Голяма част от проектите са осъществени от млади хора със средна възраст 25-26 години. Това са „Златната ябълка\" на Студио Змей,  „Българите, забравените постижения\". Мартин Граховски (на 24 години) , израстнал основно в Канада и САЩ, е автор на поредицата „3 минути България\". Сред будителите се откроява и оперната прима Ина Кънчева, която живее в Австрия, но нейната фондация „Културни перспективи\" проправя пътя към авангарда на млади български творци. Тази година Ина влезе сред будителите с проекта си за национална стипендия „С усилия към звездите\". Откроява се и грижата на зрялото поколение от нашите будители към децата и тийнейджърите. Актьорите Анимари Димитрова и Златко Златков са посветили живота си на обучението на деца от най-уязвимите социални слоеве със своето училище по изкуства и занаяти „Димитър Екимов\". Писателят и издател Захари Карабашлиев пък вярва, че в училищата на родната му Варна ще влизат разказвачите на истории. Защото литературата не  е задължителен материал, а вдъхновението да споделяш  с най-видните български и чужди писатели, журналисти, спортисти, изпълнители. Михаил Стефанов попада в престижната класация с проекта си за най-важните умения в живота „Мини машини\". Две номинации се открояваха тази година заради нетипичните сфери на влияние. Биляна Савова, арт директор на популярно списание, успява да промени представите за множествената склероза като заболяване и преодоляването й. Тя споделя своя опит със стотици хора чрез фондация „Мога сам\". Мартин Ганев пък е първият работодател, който влиза в номинациите заради всеотдайната си работа в с. Борима, непрекъснатото увеличаване на работните места и биоземеделието, което развива в с. Поляна. Голямата награда „Будител на годината 2018\" е пластика на скулптора Александър Пройнов, наречена „АЗБУКИ\". Пройнов има десетки самостоятелни изложби у нас и в Европа, изработил е над 2000 малки пластики. Автор е на символа „Зевс и Европа\", негова е бронзовата пластика „Св. Йоан Кръстител\", която Цецка Цачева връчи през 2010 г. на папа Бенедикт ХVI.", "date": "2018.11.01", "title": "Физикът проф. Минко Балкански бе обявен за „Будител на годината 2018“"}
{"url": "http://standartnews.com/balgariya/aleksandrov_zaplashval_priyatelkata_si_che_shte_instsenira_smartta_-377307.html", "text": "\"Има аудиозаписи, на които заплашва Дари, че ще инсценира катастрофа или ще я бутне докато простира. Дари се страхуваше за родителите си и затова не подаде жалба до полицията\". Това разкри в интервю за \"Нова телевизия\" във връзка с убийството в столичния ж.к. \"Надежда\", при което загинаха 23-годишната Дарина Министерска и 1-годишната ѝ дъщеричка, Валерия приятелка и близка на семейство. Задържан и обвинен за убийствата е Викторио Александров, баща на детето, с когото жертвата живеела на семейни начала допреди дни, когато двамата се разделили. Лелята на убитата Дарина също проговори за ситуацията преди трагедията. \"Детето си беше стресирано в последно време. Непрестанно плачеше. Викторио не даваше на Дарина да контактува с приятелките си. Тя вече нямаше такива. Където и да излизаха, винаги бяха само с неговите приятели. Вижте даже снимки от тържества. Няма никакви нейни приятелки. Не искаше да я дели с никого. Мислеше, че хората ще се опитат да застанат между тях\", разкрива Таня Найденова. Тя призна, че известно време е спала при Дарина, защото момичето се е страхувало за живота си. \"Родителите ѝ бяха на екскурзия и ние гледахме да не я оставяме сама\", заяви Найденова. \"Не е имала против той да вижда детето. Даже искаше да отидат и да се споразумеят и регламентирано да си вижда Никол\", добави лелята на Министерска. \"Той не я обичаше, беше някакво чувство за собственост. Не искаше никой да дели детето от него. Родителите каквото и да поискат, няма детето им да бъде живо. Ваня и Жоро искат просто да изпратят детето си спокойно\", заяви Валерия. \"Той публикува две жалейки дни преди да ги убие. Те са били за тях, няма друга причина. Всичко е планирано\", допълни семейната приятелка.", "date": "2018.11.01", "title": "Александров заплашвал приятелката си, че ще инсценира смъртта ѝ"}
{"url": "http://standartnews.com/balgariya/prezidentat_buditelite_sa_misionerite_na_kulturata_morala_i_svobodata-377317.html", "text": "За да си будител интелектуалният авторитет не стига. Трябва да имаш добавена стойност от доблест, кураж и посветеност. Това каза президентът Румен Радев в обръщение в Гербовата зала на \"Дондуков\" 2 към ръководители на културни институции и дейци в областта на науката, образованието, културата и изкуството, днес, в Деня на народните будители. Будителите са мисионерите на културата, морала и свободата, каза държавният глава. Той напомни, че преди година на тази дата е казал, че будителят не е интелектуалец по европейски образец, а българска духовна категория. Едни будят с таланта си, други - с пример. Едни пишат книги и играят на театралната сцена, а други пишат история и носят достойно своята роля на сцената на живота. Затова днес сред нас е Кристиан, който посвети усилията си за спасяването на последната теснолинейка в България, за да има транспорт за хората в Родопите. Тук е и софиянецът Пламен, който върши чудеса за училището в родното си село, каза президентът Радев. Той отчете и заслугите на планинския водач Орлин, увлякъл стотици хора да носят на гръб материали високо в планината, за да изградят заедно животоспасяващ заслон. Тук сте и вие, големите имена на българската култура и наука, и хора с кауза, които нямат нужда от представяне, каза президентът Радев пред присъстващите. Той напомни, че будители е имало и в най-мракобесните времена и добави, че такива има и днес. Преди месец призовах за национално единение, но това не е апел да запълним обществените разломи с примирение и безличие, каза президентът, като добави, че апелът е за борба, за демокрация, за справедливост, за просветеност, за свобода на словото. По думите му единението е всенародно усилие в името на високи цели и будителството е пътят към неговото осъзнаване и сбъдване. Будителите родиха Възраждането. Вярвам, че съвременните будители също ще бъдат на висотата на историческото предизвикателство - да преборим унинието, мрака, безразличието и моралната криза, за да пребъде България, каза в словото си държавният глава. След церемонията председателят на \"Планини и хора\" - асоциацията на планинските водачи в България, Орлин Чачановски разказа пред репортери за проекта за обновяване на заслона \"Кончето\" в Пирин, който определи като жизненоважен. Ако поне един човешки живот бъде спасен оттук нататък, ще смятаме, че мисията ни е изпълнена, каза Чачановски, който разказа, че са успели да увлекат много хора с примера си, а той от години се занимава с обучение на планински водачи, което по думите му е вид будителство. Заслонът е на близо 3000 метра надморска височина на труден терен, в сегашния си вид при нужда може да приюти около 13 души. В каузата, освен доброволци, са се включили и над 300 дарители - хора, фирми и организации. Преди срещата на държавния глава с ръководителите на културни институции, общественици и дейци в областта на науката, образованието, културата и изкуството, пред сградата на президентската институция се състоя традиционната церемония по издигане на националното знаме. Президентът и върховен главнокомандващ на Въоръжените сили Румен Радев прие почетния строй на Националната гвардейска част и поздрави гвардейците с празника. Сред присъствалите бяха вицепрезидентът Илияна Йотова, патриарх Неофит, лидерът на БСП Корнелия Нинова, културни дейци.", "date": "2018.11.01", "title": "Президентът: Будителите са мисионерите на културата, морала и свободата"}
{"url": "http://standartnews.com/balgariya/tsvetanov_vsyako_momiche_ima_svoite_mechti_koito_mozhe_da_sbadne_ako_znae_riskovete_ot_trafik-377306.html", "text": "Имаме реални резултати в борбата с организираната престъпност и трафика на хора. Това каза председателят на ПГ на ГЕРБ и зам.-председател на партията Цветан Цветанов, който откри конференцията „С теб съм! Важният си ти! Трафикът на хора е сериозен проблем\" в Софийската младежка лаборатория за иновации, предаде репортер на Агенция „Фокус\". „Трябва да вдигнем завесата и да кажем какви са реалните проблеми, които стоят пред младите хора. Всеки тук трябва да стане посланик на това как да информираме младите хора да не се въвличат в такива схеми на престъпност. Тук днес има деца, родители, учители\", отбеляза Цветанов. По думите му всяко дете и всяко момиче имат своите мечти, които могат да сбъднат, когато са добре информирани и знаят какво може да им се случи и как да се предпазя. „С холандските ни приятели реализираме много съвместни проекти и благодарение на координацията между българските и холандските служби имаме реални резултати в борбата с организираната престъпност и трафика на хора\", посочи Цветанов. „Спасяването на няколко човешки съдби си заслужава да правим това, което правим днес\", заяви той, като допълни, че по тази тема се говори малко, но тя е изключително тревожна и може да бъде много поучителна. „Най-големият проблем, е че България все още е източник на трафик на момичета. Децата трябва да бъдат информирани, а родителите да държат приятелската връзка с тях, за да могат да споделят всичко, което преживява и родителите и неправителствените органи да предотвратяват това да се случи\", каза още Цветанов.", "date": "2018.11.01", "title": "Цветанов: Всяко момиче има своите мечти, които може да сбъдне, ако знае рисковете от трафик"}
{"url": "http://standartnews.com/balgariya/arestant_izbyaga_ot_speshnoto_v_blagoevgrad-377297.html", "text": "Арестант избяга от спешното отделение в Благоевград, предаде кореспондентът на bTV в региона. Младежът бил доведен за преглед, но използвал момент, когато единият униформен говорел по телефона и хукнал към стаята на лекарите. Както е с белезници, той скочил през единствения прозорец без решетки и избягал. Издирват го в лозята.", "date": "2018.11.01", "title": "Арестант избяга от спешното в Благоевград"}
{"url": "http://standartnews.com/balgariya/otkriha_v_cherno_more_koraba_na_odisey-377295.html", "text": "  Корабът, който тази година бе открит на дъното на Черно море, е напълно идентичен с този на Одисей. Това разказа директорът на Центъра за подводна археология Калин Димитров на дискусия \"Културно-историческото наследство на Черно море\", организирата от вестник Стандарт. Форумът е част от кампанията на медията \"Моят град\" и \"10 причини да остана в моя Бургас\". Плавателният съд е от V-ІV в. пр. н.е. и е много подобен на изобразения върху древна ваза кораб, с който Одисей е пътувал около Итака, за да чуе песента на сирените. \"Дълго време се смяташе, че това изображение е плод на изображението на художника, но за първи път е открит реално корабокруширал кораб, който напомня забележително на него, каза Димитров. Той разказа също, че в последните три години са разкрити 60 корабокрушения в Черно море като корабите са на дълбочина от 45 до 2000 метра. Сред тях има и няколко римски транспортни кораба, които досега също са били виждани само на изображения. Има и плавателен съд от късната античност, както и един от ІХ век в периода на цар Симеон. Открит е и двумачтов кораб от ХІІІ век, който археолозите кръстили \"Корабът на Марко Поло\". Предполага се, че неговият произход е от Генуа. Археолозите намерили и над 20 транспортни кораба от Османската епоха. Според Димитров това преосмисля представите за значението на морския транспорт в този период. Артефакти от всички тези открития могат да бъдат експонирани в изложба. Очаква се след създаването на Морски музей на остров Свети Кирик и Юлита, част от тях да бъдат изложени и там. Други много интересни находки са потопените праисторически селища от края на каменно-медната епоха, които са над 20 по цялото ни Черноморие. Те започват още от Дуранкулак и стигат до Созопол, Ропотамо и Китен. Археолозите имат очаквания, че такива ще бъдат намерени и в района на Царево и Ахтопол, който все още не е разработен. Имат изключително голяма научна стойност и също могат да се превърнат в атракция за туристите чрез музейни експозиции, обясни Димитров. В Несебър пък са открити потопени крепостни стени, които след това са засипани от съоръжения, издигнати за укрепване на брега. Стените са намерени още през 60-те години на миналия век, частично са проучени през 80-те, но най-активно се изследват от миналата година. В момента те се намират на 2 до 5 метра под морското ниво и могат да се превърнат в туристическа атракция чрез създаване на техен виртуален модел. Обмисля се също желаещите да имат възможност за водолазни посещения, за да ги разгледат отблизо, разказа археологът.", "date": "2018.11.01", "title": "Откриха в Черно море кораба на Одисей"}
{"url": "http://standartnews.com/balgariya/vnasyame_gaz__i_ot_amerika-377294.html", "text": "Енергийният геополитически пъзел у нас е на път да се подреди. България е готова да внася втечнен газ от САЩ през бъдещия терминал край Александруполис. Това стана ясно ясно след срещата между енергийният министър Теменужка Петкова и американския посланик Ерик Рубин. Страната ни разглежда възможността да участва като акционер в реализацията на проекта за изграждането на терминал край гръцкия град, каза Петкова. Така освен руски газ за бъдещия хъб \"Балкан\", ще купуваме и втечнено синьо гориво от Щатите. Новината бе съобщена в деня, когато изтече срокът, даден на Петкова от парламента, да обяви процедура за избор на инвеститор за АЕЦ \"Белене\". \"Уточняваме детайлите, до края на годината ще пуснем търга\", каза Петкова. Интересът към Втора атомна от Москва бе потвърден преди седмица от руския енергиен министър Александър Новак.", "date": "2018.11.01", "title": "Внасяме газ  и от Америка"}
{"url": "http://standartnews.com/balgariya/v_plenarnata_zala_ima_kvorum_parlamentat_zapochna_rabota-377300.html", "text": "Народното събрание започна работа, тъй като депутатите в пленарната зала се оказаха достатъчно, за да има кворум. Вчера опозицията на два пъти препъна кворума и работният ден на Народното събрание бе \"спасен\" едва от третия опит. Решаващо се оказа присъствието на бившия червен депутат, сега независим, Спас Панчев. От БСП заявиха, че ще влизат в пленарната зала, след като управляващите осигурят кворума. А от ДПС посочиха, че решават ден за ден - нямат решение за бойкот. И двете парламентарни групи настояват за оставката на вицепремиера Валери Симеонов. Парламентът ще гласува окончателни промени в Закона за задължителното депозиране на печатни и други произведения, внесени от ПГ на ДПС, сочи програмата за работа на Народното събрание. Законопроектът беше приет на първо четене на 4 юли. Депутатите ще решат дали доставчиците на медийни услуги (вестници, списания, онлайн медии, информационни агенции, радиа и телевизии) ежегодно да подават в Министерството на културата декларация, която идентифицира действителния им собственик. В декларацията ще се упоменава дали собственикът заема публична длъжност, както и всяко получено финансиране през предходната година. Доставчиците на медийни услуги ще трябва да посочват и всички сключени договори с държавни и местни органи, и с политически партии, и тяхната стойност. Промените предвиждат действителният собственик да се упоменава и на интернет страницата на доставчика на медийни услуги. Предлага се глобата за непопълване на декларация да бъде от 10 до 15 хил. лева, а при повторно нарушение - от 20 до 30 хил. лева. Измененията се отнасят и за разпространителите на периодични печатни произведения, които също ще трябва да идентифицират собствениците си в декларация. Ако едно лице използва повече от 1/3 от обектите за продажба в страната, Министерството на културата ще уведомява Комисията за защита на конкуренцията.", "date": "2018.11.01", "title": "В пленарната зала има кворум! Парламентът започна работа"}
{"url": "http://standartnews.com/balgariya/tsonev_organizatsii_na_soros_ni_klepat_mediynoto_izsvetlyavane_e_piar_na_balgariya-377310.html", "text": "Парламентът прие на второ четене окончателно законопроектът на Делян Пеевски, Йордан Цонев, Велислава Кръстева и Хамид Хамид за изсветляването на медийната среда. Отделни критически бележки отправиха само двама-трима депутати от БСП, сред които Антон Кутев. Кутев захапа вносителите, че има съмнение дали законът ще си свърши работата. Упрекна още, чеи се правел за нечий пиар. В реплика Йордан Цонев му обясни аргумента си да остане със скръстени ръце и да внесе такъв закон, а именно - редовното клепане на България от страна на организации на \"Сорос\", които ни подреждат на дъното на медийните класации. Депутатът от ДПС разказа как на последното си участие в заседанието на Парламентарната асамблея на Съвета на Европа и разглеждането на медийния доклад, той чул едно изречение - че анализът на медийната среда е базиран само на информация, получен от неправителствената организация \"Репортери без граници\". \"Там България е критикувана жестоко, класация ни поставя някакви места след слабо развитите държави. Тази класация се прави от неправителствени организации от кръга \"Сорос\", възмути се Цонев. И попита риторично Кутев: \"Ние, като народни представители ще гледаме как техни неправителствени организации изготвят доклади, цели абзаци от доклади, които са абсолютно неверни или поне много спорно верни!\", скочи вносителят на промените в закона за задължителното депозиране на печатните произведения и обявяването на разпространителите. Цонев бе категоричен, че тези твърдения не отговарят категорично на написаното в доклада и приетият законопроект е именно положителна стъпка в посока такава, че в следващия доклад да не пише такива неща за страната ни. \"Това не е пиар акция на едно лице, а на медийната среда в България. Мястото не е вярно\", посочи Цонев по повод подредбата ни в медийната класация по свобода на словото. \"Благодаря за подкрепата и закона, правим една крачка за това България да не бъде клепана по този начин, медийната среда да изсветлее, този закон е за това, а не да прави пиар на тоя или оня\", отсече зам.-шефът на ПГ на ДПС.", "date": "2018.11.01", "title": "Цонев: Организации на \"Сорос\" ни клепат, медийното изсветляване е пиар на България"}
{"url": "http://standartnews.com/balgariya/noshtniyat_ribolov_na_midi_zabranen-377296.html", "text": "Изпълнителната агенция по рибарство и аквакултури обмисля 12 мерки срещу бракониерството на бели миди, което в момента е недобре регламентирано в закона. Това разказа Тодор Ангелов, директор на Дирекция от ИАРА на форума на Стандарт. Някои от тях са свързани със забраната на нощен риболов за миди, както и с въвеждането на лимит за дневен добив, който да ограничи възможността те да бъдат уловени с драга. В момента предвидените в закона изисквания са неработещи, тъй като те предвиждат само ръчно бране на миди, но няма начин за доказване дали мидите не са събрани по друг начин, обясни Ангелов. Той посочи също, че има европейски изисквания, свързани с риболова, които обаче не съответстват на нашия флот и на българския модел за рибарство. Въпросните мерки отчитат по-скоро риболов в океаните, но българският риболовен флот се състои предимно от малки лодки, под 10 метра. Такива са 92 % от общо 2800 български кораби и лодки, които се препитават от улов на риба. Ангелов заяви, че изпълнителната агенция обмисля да предложи промени в закона, които да съответстват на българските условия. Той посочи също, че откакто преди две години изпълнителната агенция е преместена в Бургас, тя работи по-добре, тъй като има възможност както за по-чести срещи с рибарите, така и за сътрудничество на по-високо ниво с РИОСВ, Гранична полиция и Агенцията по храните.", "date": "2018.11.01", "title": "Нощният риболов на миди забранен"}
{"url": "http://standartnews.com/balgariya/goranov_s_obnadezhdavashta_novina_za_pensionerite_veroyatno_shte_ima_koledni_nadbavki-377301.html", "text": "Най-вероятно коледни добавки за пенсионерите ще има и те ще са като тези за Великден. Това обяви министърът на финансите Владислав Горанов в интервю за bTV. Най-вероятно предложението към Министерски съвет за надбавките ще бъде отправено в следващите няколко седмици. По Великден най-възрастните с пенсии до 321 лв., колкото в момента е линията на бедност, получиха по 40 лева надбавки. Сега за Коледа държавата щяла да задели около 50 млн. лв. от бюджета, за да може отново да осигури такива. Относно искането на бизнеса да отпадне втората година от майчинството Горанов смята, че това не е нужно, но уточни, че догодина се запазва размерът на обезщетението за този период – 380 лв. на месец. Предпоставки за предсрочни избори няма, призивите за това са болни амбиции на хора, които не са готови да управляват, коментира още Горанов. \"Няма смислена причина за хвърляне на държавата в политическа нестабилност. Поведението на вицепремиера Валери Симеонов извън думите му към майките за деца с увреждания, за които се извини, не дава повод за крайни действия\", уточни той. По думите му, ако лидерът на НФСБ излезе от малката коалиция, това ще бъде предпоставка за нестабилност, а на този етап такива промени са нежелани. \"Думите които той изрече, аз не мога да защитавам подобна позиция, но твърдението на Симеонов, че изреченото от него е извън контекста и неговото поведение през цялото време, свързано с дебатите по отношение на Законите за хората с увреждания, не ни дава основание да вземем толкова крайна позиция. Със сигурност, ако Валери Симеонов излезе от изпълнителната власт, не е ясно по какъв начин ще функционира оттам насетне малката коалиция в голямата. Това създава определени предпоставки за нестабилност. На този етап предпочитаме да няма промени в коалицията, по начина, по който тя е формирана. Отказът на БСП да влиза в парламентарна зала до оставката на вицепремиера Валери Симеонов е лицемерен. Имаме достатъчно мнозинство в българския парламент, за да може да започне той работа. Това е технология на парламентаризма, използвана в миналото от страна на ГЕРБ. Само, че ние тогава не се появявахме в Народното събрание и не участвахме в дебатите, сега те са избрали такъв подход\", посочи Горанов и уточни, че е нормално БСП да иска оставката на правителството, тъй като това е работата на опозицията. Горанов дори изрази и съгласие с левицата по определена тема. \"Напълно споделям твърдението на БСП за Бюджет 2019 г., че ние вземаме от българските граждани и го преразпределяме отново в тяхна полза. Ние преразпределяме част от икономиката, която за последните години е доста по-голяма от преди. Ние обещахме да не променяме данъците и не могат да ни упрекнат, че искаме промяна в плоската и корпоративната ставка. Най-добрата новината е тази, че икономиката расте. В края на мандата казахме, че бюджетът ще расте и БВП ще достигне 110 млрд. и фактите, че още следващата ще бъде 116 млрд. показва, че сме били консервативни в прогнозите\", обясни финансовият министър. \"Вероятно могат да се намерят основания за това, че максимално осигурителният доход нарасна с около 15%, но трябва да се гледа в контекста, на какво нараства с 15%. Пропорцията, която съществува между максималния и минималния осигурителен доход е нарушена в пъти, от колкото концепцията, която съществува в този модел. Бизнесът трябва да свикне и той е принуден от пазара на труда, че ако искаме да запазим кадърните хора в България, цената на труда ще бъде по-висока от това, което те са калкулирали в своите сметки\", каза още финансовият министър. Той обяви и че страната ни вече е в напреднал етап по отношение на преговорите за влизане в чакалнята на Еврозоната. \"Всичко, което зависеше от нас, ще си го свършим. В доста напреднал етап сме в разговори с Европейска централна банка. В началото на следващата година предстоят преглед на качеството на активите на системно значимите банки и на тези банки, които Европейска централна банка е решила да провери. Тече подготовка и съгласуване с ЕЦБ и сме на финалната права на изменение в закона за БНБ, в закона за кредитните институции. Сега сме в режим, в който се подготвяме за близко сътрудничество с ЕЦБ за надзор на нашите банки. В момента, в който получим съгласието на ЕЦБ за близко сътрудничество по отношение надзора на банките, ще кандидатстваме и получим подкрепа за ERM. Бюджетът с параметрите, които залага в себе си и с икономическото развитие, което може да се прогнозира от сега, е предпоставка за ERM\", допълни Владислав Горанов.", "date": "2018.11.01", "title": "Горанов с обнадеждаваща новина за пенсионерите, вероятно ще има коледни надбавки"}
{"url": "http://standartnews.com/balgariya/prezidentat_prizovavam_naroda_da_prebori_uninieto_mraka_bezrazlichieto_i_moralnata_kriza_za_da_prebade_balgariya-377311.html", "text": "Президентът и върховен главнокомандващ на Въоръжените сили Румен Радев прие почетния строй на Националната гвардейска част по повод 1 ноември - Ден на народните будители. По случай празника се проведе традиционна церемония по издигане на националния флаг пред президентската институция. \"Събрали сме се да отбележим Деня на народните будители. Преди година споменах на тази дата, че будителят не е интелектуалец по европейски образец. Това е българска духовна категория. За да си будител, интелектуалният авторитет не стига, трябва да имаш добавена стойност от доблест, кураж и посветеност.  Будителите са мисионерите на културата, морала и свободата\", обяви Румен Радев в последвалото слово. \"Едни будят с таланта си, други с пример. Едни пишат книги и играят на театралната сцена, а други пишат история и носят достойно своята роля на сцената на живота. Затова днес сред нас е Кристиян, който посвети своите усилия за спасяването на последната теснолинейка в България, за да има транспорт за хората в Родопите. Тук е и софиянецът Пламен, който върши чудеса за училището в родното си село, тук е и планинският водач Орлин, който увлече стотици хора да носят на гръб материали високо в планината, за да изградят заедно животоспасяващ заслон. Тук сте и Вие, големите имена на българската култура и наука и хора с кауза, които нямат нужда от представяне\", каза Румен Радев. \"Преди месец призовах за национално единение, но това не е апел да запълним обществените разлоги с примирение и безличие. Това е апел за борба, демокрация, справедливост, просветеност и свобода на словото. Будители е имало и в най-мракобесните времена, има ги и днес. Единението е всенародно усилие в името на високи цели, а будителството е пътят за неговото осъзнаване и сбъдване. Будителите родиха възраждането, за това вярвам, че съвременните будители също ще бъдат на висотата на историческото предизвикателство. Призовавам народа да пребори унинието, мрака, безразличието и моралната криза, за да пребъде България\", обяви още държавният глава. След като прие почетния строй той трябва да се срещне с културни дейци и ръководители в президенството.", "date": "2018.11.01", "title": "Президентът: Призовавам народа да пребори унинието, мрака, безразличието и моралната криза, за да пребъде България"}
{"url": "http://standartnews.com/balgariya/otbranitelniyat_gigant_elbit_systems_provede_den_na_industrialnoto_satrudnichestvo_v_sofiya_-377312.html", "text": "Международната високотехнологична отбранителна компания Elbit Systems организира в София Ден на индустриалното сътрудничество. Събитието бе открито от посланика на Израел в България г-жа Ирит Лилиан, а в него взеха участие представители на български частни и държавни компании от сферата на отбраната и технологиите, представители на референтни институции и висшия мениджмънт и експерти от Elbit Systems. Компанията представи възможностите за индустриално сътрудничество с българския бизнес и своя опит и способности в областта на предстоящия проект в България. По време на събитието бяха проведени и директни работни срещи с представители на български компании, които имат интерес да си сътрудничат с Elbit Systems при евентуално изпълнение на проекта за придобиване на нови бронирани машини за сухопътните войски на Българската армия. Elbit Systems е световен лидер в областта на производството и интеграцията на куполи (вкл. и дистанционно управляеми) за бронирани машини и дистанционно управляеми оръжейни системи, с над 30 години опит в сферата и десетки успешни проекти по целия свят, вкл. в редица страни, членки на ЕС и НАТО. Само за последните няколко години Elbit Systems участва в редица програми, в които доставя и интегрира такава техника, сред които са: •\tДистанционно управляеми куполи с 30 мм оръдие на бронирани машини MOWAG Piranha IIIC 8X8 за Белгийската армия; •\tДистанционно управляеми куполи с 30 мм оръдие, интегрирани с ракети Spike, на бронирани машини STEYR PANDUR II 8X8 за Португалските военноморски сили; •\tДистанционно управляеми куполи с 30 мм оръдие, интегрирани с ракети Spike на бронирани машини Patria AMV 8X8 за армията на Хърватска; •\tДистанционно управляеми куполи с 30 мм оръдие на бронирани машини IVECO 6X6 (APC) и дистанционно управляема оръжейна система 12.7/7.62 mm за Бразилската армия. Търсейки стратегически партньори в България, с които да си сътрудничи в дългосрочен план, Elbit Systems се базира на своя успешен опит в индустриалното партньорството с местни компании, трансфера на \"ноу-хау\" и технологии и създаването на местни бази за производство, интеграция и монтаж, реализирани в редица страни по света. Elbit Systems търси партньорство с български компании в контекста на програмата на Българската армия за придобиване на нови бронирани машини. Компанията вярва, че това би било и добра основа за създаване на възможности за местния бизнес за последващ износ на продукти, произведени в България. За компанията: Elbit Systems е международна високотехнологична компания, в сферата на отбраната и националната сигурност. Компанията, която включва Elbit Systems и нейните дъщерни дружества, работи в областта на военновъздушните, сухопътните и военноморските системи, както и системи за командване, контрол, комуникации и разузнаване, безпилотни въздухоплавателни системи, електро-оптични системи, кибер сигурност. Elbit Systems изпълнява редица програми за модернизация на техника, разработване на нови технологии за отбрана и  национална сигурност и предоставя редица услуги, включително системи за обучение и симулация.", "date": "2018.11.01", "title": "Отбранителният гигант Elbit Systems проведе Ден на индустриалното сътрудничество в София"}
{"url": "http://standartnews.com/balgariya/vizhte_kakvo_shte_e_vremeto_prez_parvata_polovina_na_noemvri-377304.html", "text": "През първата половина от месец ноември температурите ще са по-високи от обичайните. В повечето райони през този период ще е без валежи. През следващите дни температурите постепенно ще се понижават, но все пак ще останат по-високи от обичайните. Утре в часовете до обяд над Източна България и по поречието на Дунав ще има значителна ниска облачност, от която е възможно и да преръмява, но след обяд в повечето райони чувствително ще намалява. Над Западна България през по-голямата част от деня облачността също ще е значителна, но висока. През почивните дни и в началото на следващата седмица над Източна България ще преобладава облачно време, но ще е почти без валежи. Над останалата част от страната ще е предимно слънчево. Сутрин на места в низините и котловините ще има намалена видимост. Към 8 ноември ще има временни увеличения на облачността и на отделни места ще превали слаб дъжд. През първите дни от второто десетдневие температурите ще се задържат по-високи от обичайните. В равнинната част от страната ще преобладава облачно и мъгливо време, на места с ръмежи. Повече слънчеви часове ще има в планинските райони, където и температурите ще бъдат по-високи.", "date": "2018.11.01", "title": "Вижте какво ще е времето през първата половина на ноември"}
{"url": "http://standartnews.com/balgariya/volya_podaryava_istoriya_slavyanobalgarskaya_za_denya_na_buditelite-377303.html", "text": "В Деня на народните будители, партия ВОЛЯ организира национална кампания „Да бъдем будители с ВОЛЯ\". От името на лидера и зам.-председател на НС Веселин Марешки и на депутатите от ВОЛЯ Боряна Георгиева и Пламен Христов ще бъде подарявана книгата „История славянобългарская\". Идеята на ВОЛЯ е чрез тази патриотична творба на Паисий Хилендарски да припомним славното ни минало, с което имаме основание да се гордеем. В София кампанията ще се проведе от 11,30 до 12.30 часа на бул. „Витоша\" 69 (до изхода на метростанция „НДК\") . Всички минувачи ще могат да получат този емблематичен за Деня на народните будители подарък. Заповядайте!", "date": "2018.11.01", "title": "ВОЛЯ подарява \"История Славянобългарская\" за Деня на Будителите"}
{"url": "http://standartnews.com/balgariya/pochitame_narodnite_buditeli-377293.html", "text": "България отбелязва Деня на народните будители. На 1 ноември се отдава почит на просветителите, книжовниците и революционерите, изградили и съхранили духовните ценности и националното самосъзнание на българите. Списъкът с имената на будителите е дълъг – в него са личности като Владислав Граматик, Иван Рилски, Неофит Бозвели, братята Миладинови, Георги Раковски, Васил Левски, Христо Ботев, Иван Вазов и още много други. За първи път Денят на народните будители - 1 ноември, е отпразнуван в Пловдив през 1909 година. Дотогава, на тази дата се е празнувал денят на Свети Иван Рилски (по стар стил). През 1922 година Народното събрание обявява този ден за празник на всички \"заслужили българи\", както са се изразявали тогава. В освободена от османско владичество България, както интелигенцията, така и масовият човек съзнават подвига на възрожденските писатели и революционери, които създали атмосферата и довели българския дух до решимостта да поведе борба за държавен суверенитет. Много градове и села искат да отдадат заслужената признателност към народните будители не само като кръщават улици, читалища и училища на тяхно име. По тази причина Стоян Омарчевски, министър на народното просвещение на България, през 1922 г. внася предложение в Министерския съвет за определянето на 1 ноември за Ден на българските народни будители. Денят на народните будители възниква в трудното време след Първата световна война, когато за българското общество е рухнал възрожденският идеал. За мнозина е ясна реалната заплаха от разпадане на националната ни ценностна система. В такъв момент, българите се вглеждат в делата на онези, които, в трудно време, с мощта на своята мисъл, са връщали равновесието и духовната стабилност на народа. Далеч преди официалното обявяване на този празник със закон, българският народ почита своите будители и ги канонизира като светци в своята историческа памет. За първи път е честван в Пловдив през 1909 г., а от 1922 до 1945 г. е общонационален празник. От 1945 година празникът е отменен и след дълго прекъсване, със Закона за допълнение на Кодекса на труда, приет от 36 Народно събрание, на 28 октомври 1992 г., се възобновява традицията на празника. Идеята за възстановяването му е на покойния вече Петър Константинов, председател на общонародно сдружение \"Мати Болгария\". Във връзка с празника ще има и редица събития в страната. Традиционната церемония по издигане на националния флаг ще се проведе пред президентската институция. Президентът и върховен главнокомандващ на Въоръжените сили Румен Радев ще приеме почетния строй на Националната гвардейска част. След церемонията държавният глава ще проведе среща с ръководители на културни институции, общественици и дейци в областта на науката, образованието, културата и изкуството. Тържествено събрание ще има в Българската академия на науките, а в Националната библиотека „Св. св. Кирил и Методий\" ще бъде открита изложба Пространства за будители\", посветена на периодичния печат, издаван от народните читалища през периода 1888-2018 г.", "date": "2018.11.01", "title": "Почитаме народните будители"}
{"url": "http://standartnews.com/balgariya/360_metra_ot_asfalta_na_patya_kray_svoge_ne_otgovaryat_na_iziskvaniyata_obyavi_shefat_na_api-377302.html", "text": "Няма подмяна на документи по случая с автобусната катастрофа край Своге, при която загинаха 20 души. В участък от 360 метра от пътя съставът на асфалтовата смес не е отговарял на утвърдената рецептура. Това обяви в интервю за bTV председателят на Управителния съвет на Агенция „Пътна инфраструктура\" Светослав Глосов. Той уточни, че това е констатация на лабораторията на АПИ, установена при взетите контролните проби от пътната агенция, но експертизите, възложени от прокуратурата, предстоят. „Вариантите са много. Възможно е да е свършил инертният материал и асфалтовата база да е вложила малко по-различен материал. Възможно е да има грешка при дозирането на сместа\", отбеляза Глосов. Шефът на пътната агенция не се ангажира със срок, в който ще има окончателни резултати за инцидента край Своге, като допълни, че това е работа на прокуратурата и следствието. Ремонтите по магистралите „Хемус\" и „Тракия\" трябва да приключат преди началото на зимния сезон, каза още шефът на АПИ. По „Хемус\" се ремонтират 4 от виадуктите, както и лявата тръба в посока София на тунел „Витиня\". Очаква се до средата на ноември дейностите да приключат. Четири виадукта се ремонтират и по магистрала „Тракия\". По думите на Глосов напролет ремонтите ще бъдат продължени. „От фирма „Джи Пи Груп\" не са се отказали от тунел „Железница\", стана ясно още от думите на шефа на АПИ. „Все още няма официално заявление от фирмата към АПИ, че се отказват. Процедурата е в процес на обжалване, чакаме решението на ВАС. Ако съдът потвърди правилността на решението на АПИ за класиране на „Джи Пи Груп\", тогава ще ги поканим и ако те депозират отказа от подписване на договор, тогава ние сме длъжни да поканим втория в класирането\", разясни Глосов. Той коментира и катастрофата, при която загинаха четирима футболисти от Павликени. „Знакът „Стоп\", до който стана катастрофата на пътя Русе – Плевен, е на жълт фон по искане на „Пътна полиция\", за да свети и да се вижда отдалеч\", заяви Глосов и уточни, че изрязването на храстите до участъка непосредствено след инцидента е случайно съвпадение. „Изрязването на храстите  е по задание, което се възлага пътноподдържащи фирми от АПИ\", посочи Глосов.", "date": "2018.11.01", "title": "360 метра от асфалта на пътя край Своге не отговарят на изискванията, обяви шефът на АПИ"}
{"url": "http://standartnews.com/balgariya/aktsiya_zima_kat_shte_debne_za_neizpravni_koli_i_peshehodtsi_narushiteli-377305.html", "text": "От четвъртък започва акция „Зима\" на Пътна полиция. Тя ще бъде разделена на три етапa. През първият ще бъде проверявана изправността на превозните средства, включително и на велосипедите. Във втория етап ще бъде засилен контролът за това дали пешеходците спазват правилата на пътя. През третия етап ще бъдат проверявани и автомобилите. От 15 ноември шофьорите са задължени да сложат гуми, подходящи за зимата, като дълбочината на протекторът им не трябва да е по-малък от 4 мм. Специалистите съветват да проверим гумите си в сервиз, ако те не са чисто нови. В ефира на \"Здравей, България\" автомонтьор напомни да не тръгваме на дълъг път през зимата без вериги в колата. Трябва да обърнем особено внимание и на това дали работят всички светлини. Добре е, при по-студено време, да запалваме колата поне 5 минути преди да потеглим.", "date": "2018.11.01", "title": "АКЦИЯ „ЗИМА”: КАТ ще дебне за неизправни коли и пешеходци нарушители"}
{"url": "http://standartnews.com/balgariya/noemvri_zapochva_s_letni_temperaturi-377292.html", "text": "Днес по поречията на реките, в низините и в Източна България ще има ниска слоеста облачност или мъгла. След обяд видимостта временно ще се подобри и облачността ще се разкъса. Над Западна и Централна България през по-голямата част от деня ще е със значителна висока облачност. Ще духа слаб до умерен вятър от изток-североизток. Максималните температури ще са между 20° и 25°, в София - около 23°. Атмосферното налягане е по-високо от средното за месеца и ще остане без съществена промяна. По Черноморието облачността ще е значителна. В сутрешните часове на места ще се образува мъгла. След обяд временно видимостта ще се подобри и облачността ще се разкъса. Ще духа слаб до умерен североизточен вятър. Максималните температури ще са 17-20°. Температурата на морската вода е 17-18°. Вълнението на морето ще е 1-2 бала. В планините ще бъде предимно слънчево. Ще духа слаб до умерен югоизточен вятър, по високите и открити части от запад-югозапад. Максималната температура на височина 1200 метра ще е около 19°, на 2000 метра – около 13°. Валежи в близките дни не се очакват. В петък ще има разкъсана облачност, а дневните температури слабо ще се понижат и ще бъдат около и над 20 градуса навсякъде в страната. Сутрешните температури ще бъдат около 8-12 градуса. През почините дни ще бъде отново предимно слънчево, температурите още малко ще се понижат, но ще останат по-високи от тези, характерни за началото на месец ноември. И в началото на другата седмица се очаква да бъде слънчево, без валежи. Температурите ще се понижат още малко и ще бъдат предимно между 14 и 18 градуса. В сряда е възможно да превали дъжд по Черноморието. До средата на ноември се очаква предимно слънчево време, без валежи и температури все още по-високи от характерните за месеца – около 15-18 градуса. През втората половина на ноември времето ще бъде по-динамично, ще има и превалявания от дъжд, а в планините и от сняг. Към края на месеца и дневните температури ще започнат постепенно да се понижават.", "date": "2018.11.01", "title": "Ноември започва с летни температури"}
