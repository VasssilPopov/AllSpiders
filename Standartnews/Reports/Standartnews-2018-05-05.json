{"url": "http://standartnews.com/svyat/tramp_se_saglasi_da_bade_razpitan_za_ruskiya_probiv-371196.html", "text": "Американският президент Доналд Тръмп се съгласи да бъде разпитан от специалния следовател Робърт Мюлер във връзка с \"руския пробив\", предаде агенция Франс прес. \"Руският пробив\" е наименованието на разследването срещу Тръмп, за което Робърт Мюлер отговаря. Основна цел на разследването е да се провери дали в избирането на Тръмп за президент не е имало руска намеса. „С удоволствие ще говоря, но първо трябва да съм сигурен, че ще се отнасят честно с мен\", заяви Търмп пред репортери. „С удоволствие ще говоря, тъй като нищо нередно не съм направил\", допълни още той.", "date": "2018.05.04", "title": "Тръмп се съгласи да бъде разпитан за \"руския пробив\""}
{"url": "http://standartnews.com/sport/gundi_s_visoko_vdignata_glava-371176.html", "text": "В един по-добър свят днес той щеше да стане на 75. Привържениците пак щяха да се съберат на стадиона, който обаче нямаше да носи неговото име. И пак щяха да скандират неговото име. В един по-добър свят... За децата на стадиона той е само герой в песен на агитката. За други е част от спомените на родителите им. За трети е история, която се предава на следващите поколения. При изговарянето на името Гунди обаче всички те вдигат глава и поглеждат към синьото небе. „Толкова хора на едно място не съм виждала никога!\" Така описва баба ми, бременна в деветия месец тогава, поклонението на стадиона. „Автобусите бяха претъпкани, едвам се качих с корема, но знаех, че трябва да отида. Не съм си и помисляла да се отказвам\". Тя е само една от 150-те хиляди, отдали последна почит на големия български футболист, загинал в автомобилна катастрофа заедно със своя съотборник Никола Котков през 1971 г. Ако тя не се бе случила, възможните сценарии за днешния ден са хиляди. Само че съдбата не пита. Когато реши да отнеме живот, понякога получаваме идол и светъл пример за подражание. Затова днес каменният образ пред сектор „А\" на стадиона ще бъде отрупан с цветя. Георги Аспарухов-Гунди! Роден на 4 май 1943 г. Преминал през всички юношески формации на „Левски\". Влязъл в мъжкия тим на „сините\" на 17 години, спортист и футболист номер 1 на България за 1965 г. В кариерата си има 246 мача (47 за „Ботев\" Пловдив, където играе, когато отбива военната си служба) и 150 гола (25 за „Ботев\"). За националния отбор е играл от 1962 до 1970 г. – 50 мача и 19 гола, включително и във вратата на актуалния световен шампион тогава Англия на „Уембли\". Статистиката е едно, реалността е отвъд нея, а тя е категорична. Малко са футболистите, на които е кръстен стадион у нас или такива, които пълнят трибуните и след последната си глътка въздух. Гунди обаче го прави. Чарът на онзи Аспарухов от черно-белите портрети – висок, строен и усмихнат, винаги е привличал хората със сини фланелки на стадиона. Той е вдъхновение, първото име, което малките футболисти на „Герена\" трябва да научат. Първият, пред чийто паметник трябва да понесат цветя. Защото, когато „Милан\" отправя предложение към него, той е категоричен: „Има една страна България, и в тази страна България има един отбор „Левски\". В този отбор съм се родил, в този отбор ще умра!\" Гунди... звучи като завет, като обещание за честна борба. Име, заради което си заслужава да прекосиш целия град с градски транспорт, бременна в деветия месец. 75 години след рождението му магията продължава. Когато произнесеш Георги Аспарухов-Гунди, не свеждаш глава, а поглеждаш към синьото небе. Защото тези, които заслужават, не се забравят!", "date": "2018.05.04", "title": "Гунди! С високо вдигната глава!"}
{"url": "http://standartnews.com/balgariya/knizhniyat_pazar_na_slaveykov_kato_ostrova_na_sakrovishtata-371197.html", "text": "Всичко това и още доста можеше да открие човек, ако реши да се порови из кашоните с книги на столичния площад \"Славейков\". , споделя преди време един мой приятел, докато изненадан измъква вехто издание на Маркес. \"Моята родина е там, където е библиотеката ми\", казва големият Еразъм Ротердамски\", допълвам аз. Романтиката да се разровиш из десетките кашони с книги, да усетиш миризмата на старо мастило и хартия, да откриеш някой и друг надпис – може би послание към любим човек или пък просто име, си заслужава прекараните часове над кашоните с книги. . Това бе „Идиот\" на Достоевски. Книгата беше издадена в далечната 1905 г. и струваше само 5 лв. Тогава си помислих, че продавачът трябва наистина да е идиот, за да ми продаде толкова стара книга на тази смешна цена. Но примерите са много. Един приятел, който живее в Канада, щом се прибере у нас за лятото, едно от първите неща, които прави е да отиде именно на площада, където е царството на книгите. От почти две седмици обаче идилията „Славейков\" е преместена в градинката под хотел „Рила\". \", споделя един от продавачите на употребявани книги. Поводът за преместването е започващ наскоро ремонт на култовия столичен площад, където на пейка седят бронзовите Петко и Пенчо Славейкови. Засега никой не е сигурен какво ще се случи след края на ремонта. Първоначалните планове на Столична община са книжните щандове да се върнат, но да бъдат по-малко на брой. „Говори се, че има идея пазарът ни да не е ежедневен, както беше,  а да работим само през уикендите\", споделят продавачите на книги. Полина Бокова, бесарабска българка, която продава от 22 години тук, стана инициатор на подписка след ремонта пазарът отново да работи цяла седмица.  в района. Според тях в сегашния си вид пазарът е пълна цигания, която няма място на пъпа на София. , така че да имаме едно приятно културно пространство, а не да гледаме кашоните по цял ден\", коментира наскоро столичният кмет Йорданка Фандъкова. Според продавачите на книги след година на \"Славейков\", когато приключи ремонта, ще се върнат най-много половината от тях. Ако се съди по проекта на архитектурно-дизайнерска агенция А.Д.А., която спечели конкурса за новия изглед на площада, става въпрос за 15 щанда. „Столична община още не е излязла с информация какво ще стане с тези търговци, защото не може тяхното препитание да бъде отнето просто е ей така\", коментира Борис Бонев от „Спаси София\".  В плана влиза изцяло преустройство на цялата зона, ще бъде възстановен и фонтанът, който повече от десет години не работи. Ремонт ще има и по улица „Граф Игнатиев\", като трамваите ще бъдат спрени, за да могат да се подменят трамвайните линии. \"Чудесно е, че всичко ще се обнови, но дано не е за сметка на книжния пазар. Все пак това е едно от емблематичните места в столицата\", заявява Екатерина Твърдашка. Обяснява, че живее на \"Раковски\" и е свикнала още като ученичка да прескача до \"Славейков\", за да хвърли едно око на новите заглавия. , когато са поставени първите сергии. С времето щандовете гонят 60, макар в последно време техният брой да е паднал почти наполовина. Една от причините е и наемът от 600 лева, друга е спадналият интерес и оборот. Използвам случая докато съм на пазара да си взема нещо. Разглеждам книгите една по една и се чудя коя да си купя. Дали това да бъде една от стихосбирките на Смирненски или \"Quo Vadis\" на Хенрик Сенкевич. Не че ги нямам, но за подарък. Докато се двоумях, започна да гърми. Струпаните облаци вещаеха скоро да завали. Само за броени минути, досущ като тренирани войници, продавачите вече бяха разгънали найлони и започваха чевръсто да завиват книгите си, като майка детето си. Все пак от това те си вадят хляба. А оцеляването на препитанието им ще зависи от това колко столичани и гости на града споделят мисълта на Монтен, че „няма по-евтино развлечение и по-продължително удоволствие от четенето\".", "date": "2018.05.04", "title": "Книжният пазар на \"Славейков\" като острова на съкровищата"}
{"url": "http://standartnews.com/kultura/gotvyat_serial_za_maykata_na_frankenshtayn-371167.html", "text": "В навечерието на премиерата на „Геният: Пикасо\", National Geographic съобщава, че третият сезон на възхвалявания от критиците сериал-антология ще е посветен на живота на създателката на митове и значима литературна фигура Мери Шели. Новият сезон, който също е на Fox 21 Television Studios, отново ще е продуциран от Imagine Entertainment на Брайън Грейзър и Рон Хауърд, от MWM Studios. Ще има глобална премиера по National Geographic в 172 страни и на 43 езика през 2019 г. Първият сезон на „Геният\" е гледан от над 45 милиона души по света и е най-успешният нов сериал в историята на National Geographic. Мери Шели (1797–1851) е брилянтен мислител, радикална интелектуалка и прото-феминистка. Тя пише един от най-ярките романи в модерната епоха още в юношеските си години. „Франкенщайн, или новият Прометей\" е поучителна история за нездравите научни амбиции и елегантно разсъждение за социалните институции, личната свобода и състраданието. Тя пленява въображението на читателите и продължава да е актуална 200 години след публикуването си. Шели майсторски създава жанра Научна фантастика/Ужаси със своя разказ за съживеното чудовище, като по-късно създава и пост-апокалиптичния жанр със своя роман „Последният човек\". Шели е интелектуално дете-чудо и се вдъхновява от ранна възраст от творбите на своята майка с нестандартно мислене Мери Уолстоункрафт. Шели е решена да докаже, че жените не отстъпват на мъжете по интелект и творчески способности. Тя е една от малкото писателки, които се издържат от творбите си в началото на 18 век и пише разкази, ревюта и пътеписи. Има и значителен принос за написването на първата в света енциклопедия. Написва и шест романа. Във вътрешното обкръжение на Шели има безброй литературни и научни светила на онова време, сред който Лорд Байрън, Самюъл Тейлър Колридж, Мери и Чарлз Ламб, Хъмфри Дейви и Лей Хънт. На 16 години Шели среща любовта на своя живот –поетът романтик, любител учен и все още женен Пърси Биси Шели. След като той ѝ отнема девствеността на гроба на майка й, двамата са изгонени от нейния баща – радикалния интелектуалец Уилям Голдуин. Говори се, че \"Франкенщайн\" е написан по време на разюздана ваканция на Мери, Байрон и Пърси в планината, по време на което тя е била в приятно опиянение. Шели води много нещастен живот, в който губи три от четирите си деца. Много нейни приятели и членове на семейството ѝ се самоубиват, а тя надживява съпруга си, който се удавя в морето. В типично готически стил Шели решава да запази сърцето на покойния си съпруг след смъртта му. Стилът на Шели е силно повлиян от големите научни открития и експерименти през 19 век. Учени като Луиджи Галвани, Джовани Алдини и Еразъм Дарвин – дядото на Чарлз, са важни фигури в живота й. Историята на Франкенщайн е вдъхновена отчасти от една от най-важните научни теории на онази епоха – галванизма или изучаването на ефектите на електричеството върху мъртви тела на животни и хора. През последните няколко години от живота на Мери Шели за нея се грижи последното й живо дете – Пърси Флорънс Шели. Мери Шели почива от мозъчен тумор на 53 години. Творческият директор, изпълнителен продуцент и сценарист Кен Билър ще продължи да е начело на работата по новия сезон. Очаква се снимките да започнат по-късно тази година. „Франкенщайн\" на Мери Шели оставя неизличима следа във въображението на много поколения\" – казва Каролин Бърнстийн, изпълнителен вицепрезидент на „глобално развитие и продукции\" за National Geographic Global Networks. „Не по-малко вдъхновяваща е и историята на нововъведенията, направени от Шели в комбинация с желанието ѝ да живее според свои собствени и нетипични за обществото правила въпреки огромните социални и културни пречки. Нямам търпение нашият талантлив екип да пресъздаде нейната забележителна, адекватна и днес и подходяща за времето ни история в трети сезон на „ГЕНИЯТ\" и да отдаде заслуженото на литературното ѝ наследство.\" Изпълнителният продуцент Рон Хауърд казва: „Мери Шели е вдъхновила много автори на филми със своя разказ за създанието, съживено заради болни научни амбиции, но малцина са успели да уловят нейните дълбоки разсъждения над обществото в мита, който е оставила след себе си. Малцина знаят за борбата ѝ с неравенството между половете, за другите ѝ творби, за влиянието ѝ върху други важни за историята хора и върху обществото като цяло. Целта на този сериал е именно да показва хора като Мери Шели, невероятния ѝ интелект, състраданието й смелостта й нямаме търпение да продължим успешното си партньорство с National Geographic и Fox 21 Television Studios\". Робърт Де Ниро също е влизал в ролята на чудовището във филма \"Франкенщайн\" от 1994 г. на Кенет Брана. Калин Врачански е звездата в едноименния спектакъл на Стайко Мурджев в \"Театър София\", също в образа на съживеното от части на трупове Създание, който се отскубва от опеката на учения Виктор Франкенщайн и дири своето невъзможно щастие. Първия сезон на „Геният\" с участието на Джефри Ръш в ролята на Алберт Айнщайн получи 10 номинации за награди „Еми\", номинация за „Златен глобус\" и номинация за наградите „SAG\". Критиците на „Лос Анджелис Таймс\" го наричат „радост за зрителя\", тези от „Ню Йорк Таймс\" – „завладяващ\", а според колегите им от „Сан Франциско Кроникъл\" сериалът показва превъзходна игра.", "date": "2018.05.04", "title": "Готвят сериал за майката на Франкенщайн"}
{"url": "http://standartnews.com/biznes/notariusite_shte_proveryavat_avtomatichno_za_platen_danak_pri_sdelki_s_koli-371188.html", "text": "Министерството на финансите е в процес на реализация на допълване на услугата на МВР за обмен на данни с нотариусите, които ще имат възможност да извършват автоматична проверка за платен местен данък при извършване на сделка за превозно средство. Това каза финансовият министър Владислав Горанов по време на днешния парламентарен контрол. Той посочи, че компетентните органи и други правоимащи лица вече могат да изискват и получават служебно по електронен път от НАП, Агенцията \"Митници\" и общините информация за наличие или липса на задължение на лицата. Освен това при извършване на периодични прегледи за техническа изправност на моторните превозни средства се регламентира възможността за проверка за платен данък върху превозното средство. От 1 януари 2018 г. в НАП са внедрени пет нови електронни услуги, като до края на годината се очаква да бъдат реализирани и внедрени още 15, посочи Горанов и допълни, че от 1 февруари в приходната агенция гражданите може да плащат задълженията си без такса с дебитни и кредитни карти, като след трансакцията имат възможност да получат информация за актуалния размер на задълженията, както и удостоверение за липсва на такива. Над 500 000 броя персонални идентификационни кодове (ПИК) са издадени на физически и юридически лица през последната година и половина, с които те имат достъп до информационните системи на НАП. Половината декларации за данък върху доходите на физически лица са били подадени по електронен път чрез ПИК, допълни финансовият министър. Владислав Горанов добави, че до момента, на базата на подадени заявления за включване до регистри в НАП, е предоставен достъп на 30 държавни и общински структури. Същевременно върви и процес на разработване на нови електронни услуги, които са предназначени за други администрации и се подписват нови двустранни споразумения с тях за достъп до електронни услуги. Достъпът до електронни услуги се разширява и в Агенция \"Митници\". В момента се изпълнява проектът \"Българска интегрирана митническа информационна система 2020\", като първата фаза ще приключи в края на годината. След приключването на проекта ще бъдат реализирани и усъвършенствани услуги и регистри, които ще намалят административната тежест и улеснят правенето на бизнес, увери министърът на финансите.", "date": "2018.05.04", "title": "Нотариусите ще проверяват автоматично за платен данък при сделки с коли"}
{"url": "http://standartnews.com/balgariya/5_detsa_postradaha_pri_vzriv_v_dobrich-371193.html", "text": "Пет деца са пострадали при взрив на бутилка с неустановена течност в Добрич, съобщи БНР. Три от тях са настанени в многопрофилната болница в града, без опасност за живота, а четвърто дете е транспортирано в специализираната очна клиника във Варна. Децата, на възраст от около 10 години, играели в двора на Студентските общежития в Добрич, собственост на \"Жилфонд Инвест\". По думите на живеещата в същата сграда Стела Иванова, децата са намерили буркан, пълен с бяла течност, който по време на играта им се взривил. \"Просто са си играли зад блока. Намерили са отнякъде този буркан. Нас, живущите, ни съмнява, че е изкаран от мазетата\", каза Иванова. Директорът на многопрофилната болница в Добрич д-р Трифон Йорданов обясни, че две от децата са настанени в отделения по ортопедия и травматология, с изгаряния по крайниците. Едно дете е прието в неврохирургия с травма в областта на гръбначния стълб. По случая е образувано досъдебно производство.", "date": "2018.05.04", "title": "5 деца пострадаха при взрив в Добрич"}
{"url": "http://standartnews.com/mneniya/bryuksel_shte_ostavi_bez_hlyab_300_hilyadi_nashi_semeystva-371151.html", "text": "  На 15 и 16 май всички превозвачи излизаме на общонационален протест против опитите на Брюксел да въведе сериозни рестрикции на автомобилния пазар. Рестрикции, които неминуемо ще доведат до лавина от фалити на стотици хиляди български превозвачи. Затова ще блокираме столицата, всички магистрали, основни пътища и входно-изходните артерии на страната. Ненапразно сме избрали датите 15-и и 16-и май, тъй като именно тогава се очаква в София да дойдат един куп отговорни люде от Европейския съюз. В сряда на среща с парламентарната транспортна комисия призовахме депутатите и правителството да ни подкрепят, като застанат начело на нашия протест. Вече срещнахме пълна подкрепа в лицето на министър Ивайло Московски, който заплаши да подаде оставка, но да не застане срещу българските превозвачи, както и сред много депутати. Проблемът идва от т.нар. \"Първи пакет за мобилност\" и \"Втори пакет за мобилност\", които вече са изготвени, обсъждат се и скоро трябва да бъдат внесени в Европейския парламент. И двата пакета са насочени основно против интересите на България Казвам основно против България, защото всички останали страни отдавна работят за решаване на проблема и се договарят на най-високо ниво. А приемат ли се тези \"мобилни пакети\" в този вид, който досега се коментира, между 200 хиляди и 300 хиляди български семейства ще останат без хляб. Тава са семейства на водачи на товарни автомобили и автобуси, чиито работодатели след приемането на двата пакета ще фалират. Причината за това са новите изисквания относно времето за работа и почивка на шофьорите, които драстично ще увеличат разходите на превозвачите и ще предизвикат лавина от фалити. Като се започне от това, че след всеки две седмици работа шофьорът трябва да се върне в България, за да почива, и то без някой да го пита самият той има ли желание да за това, или не. На второ място - на водачите трябва да бъде осигурен хотел за 45 часа седмична почивка, разходите за който, разбира се, трябва да поемат превозвачите. Аз дори и не искам да коментирам дали водачът, достигнал лимита си от работни часове в някое село или малко градче, ще намери там хотел и дали в него ще има свободни места. Според мненията на много от самите водачи обаче, които от години работят на Запад, условията в поне половината от хостелите са много по-лоши от тези в шофьорската кабина, в която водачът си има и интернет, и телевизия, и хладилник, и удобно легло, и всички нормални условия за почивка. Но някой в Еврокомисията е решил, че на водачът му е зле да си почива в кабината и те задължава да плащаш за някой мизерен хостел за да печели икономиката на някои държави. Същото се отнася други нововъведения, като това за размера на командировъчните например, които трябва да са еднакви с тези на страната, на чиято територия в момента е водачът, и пр., и пр. И всички тези нови, уж \"хуманни\" за водачите условия, се правят само и само, за да изгонят българските превозвачи от техния пазар. Изобщо всичко в тези два т.нар. \"пакета за мобилност\" е един тюрлюгювеч, който един човек, въпреки иначе доброто си отношение към ценностите на Европейския съюз, не може да го приеме. Как да го приеме, след като зад него прозират икономически интереси на няколко конкретни държави, като Германия и Франция, а не на някаква политика, основаваща се на старите общоевропейски ценности. Най-малкото, защото така съставени, тези два \"мобилни пакета\" рязко противоречат на основната цел на ЕС за свободното движение на хора, стоки и капитали. И най-големият майтап е, че същите тези европейски чиновници по един начин разсъждават за товарните превози, а по коренно различен - за автобусните превози. Така например товарните превозвачи вече ще имат право да извършват каботажни превози само в рамките на 3 дни, докато за автобусите каботажът е напълно либерализиран. Което означава, че силните превозвачи от някои държави като Холандия и други ще изнесат автобусите си да работят по Испания, България и др. държави, докато ние нашите камиони не можем да ги изнесем по ЕС и ще фалираме.", "date": "2018.05.04", "title": "Брюксел ще остави без хляб 300 хиляди наши семейства"}
{"url": "http://standartnews.com/svyat/tuitar_preporacha_smyana_na_parolite-371173.html", "text": "Туитър препоръча на своите 330 милиона потребители да сменят паролата си като предпазна мярка, след като бе открит бъг в системата, заради който във вътрешен лог са се събирали некодирани пароли, предадоха Франс прес и Асошиейтед прес. \"Бъгът е коригиран и няма признаци да е имало неразрешено използване на разкритите пароли\", се казва в изявление на социалната мрежа. Туитър не посочва откога е съществувала тази грешка, нито колко пароли са били разкрити.", "date": "2018.05.04", "title": "„Туитър“ препоръча смяна на паролите"}
{"url": "http://standartnews.com/balgariya/radev_nyama_da_komentiram_tv_izyavite_na_premiera_te_ne_sa_v_moya_dneven_red-371195.html", "text": "„Днес мои гости в Русе са президентите на Австрия и Румъния, за да обсъждаме европейския дневен ред. Срещам се със студенти и кметове от крайдунавски градове, включително и румънски. Това е моят дневен ред и в него аз няма коментирам телевизионните изяви на премиера\". Това заяви в Русе президентът Румен Радев, помолен да коментира думите на премиера Бойко Борисов, че престрелките между институциите идват от президентството, предаде Агенция \"Фокус\". \"Преди 30 години русенските майки протестираха срещу една екологична катастрофа и това даде началото на промените. Днес други русенски майки протестират срещу една социална катастрофа и аз силно се надявам правителството да ги чуе\", каза пред журналисти в държавният глава, коментирайки мирния протест на майките на деца с увреждания, които настояват за индивидуална оценка за помощни средства и по-достъпната архитектурна среда. Радев посочи още, че със своите колеги е имал ползотворни и конструктивни разговори. ЕС е изправен пред много предизвикателства - икономически, политически, военни, културни. \"Зададохме и много въпроси - накъде отива Европа, отстояваме ли достатъчно нашата сигурност, какво е бъдещето на Западните Балкани, готовността ни за действие и неутрализиране на терористични атаки. В тази сложна среда можем да бъдем успешни, ако имаме ясни приоритети и дългосрочна визия\", каза още президентът Радев.", "date": "2018.05.04", "title": "Радев: Няма да коментирам тв изявите на премиера, те не са в моя дневен ред!"}
{"url": "http://standartnews.com/svyat/ungariya_opredeli_predlozhenie_na_ek_kato_shantazh-371174.html", "text": "Унгария определи като шантаж предложението на Европейската комисия отпускане на европейски средства за страна членка на ЕС да се обвърже със спазването на върховенството на закона, предаде Франс прес. Унгария и Полша са в конфликт с ЕС по въпроса за спазването на основните принципи на правовата държава, както и заради отказа на Будапеща и Варшава да приемат бежанци. \"Унгария не приема никое предложение, което създава възможност за шантаж\", заяви унгарският външен министър Петер Сиярто. Използването на субективни критерии за отпусканията на средства от ЕС е в разрез със съществуващите договори, добави министърът. \"Правата и задълженията на всички страни членки са ясно определени в действащите правилници и договори\", отбеляза Сиярто. Предложението на ЕК се приема като средство за влияние върху членки на ЕС като Унгария, която е многократно критикувана от Брюксел за неспазване на демократични принципи, и Полша заради спорната й реформа на съдебната система, отбелязва АФП.", "date": "2018.05.04", "title": "Унгария определи предложение на ЕК като шантаж"}
{"url": "http://standartnews.com/svyat/obviniha_bivsh_shef_na_folksvagen_v_zagovor_zaradi_dizeloviya_skandal-371175.html", "text": "Министерството на правосъдието на САЩ повдигна обвинения на бившия изпълнителен директор на Фолксваген Мартин Винтеркорн в заговор за нарушаване на Закона за чист въздух и в измама във връзка със скандала за дизеловите емисии на компанията, предадоха ДПА и Асошиейтед прес. Според прокуратурата Винтеркорн е знаел, че софтуерът на дизеловите коли на Фолксваген е регистрирал емисиите отработено гориво като по-чисти, отколкото всъщност са били и по този начин колите са замърсявали въздуха, без това да се разбере. Винтеркорн подаде оставка през септември 2015 г., малко след като избухна скандалът със замърсяващите коли в САЩ, отбелязва Ройтерс. Първоначално Фолксваген твърдеше, че само по-нискостоящи кадри на компанията са знаели за измамата със софтуера. В обвинителния акт обаче се посочва, че Винтеркорн е бил уведомен за измамата с дизеловите емисии на Фолксваген през май 2014 и юли 2015 г. и заедно с други високопоставени представители на компанията се е съгласил \"съзнателно и целенасочено да продължи с измамата и да заблуждава регулаторните органи на САЩ\", отбелязва Франс прес. По това дело са повдигнати обвинения на общо девет души, а двама са се признали за виновни.", "date": "2018.05.04", "title": "Обвиниха бивш шеф на Фолксваген в заговор заради дизеловия скандал"}
{"url": "http://standartnews.com/mneniya/byudzhetat_e_bezgreshnoto_merilo_dali_edin_kmet_se_spravya-371150.html", "text": "  - От 2011 г. има устойчива тенденция местните приходи в бюджета на община Ивайловград да растат. За седем години от близо милион и седемстотин хиляди лева той се увеличи над два пъти и за 2018 г. е 3 925 971, при общ бюджет от 7 246 433 лв. И всичко това се дължи на едно просто, но съвършено правилно решение – да се търси развитие на основата на ресурсите и даденостите, с които разполага общината, а това, което нямаме, да го привличаме. В нашия случай оценихме, че Община Ивайловград със своите 872 кв. километра площ има изключителен ресурс и може да реализира добри приходи от отдаване под наем на земеделска земя. Приходите в края на 2011 г. по това перо бяха едва 54 хил. лв. Тогава стартирахме стотици процедури за отдаване под наем за срок от пет години, успоредно с това не спирахме да актуваме общинска собственост, т.е., земеделски земи - ниви, мери пасища и гори. Това продължава и до днес. Аз съм противник на декапитализацията и на нецелесъобразната продажба на активи на общината, а  точно обратното - стараем се да надграждаме и то така, че общината да получава дивиденти. Резултатът е, че приходите от наемите на земеделски земи се увеличиха 7 пъти и днес те са 375 хил. лева. - По мое предложение през 2012 г. Общинският съвет гласува и на място на продаденото преди това общинско БКС, създадохме Общинско предприятие „Спектър\". В него обединихме целия спектър дейности, които включват озеленяване, почистване, ремонт и строителство. Благодарение работата на служителите от това предприятие ремонтирахме сами голяма част от нашите обекти. Така на практика – освен създадената местна заетост, ни излиза и по-рентабилно от наемането на външни фирми. Съумяхме със средства от общинския бюджет да наемем за нуждите на предприятието още бетонов възел, цех да обрязване на камък, кариера за добив на инертни материали. Така затворихме целия цикъл, като сами произвеждаме влаганите материали -  бетони, бордюри, настилки и т.н. Предприятието е регистрирано вече в камарата на строителите и чрез него изграждаме и ремонтираме улици, подпорни стени, детски площадки, както в града, така и в селата от общината. Затова и с бюджет от близо 56 хил. лв.  изграждаме комбинирани спортни площадки за волейбол, футбол и баскетбол, заедно със съблекални и посетителски места не само в града, но вече и в селата. През декември 2015 г. по моя инициатива беше създадено Общинско горско предприятие, което актува и управлява общински горски територии в размер от 3 551.4 хектара. Още след първата проведена процедура то генерира приход от 495 хил. лв. И не на последно място – извършихме оптимизация на разходите и прекъснахме порочната практика да се наливат средства в неработещи структури. Бюджетът е истинският обществен договор, който кметът сключва със своите съграждани. Той е безгрешното мерило за това, дали се справяш, или не. Тази философия на управление я прилагам във всички общински сфери и с времето се доказа, че е правилната за нашата малка общност. - Не, не се е увеличил добивът. Нито броят на концесионерите е нараснал сериозно. Както знаете, по закон 50% от концесионната такса, която влиза в държавната хазна, се връща в общината, на чиято територия е добивът. През 2011 г. приходите от тези такси достигаха 80 хил. лева. В момента те са 140 хил. лв. Още в началото на първия ми мандат проведох обща среща с концесионерите и ги запознах с моята визия за развитието на сектора. А именно, че няма да толерирам незаконен добив и незаконна търговия с материали, добити в сивия сектор.  Ние имаме законови лостове за контрол, които използвахме пълноценно. В крайна сметка добивните дейности в района бяха изкарани на светло, а работниците получиха трудови договори, които да защитят правата им. - Когато поех община Ивайловград нямаше нито един подписан договор по европейска програма и беше на 264-то от 265 общини. Заварих абсолютно небалансиран бюджет, с потенциално сериозен дефицит от необезпечени договори. Беше много трудно да се работи. Първото, което трябваше да направим, беше да изработим реалните три стратегически документа, върху които да стъпим. Това са: План за управление на общината до 2020 г., Общ Устройствен план и Интегриран план за градско възстановяване и развитие. В рамките на две години тези документи бяха изработени чрез привличане на средства от оперативни програми. В момента Ивайловград е една от петте общини в България, които успешно приключиха своите устройствени планове, привличайки външно финансиране, без за това да е разходван и един лев от парите на данъкоплатеца. За сравнение община Хасково, която е областен център тепърва обсъжда решение за кандидатстване. - За да Ви опровергая, ще дам пример с един от тези документи - Интегриран план за градско възстановяване и развитие. Ивайловград е ресурсен град по ОПРР – център от 4-то ниво за развитие. Благодарение на това миналата година общината получи финансиране в размер на близо 3,5 мил. лв. С тези средства в момента санираме 18 сгради от които 50 % са административни, а останалите - жилищни. Това променя не само облика на града, променя нагласите на гражданите, които виждат реална подкрепа, а не думи. Реалност беше и договорът, който заварих, за ремонт на училището на стойност 2,5 млн. лв. при все, че междуведомствената комисия за бедствия и аварии беше осигурила целеви средства в размер на 1,5 млн. лв. Наложи се проектът да бъде преработен така, че да се реализира в рамките на осигурените пари. И успяхме! Ремонтирахме изцяло училището, в което учат 340 деца. Монтирахме дори  асансьор за деца с двигателни проблеми. Вторият обект беше детската градина, която санирахме по ОПРР по наследен договор с много непълен технически проект. В годините, за да я приведем към съвременните законови изисквания я ремонтирахме със средства от общинския бюджет, защото се оказа, че в проекта няма предвидени нито гръмоотводна, нито пожароизвестителна система, нямаше климатизация. Всичко това вече е реалност. Закупихме ново обзавеждане и кухненско оборудване, с което официално детската градина беше обявена за най-добре оборудваната в цяла Южна България. След, като приключихме с основната образователна инфраструктура, реализирахме проекти по ПРСР на стойност 1,5 млн., насочени към културните институции, като превърнахме и двете читалищата в супермодерни и  притегателни центрове с повече от 19 действащи творчески форми. Освен че ги санирахме, ние ги обзаведохме с модерна техника за близо половин милион лева. Малко читалища в България могат да се похвалят с това. Най-трудният за реализиране, но и най–значим проект, смея да твърдя, не само за община Ивайловград, но и за цялото културно-историческо наследство на България, е проектът по ОПРР за реставрация и консервация на антична вила „Армира\" – проектът, който получи наградата на ОПРР за най-сложния и успешно реализиран проект за целия първи програмен период. - Това е приоритетната тема в бюджетите за 2017 и 2018. Става въпрос за рехабилитация на основните четири водопровода на Ивайловград, които захранват града с питейна вода. Те са изградени преди 70 г. и не минава ден без авария. Затова с общински средства финансирахме изработването на техническото предложение. Коледен подарък за нас беше решението на МРРБ да отпусне 348 431.38 лв. за два от водопроводите, ремонтите по които вече приключиха. Очаквам да подпишем  споразумения за останалите два. Благодаря на г-н Бойко Борисов и на министъра на регионалното развитие за гласуваното доверие. То е поредното доказателства за това, колко важни за централната изпълнителна власт са Ивайловград и жителите му. Благодаря на всички колеги и подкрепящите ме общински съветници, с които работим за решаването на този толкова важен за Ивайловград проблем! Вече сключихме договор за избор на фирма за проектиране на пътната настилка върху изградените водопроводи, за да можем да подадем проекти пред ПРСС. Тази година продължаваме в това направление, без да нарушаваме технологичния процес – първо, смяна на водопроводите, а после, подмяна на уличната настилка върху тях и тротоарните площи. - Днес картината е по-различна. През изминалия мандат с евросредства реализирахме най-големия за Ивайловград инфраструктурен проект /3 900 000 лв./, по който бяха ремонтирани и рехабилитирани четири от основните пътища в общината: Ивайловград-Драбишна-Границата; Ивайловград – Орешино; Ивайловград – Розино; Ивайловград – Белополци. Само преди седмица подписах нов договор за изграждане на общински пътища по ПРСР за близо 4 233 730.65 лв. Пътят, водещ до средновековния манастир „Св. Св. Константин и Елена\", който в момента е черен път, е включен в това финансиране и ще бъде изграден до 12 месеца, заедно с още три пътя до Белополяне, Пъстроок и Соколенци. Заповядайте в Ивайловград! Отправям своята покана за пътешествие към всички, които не са идвали тук, има какво да видите.", "date": "2018.05.04", "title": "Бюджетът е безгрешното мерило дали един кмет се справя"}
{"url": "http://standartnews.com/sport/atletiko__i_marsiliya__na_finala_v_liga_evropa-371172.html", "text": "\"Атлетико\" (Мадрид) и \"Олимпик\" (Марсилия) ще определят новия победител в Лига Европа. В реванша на полуфиналите с  гол на Диего Коста в продължението на първото полувреме \"дюшекчиите\" спечелиха в Мадрид с 1:0 и с общ резултат 2:1 се класираха за деветия си европейски финал. \"Атлетико\" вече е печелил  втория по сила европейски турнир през 2010 и 2012 г.   \"Олимпик\" (Марсилия) отстрани драматично \"Ред бул\" (Залцбург) с общ резултат 3:2 след продължения.  Битката за трофея в Лига Европа е на 16 май в Лион. Благодарение на бързите си контраатаки и неуверена игра в защита на английския тим \"Атлетико\" създаде доста добри възможности за гол и можеше да спечели с по-убедителен резултат. В края домакините спокойно контролираха мача и \"Арсенал\" дори не успя да наложи финален натиск в опит да стигне до продължения. Така 216-ият и оказал се последен европейски двубой на Венгер начело на \"артилетистите\" завърши със загуба. Мачът в Залцбург беше далеч по-драматичен, благодарение и на съдийските грешки. С гол на Роландо в 116-ата минута, дошъл след грешно  отсъждане за корнер, \"Олимпик\" (Марсилия) отстрани \"Ред бул\" и се класира за финала в Лига Европа. Френският тим загуби реванша в Австрия с 1:2, но с общ резултат 3:2 се класира за петия си европейски финал и първи от 2004 г. в опит да спечели втория си европейски трофей след Шампионската лига през 1993 г.  След първо полувреме, в което защитата на \"Марсилия\" действаше стабилно и уверено отблъскваше натиска на \"Залцбург\", домакините откриха резултата в 53-ата минута. Амаду Хайдара премина на скорост покрай няколко играчи на гостите и с външен фалц насочи топката в близкия долен ъгъл. В 65-ата минута австрийците стигнаха до второ попадение и изравниха общия резултат. Буна Сар изпрати топката в собствената си врата след опит за удар на Ксавер Шлагер.   В 87-ата минута се стигна до спорна ситуация, при която гостите поискаха дузпа за игра с ръка на Дуйе Чалета-Цар, но главният съдия Сергей Карасев остави играта да продължи. \"Залцбург\" стоеше по-добре в първото продължение и в 99-ата минута се добра до възможност за трети гол. Чалета Цар стреля с глава след центриране от корнер, но вратарят Йоан Пеле направи страхотно спасяване с една ръка. Двубоят се насочваше към дузпи, когато в 116-ата минута грешно съдийско решение доведе до корнер за \"Марсилия\". Димитри Пайе центрира, а влезлият като резерва Роландо от въздуха насочи топката в долния десен ъгъл на Александър Валке.", "date": "2018.05.04", "title": "\"Атлетико\"  и \"Марсилия\"  на финала в Лига Европа"}
{"url": "http://standartnews.com/svyat/evakuatsiya_v_sasht_zaradi_vulkan-371179.html", "text": "Спасителните служби започват евакуация на източната част на най-големия от Хавайските острови зарази активизирането на вулкана Килауеа. От понеделник земята на Големия остров се тресе и вече са регистрирани над 1000 земетресения, като най-силният от тях бе с магнитуд от 5,0 по скалата на Рихтер, предава \"Си Ен Ен\". Сеизмолозите отчетоха и още два труса от 2,7 и 2,5 по Рихтер. Килалуеа вече изхвърли и облак пепел. От днес вече е в сила заповед за евакуация, тъй като според учените настоящата сеизмична активност може да е предвестник на силно изригване на вулкана. Евакуацията е в сила за няколко населени места, като 1700 семейства ще бъдат принудени да напуснат домовете си.", "date": "2018.05.04", "title": "Евакуация в САЩ заради вулкан"}
{"url": "http://standartnews.com/sport/venger_razocharovan_sam_futbolat_e_zhestok-371168.html", "text": "Арсен Венгер си тръгва съкрушен и разочарован от \"Арсенал\". Французинът пропусна последния си шанс да спечели европейски трофей с клуба от Лондон, който води от 1 октомври 1996 година. Загубата от \"Атлетико\" Мадрид се оказа последният международен мач на \"топчиите\" под ръководството на 68-годишния спец, който се оттегля от мениджърския пост в края на сезона. \"Дадохме всичките си сили. Поздравявам Атлетико. Мисля, че те ще спечелят турнира. На нас ни липсваше нещо в последната третина на терена. Ако погледнем общия брой голови положения в двата мача, има за какво да се ядосваме. Можехме да решим всичко в наша полза още в Лондон. Днес също създадохме много голови ситуации преди почивката. Атлетико обаче е отбор с много добра защита. Диего Годин спаси тима си поне 5-6 пъти след опасни центрирания\", коментира Венгер. \"Водехме с 1:0 у дома и допуснахме глупав гол. Днес ни вкараха след контраатака в края на полувремето. Това са ключови моменти в мачове на толкова високо ниво. Атлетико действаше плахо преди гола, но после ситуацията се промени. Диего Коща си е Диего Коща. Затова е един от най-добрите нападатели в света\", продължи наставникът на \"топчиите\". \"Много съм разочарован. Трудно е да приемеш поражението след играта, която показа Арсенал. Сега клубът трябва да помисли какво ще прави следвщия сезон. Понякога футболът е жесток. Той носи и хубави моменти, но и страдание след мачове като днешния\", добави Венгер.   \"Арсенал\" се размина с втория си европейски финал в Европа при Венгер след загубения от \"Барселона\" в Шампионската лига през 2006 г. Лондончани пропуснаха последната възможност да участват в най-силния клубен турнир през следващия сезон, която даваше спечелването на Лига Европа.", "date": "2018.05.04", "title": "Венгер: Разочарован съм, футболът е жесток"}
{"url": "http://standartnews.com/balgariya/borisov_svihme_vanshniya_dalg_s_nad_2_mlrd_lv_obnovena-371180.html", "text": "\"Срам ме е, че не успяхме да представим добре конвенцията за защита на жените, тя не беше добре обяснена\". Това каза премиерът Бойко Борисов в интервю по Нова тв по повод една година от управленето на кабинета \"Борисов\" 3.  \"Гордея се с това, че с 2 млрд. свалихме външния дълг. До края на мандата ще го докараме до по 20% от БВП. Това е важно за нас като се има предвид, че втория мандат имахме да плащаме огромни пари, например за двата реактора, КТБ и американските централи. Ако не бяхме събрали с 6 млиарда лева повече с помощта на всички приходни агенции,нямаше да ни излезнат изобщо сметките\", обясни премиерът. Според него и за конвенцията, и за ЧЕЗ, информацията не е била добре представена. \"За ЧЕЗ много внимаваме и не се изказваме по темета, защото там има големи адвокати, които могат да образуват страшни дела за уронване на престижа. Затова мълчаливо, но много внимателно наблюдаваме какво се случва там\", каза още Борисов. „Корупцията е бич, който всеки ден, на всички нива трябва да се смазва\", категоричен бе министър-председателят.  Така той коментира зрелищния арест на кметицата на „Младост\" Десислава Иванчева. „Надявам се това да им е обица на ухото. Аз лично не обичам да има толкова голяма показност\", заяви Борисов. И призова обществото да даде шанс на новата комисия за борба с корупцията. Попитах главния прокурор \"защо толкова дълго\", каза Борисов по повод начина, по който бе извършен ареста на кмета на \"Младост\" Десислава Иванчева. \"Това, което видях, го споделих с главния прокурор и Пламен Георгиев. Всяка една банкнота трябва да се запише и опише по номер. Това са 70 банкноти или евра. Тъй като има паднало такова дело, когато Цветанов беше министър, сега всички са много по-внимателни. Това е обеца за ухото на всички и когато се провеждат подобни операции\". Така Борисов обясни показната акция по ареста на кмета на \"Младост\" Десислава Иванчева. \"Като Захариева и аз се притесних защо толкова време се бавят. Нека да дадем шанс на тази комисия и да приемем, че би трябвало да се изведат поуки и по-бързо да се действа. Не мисля, че иначе има проблем със задържането. Няма изострен тон между г-жа Захариева и прокуратурата. Те работят много добре. Под обществен натиск, всеки може да изпусне реплика\", каза Борисов, защитавайки външния ни министър. Борисов коментира отношенията между президента и Министерски съвет: \"Враждата може да е само отрицателна. За мен президентът винаги е бил обединител на нацията, в момента не виждам да казва нищо, което да обединява. Ако има данни за корупция, да даде човека на прокуратурата. Без доказателства, не може да излезеш и да говориш така\", каза премиерът \"Проблем с корупцията наистина има. Досега всички се оправдаваха с различни организации. Точно това е причината да ги обединим. Най-важна е превенцията. Всеки, който има управленски функции, трябва да има страх, че ръката на закона ще ги застигне в един момент\", каза той. Очаквайте подробности!", "date": "2018.05.04", "title": "Борисов: Свихме външния дълг с над 2 млрд. лв. (ОБНОВЕНА)"}
{"url": "http://standartnews.com/balgariya/premierat_samo_gerb_podkrepya_prezidenta_radev_2_ot_bvp_da_se_otdeli_za_otbrana_obnovena-371181.html", "text": "\"Като се вгледаме в себе си, да има проблем. Като извадиш вестниците сутрин, виждаш на коя група са. Ние как да спрем Прокопиев и Пеевски да воюват. Аз не зная как и затова нищо не правя\". Така премиерът Бойко Борисов коментира в интервю за Нова тв проблема за свободата на словото. \"Аз настоявах еврофондовете да се обвържат с върховенството на закона. Ние държим да ставаме все по-добри като държава. Утре всеки от нас може да бъде съден. Ето госпожа Нинова е потисната, виждам че страда, не може да спи заради един сайт\", допълни още той. \"Румен Радев в предизборната си кампания мтого ясно каза позицията си за Крим. Волен Сидеров, ВМРО и НФСБ са три отделни партии. И ние в програмата сме записали в какво с тях сме заедно. Аз гарантирам, че докато ГЕРБ управлява сме най-лоялните членове на ЕС и НАТО. Така пък Борисов коментира защо коалиционният партньор Волен Сидеров бе на посещение в окупирания от Русия Крим\", подчерта Борисов и продължи: \"2019 г. има два избора, европейски и местни, на които ще отидем като отделни партии. Сидеров иска да привлича електорат от проруски настроени хора. Валери Симеонов си има теми - туризъм, пушене, телкове, и иска да си запази лицето пред избирателите. ВМРО си има своите позиции. Докато бях в Скопие с Доналд Туск Каракачанов ми пусна декларация, че е против Сърбия да влиза в ЕС\". По случая Желяз тече следствие и тук и в САЩ и всяка дума може да окаже значение. До три седмици в България ще бъде главният прокурор на САЩ и се надявам, коментира Борисов пък дали България ще предаде исканите от Вашингтон младежи, които са търгували ембаргови стоки със Сирия. Можеше президентът да се изкаже и по тази тема, да каже кой парламент е приел договора за екстрадиция, не всичко започва от ГЕРБ, заяви още Борисов. Само ГЕРБ подкрепя президента Радев 2% от БВП да се отдели за отбрана. Партията БСП, която го издигна, не го подкрепя. А не чух президентът да каже, че ако спазим желанието на Нинова нарушаваме изискванията на НАТО, каза още министър-председателят. Да искаш два месеца преди края на председателството вот на недоверие, дни преди срещата на високо равнище в София, юли 4 дни китайският премиер ще стои в България и точно сега да искаш оставка, когато не си готов, не виждам защо го правиш това с държавата. Догодина ще си премерим силите, каза още министър-председателят. Видяхме служебното правителство и кадрите им. Резултатът е 150 млн. лв. по-малко събрани от приходните агенции. Единственото, което решиха беше за изтребителите, заяви Борисов по адрес на БСП и Румен Радев. В този кабинет Румен Радев си оттегли оставката като командир на ВВС, припомни премиерът. Нали говореше, че е приземена авиацията, а сега с какво ще летят на парада? Защо купиха три \"Спартан\"-а? Защо не купиха изтребители, а най-скъпите самолети? Купили са 12 транспортни хеликоптера, няма един с пушка или пистолет дори вътре, коментира Борисов споровете между правителството и президента за покупката на нови бойни самолети. Само 4 от хеликоптерите летят, припомни той. Казах му на КСНС да каже: Това правителство се бави, даде само 150 млн. лв. за по-високи заплати на военните, но предишните правителства са правили глупости, допълни Борисов. Ще приема критиката, но не може да се говори че откакто съм аз са само проблеми. Преди нито се строеше, нито нищо. Не считам, че съм идеален, но като ни се каже се поправяме, заяви още премиерът по адрес на Румен Радев. Не може да ни обвинява ежедневно, а ние да мълчим, държи се като президент на една партия, каза още Борисов. В момента рекордно се вдига заетостта, вдигат се доходите, цитирам Евростат, коментира още Борисов. Надявам се като влезем в еврозоната да не се вдигнат цените. разбира се винаги търговците могат да вдигнат цените като при черешите, допълни премиерът. Еврозоната ще намали лихвите по кредитите и дава стабилност. В Европа обаче вече имат доста негативен опит с недисциплинирани държави, които не са като България, коментира Борисов кандидатурата на страната ни за еврозоната. България е една от малкото държави, които не си продадоха златото и ние имаме огромен резерв, който ни дава тази стабилност, каза още Борисов. Днес са преведени 440 млн. лв. на земеделските производители. Ако една мандра е с истинско сирене, там не трябва да може да се прави друго. Аз съм отраснал с маргарин, защото при социализма маслото беше скъпо. Като управляваше БСП се редяхме родителите по 2-3 дни на опашка за \"Хумана\", коментира Борисов по темата за двойния стандарт за храните. Той призова хората да четат внимателно етикетите, за да знаят какво си купуват.", "date": "2018.05.04", "title": "Премиерът: Само ГЕРБ подкрепя президента Радев 2% от БВП да се отдели за отбрана (ОБНОВЕНА)"}
{"url": "http://standartnews.com/balgariya/zamgeneralniyat_sekretar_na_nato_shte_poseti_balgariya-371170.html", "text": "НАТО съобщи, че заместник-генералният секретар на пакта Роуз Готемолър ще посети България днес. Тя ще бъде приета от вицепрезидента Илияна Йотова, от премиера Бойко Борисов, от вицепремиерите Екатерина Захариева и Красимир Каракачанов. Готемолър ще присъства на срещата на министрите на отбраната от ЕС и на конференция за европейската отбранителна политика. Посещението на зам.-генералния секретар ще завърши в събота, се посочва в съобщението.", "date": "2018.05.04", "title": "Зам.-генералният секретар на НАТО ще посети България"}
{"url": "http://standartnews.com/balgariya/zatvornik_izbyagal_ot_rabota_nakazvat_go_sas_strog_rezhim-371182.html", "text": "Избягал затворник е издирван и в Пазарджик броени дни след екшъна с двамата рецидивисти от Софийския затвор и последвалия подобен инцидент в Пловдив. Това стана повод пазарджиклията да бъде изправен за пореден път пред Темида и да получи ново наказание – да излежи остатъка от присъдата си при строг режим. Осъденият „се отклонил\" от работното си място в пазарджишка фирма за дървопреработване на 18 април тази година, както е записано в решението на Окръжния съд. От дружеството веднага подали информация, че мъжът е изчезнал. След организирано издирване бил открит в необитаема къща близо до дома си в кв. „Изток\". Според поведенческата му оценка, изготвена от експерти в Пазарджишкия затвор, той не проумява вредите, които е причинил с деянията си, не се замисля за чувствата на другите хора, има ограничени способности за осмисляне на проблемите, продължава да се оневинява и да омаловажава деянията си. Преценено е, че има висок риск от опит за бягство от затворническото общежитие, където е бил до момента. Делото е заведено по искане от началника на затвора за промяна в режима на излежаване на присъдата от общ на строг. Магистратите уважават искането. Решението, взето от състав на Окръжния съд с председател съдия Кристина Пунтева, може да бъде обжалвано на по-горна инстанция. Пазарджишкият беглец е бил осъждан, преди да навърши 18 години. През ноември 2014 година, когато все още е непълнолетен, прави поредните си две кражби. Присвоява мобилен телефон на 9-годишно дете, после задига личната чантичка на търговец с телефон и оборотни 230 лева. Джиесемите се опитва да скрие под юргана си, чантата с документи в нея заравя под куп окапала шума, а на майка си казва, че е намерил парите. Когато е разкрит, получава пробация за срок от 3 години въпреки по-старите си присъди. През август 2017 година спира да се явява за подпис и да се среща с пробационен служител. Повикан е да даде обяснения и се установява, че няма уважителни причини. Така се стига до ефективна присъда – лишаване от свобода за 11 месеца и 21 дни. Наказанието се изпълнява от 3 януари 2018 година. Три месеца по-късно мъжът се опитва да избяга.", "date": "2018.05.04", "title": "Затворник избягал от работа, наказват го със строг режим"}
{"url": "http://standartnews.com/balgariya/manolova_vnasya_zakonodatelni_promeni_za_zashtita_pravata_na_detsata_s_edin_roditel-371171.html", "text": "Омбудсманът Мая Манолова и майката на три деца Златина Хаджипанайотова, организатор на първомайския протест „Код: черно\", ще внесат в Народното събрание законодателни промени, които се отнасят към условията за получаване на наследствена и персонална пенсия от деца, останали без един или двамата си родители. Това е поредната стъпка от кампанията на омбудсмана, която стартира на 29 декември м. г., след гневното писмо до Дядо Коледа на Златина Хаджипанайотова, в което тя алармира за казуса. Тогава омбудсманът събра родители и представители на институциите и публично огласи проблемите на децата сираци, свързани с финансовата подкрепа от държавата - наследствената и персонална пенсия, както и с възможностите за получаване на стипендия. На 19 февруари 2018 г. Манолова организира национална кръгла маса по темата, на която родители на деца, чиито съпрузи или партньори са починали, разказаха личните си човешки истории за трудностите при сблъсъка си с държавните институции, които отказват да ги подкрепят, спазвайки стриктно буквата на закона. Още тогава Манолова обяви, че ще инициира законодателни промени за защита правата на децата, останали без един или двама родители, а Хаджипанайотова информира, че над 5000 души са се включили в подписката за подкрепа на кампанията. Сред предложенията на омбудсмана, които ще внесе в парламента, са отпадне на изискването за осигурителен стаж при починал до 25-годишна възраст родител за получаване на наследствена пенсия на детето, както и намаляване на 3-годишния осигурителен стаж на починал родител до 30 г. на 1 година, а за родители над 30 г. – от 5 на 3 години. Манолова предлага още отпадане на подоходния критерий за получаване на персонална пенсия. Това ще даде възможност в случаите, в които едно дете не може да получи наследствена пенсия, да има правото да кандидатства за персонална без изискване за доход. Сега условията за получаване на персонална пенсия са доход под гарантирания минимален за страната, който към момента е 75 лв. на член от семейството, т.е. родител с едно дете трябва да получава под 150 лв., за да има право детето му на такава персонална пенсия. Освен това омбудсманът предвижда и алтернативната възможност персоналните пенсии да се превърнат в социални месечни помощи, които да се получават по реда на Закона за социалните помощи за деца.", "date": "2018.05.04", "title": "Манолова внася законодателни промени за защита правата на децата с един родител"}
{"url": "http://standartnews.com/balgariya/protest_v_blagoevgrad_v_zashtita_na_otkritoto_drevno_selishte-371177.html", "text": "В Благоевград ще има днес протест в защита на археологическите разкопки край село Покровник – останките от Скаптопара. Те бяха открити при изкопни работи по строителството на АМ „Струма\". Въпреки уверението от страна на общината, че находките няма да се асфалтират хората излизат на шествие. Това е вторият протест в защита на античното селище. Той ще премине под формата на автошествие и шествие по централни булеварди и улици в Благоевград. Хората настояват находките да се превърнат в парк и да привличат туристи, а трасето на магистрала „Струма\" да се измести. Кметът на Благоевград Атанас Камбитов обяви вчера, че намеренията на общината и правителството са да се запази древното селище. Местните обаче не вярват на обещанията, докато не получат доказателства за това.", "date": "2018.05.04", "title": "Протест в Благоевград в защита на откритото древно селище"}
{"url": "http://standartnews.com/balgariya/sinagogata_i_kaleto_vav_vidin_shte_stanat_chast_ot_nov_turisticheski_marshrut_po_dunav-371178.html", "text": "Някогашната защитна крепост на Видин – Калето, и Синагогата в града ще бъдат включени в пътуваща фотоизложба, която цели да популяризира малко познати културно-исторически обекти по поречието на Дунав. В експозицията ще бъдат включени и архитектурни забележителности от Австрия, Германия, Румъния, Сърбия, Унгария и Словения, с които страната ни е партньор в проекта „Дунавска културна платформа – креативни места на 21 век\". Той се изпълнява по Транснационална програма „Дунав\" 2014-2020 г. и е подкрепен от Дунавската стратегия, на която България е ротационен председател. Общият бюджет на проекта е близо 3,3 млн. лв. Синагогата във Видин не се ползва като молитвен дом от 1950 г. и в момента е в лошо състояние. 3D-проектът ще пресъздаде храма в неговия блясък. Калето е някогашната градската крепост за защита на Видин, обявена за архитектурен и строителен паметник с национално значение. Според историческите сведения крепостта никога не е била превземана при военни действия. За широката публика ще бъдат показани различни части от съоръжението, което се е простирало на площ от 7 кв. км. Идеята е обектите да станат част от нов туристически маршрут по поречието на реката. Очаква се той да бъде особено атрактивен за туристи от далечни дестинации като Китай, Япония, Америка и Австралия, за които е по-интересно и икономически оправдано да посетят региона вместо само една от дунавските държави. „Дунавска културна платформа – креативни места на 21 век\" е сред деветте стратегически проекта по Дунавската стратегия като България е партньор в 8 от тях. Те са за над 40 млн. евро и целят да превърнат региона по поречието на река Дунав в притегателен център за иновации, инвестиции и туризъм. Инвестициите са в областта на водния транспорт, инфраструктурата, енергетиката, образованието и иновациите. Най-мащабната - „FAIRway Дунав\", е за 24 млн. евро и цели подобряване на корабоплаването и навигацията по р. Дунав и нейните плавателни притоци. Важни за подобряване свързаността и икономиките на дунавските държави са и проектите „Дунавски поток\", „Дунавски пристанищни мрежи – Дафне\", „Данте\". С цел популяризиране на българското поречие на река Дунав като атрактивно място за туристически посещения, отдих и възможности за развитие, е и фотоконкурсът, обявен от МРРБ на тема „Една река – десетки райски кътчета\". Той е пряко свързан с основния фокус на Българското председателство на Дунавската стратегия – регионалният туризъм като генератор на икономически растеж и ключов фактор за справяне секологичните, социално-икономическите и демографските предизвикателства. Важна тема в дневния ни ред е и културното наследство в политиките на ЕС като ресурс за устойчиво развитие - в контекста и на това, че 2018 е Европейска година за културно наследство. В надпреварата, за която има атрактивни награди, може да се включи всеки, запечатал красива гледка по поречието на реката или по нейното крайбрежие. Изискванията са снимките да са направени през последната година и половина и да представят река Дунав. Големината им трябва да е между 2 MB и 6 MB. Задължително е при изпращането да бъдат посочени име и адрес на автора, телефон, възраст, както и описание на мястото, където е направена снимката. МРРБ очаква снимките до 15 юни на емайл  Най-красивите кътчета по река Дунав ще бъдат показани на специална изложба, която министърът на регионалното развитие и благоустройството Николай Нанков ще открие на 29 юни в Русе по повод Международния ден на река Дунав. България е председател на Дунавската стратегия за срок от една година – до октомври 2018 г. Успешно бяха проведени две от събитията в календара, а на 25 май в София ще бъде следващата съвместна работна среща на Националните координатори и Координатори на приоритетни области, която ще обсъжда оптималните възможности за успешно изпълнение на макрорегионалната стратегия. В рамките на председателството страната ни ще е домакин на Седмия годишен форум на Дунавската стратегия, който ще се проведе на 18 и 19 октомври в София в сътрудничество с Европейската комисия. Сред официалните му гости ще бъдат над 600 участници, сред които трима еврокомисари, министри, представители на различни институции от региона, бизнеса и неправителствения сектор.", "date": "2018.05.04", "title": "Синагогата и Калето във Видин ще станат част от нов туристически маршрут по Дунав"}
{"url": "http://standartnews.com/balgariya/pozhar_izpepeli_magazin_za_avtochasti_v_plovdiv-371184.html", "text": "Голям пожар изпепели тази нощ магазин за авточасти в Пловдив на бул. „Пещерско шосе\", съобщи кореспондентът на bTV в региона. Огънят обхванал и залепена за магазина къща. Той лумнал тази нощ около 3 ч. Шест екипа на пожарната са го гасили с часове. Сутринта те все още разчистваха мястото на инцидента. Причината за пожара все още не е известна.", "date": "2018.05.04", "title": "Пожар изпепели магазин за авточасти в Пловдив"}
{"url": "http://standartnews.com/balgariya/fandakova_znae_za_mnogo_zabavena_rabota_v_mladost_no_ne_i_za_koruptsiya-371183.html", "text": "Никога не съм получавала сигнали за искане на пари, но съм получавала изключително много сигнали за забавено строителство. По този начин столичният кмет Йорданка Фандъкова коментира в студиото на „Тази сутрин\" ситуацията със столичния район „Младост\", където районният кмет Десислава Иванчева е в ареста за обвинение в корупция, а посоченият от нея заместник Владимир Клисуров обяви, че не иска да бъде изпълняващ длъжността. „Не беше приятно това, което видяхме (при ареста на Иванчева – б.р.), за мен обаче е много тревожна ситуацията в район „Младост\" – вторият по големина в София, над 110 000 души, които вече толкова време нямат нормално административно обслужване. Това е изключително важна задача, от която, за съжаление, кметският екип абдикира\", заяви Фандъкова. Тя посочи, че всъщност единствената оставка, която Клисуров е подал, е като зам.-кмет на „Младост\", а тя може да бъде разписана само и единствено от... действащия кмет, която е в ареста. Йорданка Фандъкова подчерта, че тя може да е кмет на цялата Столична община, но не може да освободи Владимир Клисуров. По думите й в „Младост\" има затруднения в изпълнението на общински задачи – и то не от сега. Така СО чака повече от година актовете за общинска собственост на два отчуждени имота, които ще се използват за улици. Фандъкова посочи, че напомнителните писма за забавени преписки, издадени за „Младост\" са средно два пъти повече, отколкото в другите райони. „Г-жа Иванчева и г-н Клисуров бяха част от протестиращите граждани преди 2 години, когато започна да се строи един обект на място, където всички сме категорични, че не трябваше да се строи. Аз тогава заявих категорично, че тези проблеми трябва да се решават индивидуално, конкретно (...) Вместо да се решават проблемите балансирано, те се заключват в чекмеджетата\", посочи кметът и допълни, че за 2 години то „Московска\" 33 не е стигнал нито един доклад за конкретен казус с предложение за конкретно решение. Фандъкова коментира и публикувания в някои медии „СРС\" разговор между Иванчева и сочения за посредник в корупционната сделка Петко Дюлгеров. В записа се говори за това, че Иванчева не е искала, а й е бил предложен подкуп от инвеститор, който „си е опекъл работата в ГЕРБ\". Тя не е искала да вземе парите, основната част от които били за Йорданка Фандъкова. Столичният кмет посочи, че е подала официално запитване в прокуратурата дали има такъв разговор в материалите по делото. Отговорът е бил отрицателен. Фандъкова опроверга и информациите, че може да подаде оставка по здравословни причини. Най-важният проект в София за следващите – това е ремонтът и разширяването на Околовръстния път от „Младост\" до АМ „Тракия\" и от „Бъкстон\" до „Люлин\", стана ясно от думите на Фандъкова. За първия участък тече обществена поръчка, финализира се проектът за втория, който е и най-тежкият. Премиерът Бойко Борисов подкрепя проекта и е готов да осигури финансирането, подчерта кметът. Още от 7 май ще спре движението на трамваите по ул. „Граф Игнатиев\" в центъра, за да се направи цялостна реконструкция на района. „Ужасно е състоянието на цялата улица в момента. Това ще бъде едно ново градско пространство, пешеходно с трамвайно движение\", посочи Фандъкова и допълни, че при забавяне изпълнителят ще се лишава от по 240 000 лв. на ден, а некачественото строителство ще доведе до санкция в размер на 1,2 млн. До две седмици се започва работата по пътя през кв. „Витоша\" до Симеоновско шосе, като под бул. „Филип Кутев\" „Софийска вода\" първо ще изгражда канализационен колектор. На 1 юни започва работата по довършването на разширението на бул. „Тодор Каблешков\", като стартът е можел да бъде и по-ранен, но кметът специално е поискала да се изчака завършването на най-малките ученици. От лятото ще се ремонтират трамвайните линии по част от бул. „България\". На 1 юли ще започне ремонт в „Овча купел\" – последният участък от разширението на „Монтевидео\". В момента се избира изпълнител за цялостна реконструкция на ул. „Каменоделска\". „Само моля за търпение, защото ще бъде трудно движението и това лято\", призова Йорданка Фандъкова.", "date": "2018.05.04", "title": "Фандъкова знае за много забавена работа в „Младост”, но не и за корупция"}
{"url": "http://standartnews.com/balgariya/neformalna_sreshta_na_trima_prezidenti_v_ruse-371191.html", "text": "Неформална среща на президентите на България, Австрия и Румъния започна в Русе. Тя е по покана на българския държавен глава Румен Радев и е посветена на бъдещето на обединена Европа. Темите са свързани с европейската перспектива за Западните Балкани, бъдещето на кохезионната политика, енергийната и транспортна свързаност в региона. Президентите на Австрия и Румъния Александър Ван дер Белен и Клаус Йоханис бяха посрещнати от Радев в центъра на Русе, след което направиха пешеходна разходка до сградата на Историческия музей.", "date": "2018.05.04", "title": "Неформална среща на трима президенти в Русе"}
{"url": "http://standartnews.com/balgariya/borisov_i_evrokomisar_bienkovska_obsadiha_efektivnoto_upravlenie_na_ikonomikite_i_inovatsiite_v_es-371185.html", "text": "Министър-председателят Бойко Борисов и еврокомисарят по въпросите на вътрешния пазар, промишленост, предприемачество и малки и средни предприятия Елжбиета Биенковска обсъдиха укрепването на Единния пазар, цифровата инфраструктура и иновационния потенциал на европейската икономика. Това съобщиха от правителствената информационна служба. Подчертано беше, че този процес е ключов за повишаване на конкурентоспособността на държавите членки и подобряване на бизнес средата. Беше отбелязана активната работа на Българското председателство за постигане на напредък по отворените досиета в областта на икономиката. Еврокомисарят Биенковска изрази задоволство от активната политика на България за транспортната и дигиталната свързаност на страните от Западните Балкани. Премиерът Борисов благодари за отличното сътрудничество с Комисията по този приоритет, който ще даде добавена стойност за развитието не само на региона, но и на целия Съюз. Той посочи, че вижда ангажираност от всички лидери и институции, с които обсъжда възможностите за реализиране на проектите. По думите му, това му дава повече основания да смята, че интересът на европейските институции и държави към Западните Балкани ще бъде запазен и след края на Българското председателство. Министър-председателят Борисов и комисар Биенковска коментираха и възможностите, които предлага предложената от Комисията Многогодишна финансова рамка за периода 2021-2027. Борисов посочи, че в рамките на председателството ни България ще положи всички усилия за сближаването на позициите на държавите членки относно приоритетните за Съюза политики и разпределението на средствата за тях.", "date": "2018.05.04", "title": "Борисов и еврокомисар Биенковска обсъдиха ефективното управление на икономиките и иновациите в ЕС"}
{"url": "http://standartnews.com/balgariya/zabrana_do_zhivot_za_poseshtenie_na_futbolen_mach_predvizhda_noviyat_zakon_za_futbolnoto_huliganstvo-371189.html", "text": "13 конкретни точки в чл. 21 на новия Закон за футболното хулиганство ще определят какво точно означава футболен хулиган. Това заяви в интервю за Дарик радио бившият кмет на Пловдив и председател на Комисията по въпросите на децата, младежта и спорта в Народното събрание Славчо Атанасов. Законът за футболното хулиганство ще бъде готов до два месеца, уточни още Атанасов. В него се налагат толкова много промени, че реално това ще бъде един абсолютно нов закон, в който ще са взаимствани най-добрите законодателни практики от Испания, Англия, Италия  и Холандия. По думите на Атанасов в него ще бъдат упоменати конкретно ангажиментите на всяка една институция, тъй като общата безотговорност е най-големият проблем в момента в България. Законодателните промени предвиждат и тежки наказания за нарушителите - арест до 25 денонощия, големи парични глоби, подписки в районните управления на МВР, полагане на принудителен обществено полезен труд до 80 часа. При инциденти като този на 18 април, при който бе тежко ранена полицайка на дербито ЦСКА-Левски, на задържаните ще им бъде наложена забрана до живот да посещават спортни събития. \"Ако Законът бъде приет, ще се наказват дори феновете, които прескачат оградата и преминаването в друг сектор\", коментира още пред Дарик Славчо Атанасов.", "date": "2018.05.04", "title": "Забрана до живот за посещение на футболен мач предвижда новият Закон за футболното хулиганство"}
{"url": "http://standartnews.com/balgariya/kakva_otsenka_davat_balgarite_na_ministrite_ot_kabineta_borisov_3-371186.html", "text": "Министрите от третото правителство на Бойко Борисов приключват първата година от мандата със средна оценка от българските избиратели 3.71 по шестобалната система. Това показват данните на „Галъп интернешънъл\" от независим телефонен сондаж, проведен между 13 и 17 април сред 1000 пълнолетни българи. Най-висока средна оценка получава вицепремиерът Томислав Дончев, което явно е признание за експертния му образ и балансиран политически подход. Неговият резултат е добър не само сред поддръжниците на ГЕРБ но и сред по-широка политическа база в дясно-център, коментират социолозите. Още няколко министри са оценени над средното, сред които са и двамата вицепремиери от Обединени патриоти и четирима \"стари\" министри от предишни кабинети на Борисов, показва анализът. Ето оценките им в низходящ ред: Лиляна Павлова - 4.12 , Владислав Горанов - 4.02, Красимир Каракачанов - 3.94, Валери Симеонов - 3.85, Теменужка Петкова - 3.78, Николина Ангелкова - 3.74, Николай Нанков – 3,73. За отбелязване е добрата оценка за Красимир Каракачанов и Валери Симеонов, които не само за пръв път са във властта, но и представляват сравнително малка политическа сила, отчитат от \"Галъп\". По-голямата част от министрите пък получават под средната за кабинета оценка. Като основни фигури в един кабинет финансовият министър и вицепремиери са с добри позиции, най-ниски са оценките в най-невралгичните ресори, а ресорите, свързани с европейските фондове и председателство, са в челото. В годините министър-председателят Борисов запазва най-висок рейтинг на доверие в сравнение с всички министри и по този начин в известен смисъл \"дърпа\" всички напред, посочват от \"Галъп\".", "date": "2018.05.04", "title": "Каква оценка дават българите на министрите от кабинета „Борисов 3“?"}
{"url": "http://standartnews.com/balgariya/s_dareniya_vazstanoviha_opozhareniya_blok_v_boychinovtsi-371190.html", "text": "Дни преди Коледа жилищен блок в Бойчиновци беше напълно унищожен от пожар. Тогава щетите изглеждат непоправими. Но местната власт откри дарителска сметка. Събрани са 38 хил. лв., гредите и превозът са осигурени безплатно, ремонтът започва и вече е на финалната права. И така ден преди Гергьовден надеждата се връща за всички обитатели на блока.", "date": "2018.05.04", "title": "С дарения възстановиха опожарения блок в Бойчиновци"}
{"url": "http://standartnews.com/balgariya/delyan_peevski_az_voyni_ne_vodya-371192.html", "text": "\"Както вече казах, те са големи момчета – генерали, и трябва да седнат на една маса и да се изяснят. Аз войни не водя, още по-малко с Иво Прокопиев. Войната е между Борисов и Радев и те не трябва да я прехвърлят върху други\". Това заяви депутатът от ДПС Делян Пеевски пред Агенция \"Монитор\" по повод замесването на името му в институционалната война между премиер и президент. \"Тази война вреди на държавата и двамата спешно трябва да изяснят отношенията си. Не е редно да се намесват имената на трети лица. Ако Прокопиев има някаква война, тя си е за самия него.  Пак подчертавам, аз войни не водя. Моята претенция към Иво Прокопиев е по отношение на медиите му, които разпространяват фалшиви новини. Аз категорично се противопоставям на тази порочна практика и ще продължа чрез моите издания да разобличавам фалшивите новини, тъй като те замърсяват медийната среда и така не може в нея да има прозрачност. Ще припомня още, че вестниците „Телеграф\", „Монитор\", „Политика\" и Агенция Монитор първи започнаха кампания срещу фалшивите новини в България\", подчерта още Делян Пеевски пред Агенция \"Монитор\".", "date": "2018.05.04", "title": "Делян Пеевски: Аз войни не водя"}
{"url": "http://standartnews.com/balgariya/edna_godina_ot_upravlenieto_na_kabineta_borisov_3-371169.html", "text": "Третият кабинет на Бойко Борисов стана на една година. Той дойде на власт след победата на ГЕРБ на последните парламентарни избори и споразумението за коалиционно управление с Обединените патриоти. За последната година в кабинета беше извършена една по-съществена рокада – здравният  министър Николай Петров подаде оставка след скандал и беше сменен от Кирил Ананиев. Заради друг скандал – сделката за продажбата на ЧЕЗ, и енергийният министър Теменужка Петкова депозира оставката си, но в крайна сметка тя не беше приета. Кабинетът „Борисов 3\" оцеля и след вот вот на недоверие, внесен от БСП заради провала в борбата с корупцията. Отчетите за свършената работа на правителството започнаха още вчера, когато регионалният министър Николай Нанков обяви пред депутатите, че страната ни строи най-евтините магистрали в Европа.", "date": "2018.05.04", "title": "Една година от управлението на кабинета „Борисов 3”"}
{"url": "http://standartnews.com/balgariya/detsa_shte_tarsyat__sakrovishta_v_nim-371149.html", "text": "На 5 май Националният исторически музей ще навърши 45 години. В тази връзка \"Стандарт\" започва поредица от публикации за годишнината. Днес ще ви разкажем какви изненади е подготвил най-големият музей у нас за Европейската нощ на музеите. Утре очаквайте специално приложение, посветено на 45 години НИМ. Националният исторически музей /НИМ/ ще отпразнува тазгодишната Европейска „Нощ на музеите\" като отваря на 19 май широко и гостоприемно вратите си за всички посетители – без разлика на пол, възраст и занятие - от девет и трийсет сутринта до полунощ, като от 18 часа до първия час на 20 май входът е свободен. Но работата не е само гостоприемството, разбира се. Осмата поредна „Нощ в НИМ\", която съвпада с 45-ия рожден ден на музея, предлага вълнуващи, познавателни и плодотворни срещи с историята и изкуството, в които всеки - и млад, и стар - може да намери по нещо за себе си. Не случайно мотото на тазгодишния Международен ден  на музеите – 18 май, е: „Хиперсвързани музеи: нови подходи, нови общества\". Може да ви звучи малко претенциозно, но това, по-простичко казано, означава, че колкото и стара и достолепна да е музейната наука и практика, тя не само държи на постоянните си и преки „хипервръзки\" с посетителите, но постоянно търси нови и нови пътища и пътечки да ги привлича по атрактивен и емоционален начин към себе си. И да ги вписва в „инвентарната книга\" на верните си почитатели. А сега по-конкретно. Да предположим, че вие, средностатистически майка и татко, сте решили да отидете семейно на музей в неговия празничен ден, с двете /примерно/ поотраснали деца, и дори да му посветите голяма част от деня. Ние, музейните работници от НИМ, благодарим за честта, но бързаме да попитаме дали /или от кога/ не сте разглеждали постоянната ни експозиция? Ако, на вас, или на децата ви, това ще е за първи път, предлагаме ви да дойдете по-рано – „специалният\", музеен ден започва, както казахме, в девет и половин сутринта и така експозицията може да е ваша чак до полунощ. Дори и да смятате, че я познавате, винаги може да ви се случи да намерите нещо ново в нея или пък да ви се прииска да опресните знанията и/или представите си за нашето минало. Още повече, че експозицията е обновявана периодично а както всяка година, и сега имаме новости: За първи път на някои от експонатите на НИМ ще бъдат поставени QR кодове, с които ще можете да получавате допълнителна информация за тях. А пък информация за стотиците събития през тези  години може да получите от специално уредената изложба: \"45 години НИМ - историята на музея в плакати и каталози\". Тези своеобразни знаци и любопитни свидетелства на времето очертават по убедителен начин плодотворния път на музея през годините - у нас и зад граница. Нова е и изложбата „Спасени за поколенията\". Не я пропускайте – тя е посветена на седемте културно-исторически обекта на България, включени в списъка на ЮНЕСКО на световното културно наследство. Вие може и да ги познавате, но децата ви? Ако и на тях им е интересно – добре, а ако не съвсем – още по-добре. Вече минава 10 часа сутринта и може да ги заведете в тяхното „царство\" – в Детския образователен център на НИМ, който ще е техен до осем вечерта. Там има различни ателиета, където децата, заедно с неизбежната забава и с игрите, ще могат да се научат на някои неща, които – ти да видиш! - се правят не само с компютри и с други модерни „джаджи\", ами и с „голи\" ръце. Оставяте смело децата на грижите на нашите специалисти в ателиета и отивате на още една специална изложба: „Сакралното пространство на религиозната култура и народното изкуство по българските земи - ХV–ХІХ в.\". Иновативната експозиция не само показва уникални образци на християнското и народното изкуство от ХV-XIX век, но и доказва по категоричен начин, че духовното е неизменна част от прословутия „чип\" на българина И за да си донапълните душата с гордост и със заслужено самочувствие, хлътвате в залата, където е изложбата „Златарството по българските земи - XVI-XX в.\" Може да викнете от Центъра и децата си, за да видят и те как блестят над петстотин изящни предмета на изкуството, излезли изпод ръцете /и душите!/ на гениални – известни и неизвестни - български златари. Екземплярите, които ще напълнят с възхита очите ви, са събирани търпеливо и всеотдайно, с родолюбива етнографска страст, десетилетия наред от колекционера  Антонио Василев. И сега – изненада! Дошли-не дошли при златарите, децата ви непременно трябва да се включат в нашата игра. И вие също може да опитате - кой не обича да се състезава, и да показва, че знае, че може, а когато играта е свързана с „Тайните на българската история\", става още по-интересно и даже загадъчно. Е, добре – ще кажем нещо в аванс: Играта е от типа „търсене на съкровище\"; два отбора /от по петима души най-много/ бродят из залите на музея и се опитват да разбулват различни загадки. Победител е онзи отбор, който първи открие верните отговори и така не само стигне до „съкровищата\", но и до...специалните награди, които сме подготвили. Но да знаете: никак не е лесно. Затова пък може да се забавлявате с тази игра от девет и половина до шест вечерта. Кажи-речи – цял ден. Ако не ви е провървяло много-много в играта, в което впрочем искрено се съмняваме, ще можете да се утешите с концерт. От седем часа вечерта ви очакват музикантите от групата „Оратница\", които омесват по изключително находчив и красив начин автентичния български фолклор със съвременните музикални стилове, като при това използват инструменти от цял свят... Иска ви се пъстрият музикален десерт да продължи още, но вече е полунощ, а на децата, въпреки че още преживяват търсенето на съкровищата, вече са поуморени. Ама пък беше толкова хубаво! Да не забравите на тръгване да си вземете от щанда на музея книгата, която търсехте отдавна – ще ви я предложат, както впрочем и всичко друго от щанда, на половин цена. Завършва Европейската нощ на музеите, но не завършва европейското денонощие на нашия Национален исторически музей. Четиридесет и пет години не стигат!", "date": "2018.05.04", "title": "Деца ще търсят  съкровища в НИМ"}
{"url": "http://standartnews.com/balgariya/polovite_infektsii_izdavat_krashkachite-371164.html", "text": " Защо ли тази фраза на уникалния поет е толкова истинска поне за мен? Защото през дългите години лекарска практика видях как елементарното човешко поведение наречено на жаргон „свалка\" се превърна в гнусна и доходосна „професия\". Но това ще го коментираме малко по-късно. Преди това нека отдадем заслужена почит на великия Тончо Русев и на една от създадените от него творби „Тишина\", може би царяща навсякъде около нас. Интересно е, че едни изглежда припознават вибрациите на тази мелодия като черната гостенка, други като тъга, трети – като самота. Някъде бе написано, че това е химнът на сираците. Но да не забравяме - и те са хора, нищо човешко не им е чуждо и повече от всеки друг знаят какво е да си лишен от родителска ласка и опора. И все пак да се върнем към реалностите на парливия живот – къде хубави, къде лоши. Само преди около седмица обявихме една анкета, насочена към нашите Дон Жуани и гларуски. Резултатите, от която предупредихме, че може и да не са толкова лицеприятни. Но преди да задълбаем в тях ще си припомним един виц, изпратен от наши читатели, гласящ следното:  . Като тук уточняваме, че не става дума за сатанински такива, а за онези на благородното животно елен или лопатар. Макар, че никак не изглежда благородно човек да се сдобие с такива! Но както се казва: „кой каквото си направи, никой друг не може да му го направи\"! Вероятно привържениците на разкрепеността ще оправдаят това поведение с взаимоотношенията между петела и кокошките или пък с факта за неоспоримото съществуване на най-древната професия, а може би със самодивите и харемите. Но за вредните навици (и не само за тях) винаги се намира оправдание. Същото изглежда не е необходимо на студентка от Париж, продала девствеността за „невзрачната\" сума от 1,2 млн. евро. Дано само тази новина не породи невиждана завист у някои родни дами, задоволяващи се с направо подаяния спрямо тези цифри. И все пак защо се стигна до там, че девствеността се превърна в скъпо платен „артикул\" и средство за препитание ? Това не е ли първата крачка към пречупването на мисленето и вземането на решение, че луксозен начин на живот се постигне с помощта на плътта? Да не говорим, че опитите да възпитаме каквито и да е ценни трудови навици у подрастващите са предварително обречени на провал при наличието на подобен „светъл\" пример. Към който можем да причислим и отправен съвет от майка към дъщеря, а именно да се прегръща с всеки, който й падне, колкото се може повече, тъй като това деяние е естествен наркотик. После се чудим защо моногамията е отживелица, а кръшкането – символ на големи постижения (б. р.- за тях никой не дава нито Оскари, нито Нобелова награда).  ще споменем следното, като първо ще се фокусираме върху нежния пол и признаците на „филма изневяра\". Най – фрапантният признак е рязката смяна на любимата марка аромат и „агресивното\" количество, което се излива върху кожата. После продължаваме със зачестили срещи с приятелки, особено за фитнес, което е много лош сигнал. Бруталното е „необяснимото\" увлечение по латексовите дрехи, носени по време на работа, дългите обедни почивки, придружени от уж чаша вино. А започне ли вашата „половинка\" да ви ругае за хъркането – знайте има друг в играта. Друг, заслужаващ внимание сигнал, издаващ раздвоеното мислене, е наличието на нехарактерни за жена оръжия за защита, като бухалка в колата. И не се чудете какво точно се случва, ако приятелката ви отиде на море със сестра си,  върне се по-бяла от смъртта и със самолечение, включващо поставянето на вагинални глобули. Това е реална история, споделена от мъж, разбрал едва месеци по-късно как е попаднал в клуба на благородните трофеи. Но приказката „на лъжата, краката са къси\" не случайно е самата истина. Защото дори да успееш да прикриеш деянията си, то заболяванията ти ще те издадат. Особено тези, прехвърлящи се по полов път, винаги даващи отражение върху децата. Да вземем за пример заразяване с уж „безобидната\" хламидия. Доказано е, че по-специално Хламидия пневмония, която се счита за най-често срещаната причина за инфекции на дихателните пътища има връзка с появата на бронхиалната астма и хроничната обструктивна белодробна болест. Продължителна инфекция с нея допринася за хронична астма, защото бактерията стимулира производството и експресията на цитокини, хемокини и адхезионни молекули – все действия, които могат да усилят и удължат възпалението във времето. Астмата е заболяване, което изключително много се проявява при деца. И въпреки, че генетично предразположение и излагане на алергени се смятат за основни рискови фактори за появата й,  все повече данни показват, че майката играе решаваща роля при развитието на имунните реакции на плода. Астмата може да има сериозни последици за бременността. Специалистите стигат до консенсуса, че астматичните жени са изложени на по-голям риск от преждевременно раждане на бебе с ниско тегло и усложнения като прееклампсия. Няколко механизма са свързани с неблагоприятните ефекти на жена с астма върху бременността и могат да включват хипоксия, възпаление, изменения в плацентата. Повишената секреция на майчиния кортизол пък може да промени развиващата се имунна система, като повлияе клетъчната диференциация, което води до повишена чувствителност към атопия и астма. Предаването на астма от майка на дете по всяка вероятност включва и постнатални събития, които могат да се прехвърлят през плацентата и майчиното мляко. При силния пол ситуацията е доста по-различна, но то няма и как да бъде друго. Все пак говорим за два противоположни „свята\", които обаче са свързани, ако щете дори и чрез „упражнението\" бръснене, което зачестява при мъжагите, решили да се впуснат в авантюра. Само, че някои от тях предпочитат да скъсят пътя до сърцето на своята избранница с помощта на вино и опиати. Други използват заобиколния метод „изпрати приятел\", за да се домогнат до жена, която харесват, но знаят, че не могат да доближат по много причини. И тук отново в действие влиза комбинацията субстанции и алкохол, известни в някои среди под името „гълъб\". С негова помощ избранницата ден след ден се влюбва в напитката и мястото, където я получава до появата на нейния рицар. Разбира се докато това стане факт се случват доста събития. Докато в даден момент не започне целенасоченото вменяване на чувство за вина. Подобни истории вече са сюжет на много наши филми и заливат интернет. Проблемът е, че те също имат голяма роля за стремглавото намаляване на населението и прогресивното ни оглупяване. Което отчасти оправдава и комплексаркото поведение на мъжете, подаряващи черни орхидеи. Но те едва ли познават и знаят символиката на това цвете, както и че самата дума за първи път е използвана от древногръцкия учен Теофраст и означава тестис (формата на луковиците поражда такава асоциация). Между другото тази част от мъжката анатомия също е подвластна на инфекциозни възпалителни процеси, дължащи се на голямата любов към живота и омразата към еднообразието, като например епидидимит и орхит. Доста е неприятно, когато се появи и проблем с литриевите жлези. Въпроснният си има име – литриит и се появява винаги благодарение на остър или хроничен уретрит и гонококция, чийто причинител е патогенът найсерия гонорея. , които в зависимост от мястото на отварянето се превръщат във фистули. По този начин се постига и последващото хронифициране на диагнозата. Характерно е и образуването на псевдоабсцеси, задържащи гонококите в тях и по този начин водещи до рецидивиране на инфекцията. Клиничният признак за наличието им е  изтичането на серозно-гнойни капки от уретрата сутрин или при физически усилия. Излишно е да обясняваме, че всяка полова инфекция удря по най-милото, а именно възможността за създаване на здраво дете. За това нека не виним Господ за нещата, които ни се случват. И дори той да ни ги е пратил като изптание, то е защото ние сме предизвикали тази негова постъпка. За това би било разумно да се вслушаме в един съвет, а именно: „Порасни чрез светлината до безкрая на цялото, голямо и въпреки това още по-голямо от всичко, което познаваме. А това е мъдростта, която е безгранична – дори расте през вековете, Едно е с безкрая и по-голяма от всичко\". А истинските рицари едно време са признавали само черното лале.", "date": "2018.05.04", "title": "Половите инфекции издават кръшкачите"}
