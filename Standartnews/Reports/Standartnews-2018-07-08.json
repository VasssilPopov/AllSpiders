{"url": "http://standartnews.com/sport/selektsionerat_na_belgiya_az_sam_nayshtastliviyat_chovek_na_sveta-373369.html", "text": "Селекционерът на Белгия Роберто Мартинес определи себе си като \"най-щастливия човек на света\", след като играчите му победиха Бразилия с 2:1 и се класираха за полуфиналите на Мондиал 2018 за сметка на 5-кратните световни първенци. \"Срещу Бразилия винаги има психологическа бариера - всички знаят кои са играчите в жълти фланелки, знаят за петте им световни титли и това винаги тежи. Затова ни трябваше и много смела тактика. Поехме голям риск с промените в състава и се нуждаехме от това играчите да вярват, че са способни да победят\", каза Мартинес. \"Mачът опря да до силата на характера на играчите. Аз съм най-гордият и най-щастлив човек на света, защото дадох изключително трудна тактическа задача на играчите, но по начина, по който я изпълняваха до последната секунда на мача, бе невероятно\", допълни Мартинес. На полуфиналите Белгия ще срещне Франция.", "date": "2018.07.07", "title": "Селекционерът на Белгия: Аз съм най-щастливият човек на света"}
{"url": "http://standartnews.com/sport/angliya_izliza_da_vzeme_svoeto_sreshtu_shvetsiya-373373.html", "text": "Днес ще стане ясна и втората полуфинална двойка на Мондиала в Русия. Швеция и Англия ще бъдат опоненти в Самара от 17:00 ч., а домакините на турнира в последния четвъртфинал ще спорят с Хърватия от 21:00 в Сочи. Англия и Швеция са наясно колко важен е този двубой и ще бъдат пределно мотивирани. Независимо от това кой ще продължи напред, ще се превърне в голямо събитие, тъй като и двата отбора отдавна не са достигали до полуфиналите на Световно първенство. На Швеция това й се удаде в САЩ през 1994 г., когато стана трета след победа над България в мача за бронза. Англия пък игра на полуфиналите на Мондиала в Италия през 1990 г. и финишира на четвърто място. В 1/8-финалите Швеция надигра Швейцария минимално с 1:0, благодарение на рикошет след удар на Емил Форсберг. \"Трите лъва\" пък успяха да се справят с тежък психологически удар, след като Колумбия изравни резултата в добавеното време и в крайна сметка се наложиха над южноамериканците след дузпи с 4:3. Двата отбора са се срещали доста често - 23 пъти и имат по 7 победи, а равенствата са 9. Първият мач се е играл през 1923 г. в Стокхолм и е завършил с победа над островитяните с 4:2. Последният двубой датира от края на 2012 г., когато скандинавците триумфираха с 4:2, а Златан Ибрахимович вкара гол, за който получи приза на ФИФА на името на Ференц Пушкаш. Хари Кейн вкара шест гола дотук за островитяните и повтори рекорда на Марадона за най-много точни удари на капитан на един отбор на Мондиал. 24-годишният нападател на \"шпорите\" също така повтори националният рекорд за попадения на едно Световно първенство, поставен от Гари Линекер през 1986 г. в Мексико. Шведският вратар Робин Олсен в същото време три пъти на това първенство не допусна гол и сега ще се опита да стане първият страж на страната си, който опазва вратата си \"суха\" в четири срещи. Вероятни състави: Швеция: Робин Олсен; Емил Крафт, Виктор Линдельоф, Андреас Гранквист, Лудвиг Аугустинсон; Виктор Клаесон, Себастиан Ларсон, Албин Екдал, Емил Форсберг; Маркус Берг, Ола Тойвонен Англия: Джордан Пикфорд; Кайл Уокър, Джон Стоунс, Хари Магуайър; Киърън Трипиър, Деле Али, Джордан Хендерсън, Джеси Лингард, Ашли Йънг; Рахийм Стърлинг, Хари Кейн. Стадион \"Фищ\" в Сочи ще посрещне за последно мач от настоящото Световно първенство. Последни на стадиона, на който се проведоха един от най-напрегнатите и интересни мачове, ще играят домакините и Хърватия. И двата тима стигнаха трудно до 1/4 финалите. \"Сборная\" почти цял мач се отбраняваше срещу тима на Испания, който имаше впечатляващо надмощие във владеенето на топката и териториално, но руснаците устояха на натиска и после елиминираха Ла Фурия след дузпи. Подобна развръзка имаше и в мача между Хърватия и Дания - отборите си отбелязаха по един гол в първите пет минути, а после за два часа не успяха да излъчат победител. Отборът на Златко Далич намери място сред най-добрите осем след удари от бялата точка. Настроението в Русия растеше след всяка една победа на националния отбор, а триумфът срещу Испания хвърли във възторг цялата нация. Тази победа вече е в историята и отборът се съсредоточи изцяло в мача с \"шахматистите\". Те пък се надяват на повторение на успеха от 1998 г., когато стигнаха до полуфиналите. В груповия етап хърватите показаха много интересен футбол и надиграха Нигерия, Аржентина и Исландия, но след това еуфорията на запалянковците бе охладена от не толкова изразителна и доста пасивна игра срещу Дания. Хърватия за пети път участва на Мондиал и за трети път ще играе с домакин на турнира. Предишните мачове завършиха неуспешно за тях - през 1998 загубиха от Франция (1:2), а през 2014 г. в мача на откриването срещу Бразилия поведоха в резултата, но загубиха срещата (1:3). Вероятни състави: Русия: Игор Акинфеев; Марио Фернандес, Иля Кутепов, Сергей Игнашевич, Фьодор Кудряшов; Роман Зобнин, Далер Кузяев; Александър Самедов, Александър Головин, Денис Черишев; Артьом Дзюба Хърватия: Даниел Субашич; Шиме Върсалко, Деян Ловрен, Домагой Вида, Иван Стринич; Иван Ракитич, Марсело Брозович, Анте Ребич, Лука Модрич, Иван Перишич; Марио Манджукич.", "date": "2018.07.07", "title": "Англия излиза да вземе своето срещу Швеция"}
{"url": "http://standartnews.com/svyat/zhegi_obhvanaha_sasht_i_kanada-373377.html", "text": "Гореща вълна обхвана Съединените щати и Канада. Броят на жертвите от високите температури се увеличава. Най-тежка е ситуацията в южната част на Квебек, където жегите причиниха смъртта на най-малко 54 души. На места температурите достигнаха до 40 градуса по Целзий. Според местните власти това е най-тежката гореща вълна от десетилетия насам. Ситуацията е сходна и в някои райони на Съединените щати. В Калифорния например термометрите показват 43 градуса по Целзий.", "date": "2018.07.07", "title": "Жеги обхванаха САЩ и Канада"}
{"url": "http://standartnews.com/svyat/petima_postradaha_pri_puskaneto_na_bikovete_v_pamplona-373382.html", "text": "Един човек е с прободна рана и още четирима с охлузвания след първото пускане на биковете на фестивала на Сан Фермин в Памплона, съобщиха световните информационни агенции. Дъжд намокри тесните калдъръмени улици точно преди да бъдат пуснати биковете и те бяха по-хлъзгави от обичайно. Тичането пред тях, наричано \"енсиеро\", продължи по-малко от две минути и половина. Животните, докарани днес за коридата, са с тегло от 550 кг до 630 кг. Следобед срещу биковете ще се изправят тореадори. Фестивалът на Сан Фермин ще продължи до 14 юли. Освен с тичане пред биковете, той се слави с денонощни пиршества. По улиците преминават религиозни процесии и дефилета с гигантски кукли. След коридите има балове и концерти. По време на фестивала градът с 250 000 жители набъбва до 1,5 милиона души с туристите. Сан Фермин е светецът-патрон на Навара. Фестивалът датира от края на 16-и век, макар корените му да са още по-стари, от времето, когато Испания приема християнството. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г.", "date": "2018.07.07", "title": "Петима пострадаха при пускането на биковете в Памплона"}
{"url": "http://standartnews.com/svyat/li_katsyan_obeshta_poniski_mita_za_evropa_ot_sofiya-373372.html", "text": "Пазарът на Китай ще продължи да се отваря за Европа, а правителството ще намалява митата за внос на европейски стоки. Това послание отправи китайският министър-председател Ли Къцян при откриването на бизнесфорума от инициативата 16+1 в зала 1 на НДК. Ден по-рано, отново от София той потърси съюз с ЕС в започнатата от американския президент Доналд Тръмп търговска война срещу Европа и Китай. САЩ увеличиха драстично митата си. \"Насочени сме към отваряне на пазара на Китай, защото това е важно както за Европа, така и за Китай. Ще се придържаме към бизнес правилата и ще намаляваме митата за внос, за да се възползваме заедно от възможностите за растеж\", заяви на откриването на форума Ли Къцян. Китай проявява интерес към всякакви качествени европейски стоки, но премиерът подчерта важността на земеделската продукция от Европа. Думите му чуха премиерите на 16 държави от Централна и Източна Европа, както и представители на ЕС, които са поканени да участват във форума от домакина Бойко Борисов. Платформата 16+1 е отворена и за другите институции на Европейския съюз. Това заяви председателят на Държавния съвет на Китай Ли Къцян в словото си при откриване на на Седмата среща на високо ниво в София.  Той поздрави лидерите на държавите от Централна и Източна Европа, но и бизнеслидерите, които участваха в него, те са към 1000. Китайският премиер обаче припомни, че бизнесфорума е по-стар от този на лидерите с една година.  Той подчерта, че отношенията на Китай с държавите от Централна и Източна Европа са постигнали успех и напредък, дори на фона на глобалната финансова и икономическа криза и по време на глобалното възстановяване. \"Постигна се бързо развитие на отношенията сравнено с някои други страни. Търговията в първите 5 месеца на тази година се е увеличила с 24,5% между Централна и Източна Европа и Китай\", подчерта Къцян.  Това е вдъхновяващо, реагира той, но има пространство и възможности за развитие. Китайският премиер изтъкна и ръстът на туризма в страните от Централна и Източна Европа с десетки проценти заради китайските туристи. Китайският премиер заяви, че Европа е важна в глобален мащаб за мира и развитието. Ако Европа бъде отслабена, това ще бъде лошо и за Китай, заяви Ли Къцян. След това той говори за отвореността на платформата 16+, както и за възможностите за финансиране на проектите, което може да стане в сътрудничество с Китай, Световната банка и други институции.  Това ще бъде от полза за 16+. Китайският премиер заяви още, че разчита на прозрачност при търговете и процедурите При равни условия китайската страна ще може да предложи проекти на ниска цена. Той припомни и разговорите си с премиера Бойко Борисов предишния ден и за участието на трети страни в двустранни проекти. Това ще донесе възможност за сътрудничество.", "date": "2018.07.07", "title": "Ли Къцян обеща по-ниски мита за Европа от София"}
{"url": "http://standartnews.com/svyat/izvanredno_polozhenie_v_kaliforniya_zaradi_gorski_pozhari-373366.html", "text": "Губернаторът на американския щат Калифорния Джери Браун обяви извънредно положение в окръг Сан Диего заради горските пожари. Това се казва в изявление, публикувано на официалния сайт на губернатора, цитирано от БГНЕС. В него се отбелязва, че в окръга са изгорели няколко къщи, а някои пътища са затворени за движение с цел да си избегнат инциденти. Пожарът заплашва жизненоважна инфраструктура и населени места, предупреждават властите. През последните дни горски пожари бушуваха в редица западни щати заради горещото и сухо време. Те доведоха до масови евакуации на хора в щатите Колорадо, Уайоминг и Калифорния. Според прогнозите на синоптиците, горещото време, придружено от силен вятър, ще се запази в западната част на страната до края на юли.", "date": "2018.07.07", "title": "Извънредно положение в Калифорния заради горски пожари"}
{"url": "http://standartnews.com/regionalni/tsarnogorski_sabor_vazrazhda_traditsiite-373354.html", "text": "В културния календар на страната и различните райони през лятото има много събития, свързани с местните традиции, обичаи и фолклор. Празници, фестивали, събори възраждат българския дух и любов към родното. За първи път в средата на юли тази година ще ще има такова събитие и в сърцето на Граово - историко-географска и етнографска област с два центъра - градовете Перник и Брезник. Първото издание на  Църногорския събор при манастира \"Свети Безсребреници Козма и Дамян\" над брезнишкото село Гигинци  ще се проведе  на  манастирските ливади в дните от 13 до 15 юли. Събитието има благословението на негово Светейшество Българския патриарх и Софийски митрополит Неофит. Програмата на събора е целодневна. Именити фолклорни изпълнители и любителски състави от района и страната ще имат своите изяви на сцената на събора без това да е конкурс. Идеята е съборът да възроди духа на народното веселие, родовите срещи, празниците по селата,  както са се случвали в миналото. Като гост изпълнители ще се включат ансамбъл \"Българе\" с голям концерт на 14 юли -   събота вечер, квартет \"Славей\", който ще участва с църковни песнопения и по време на богослуженията в манастирския храм в събота, когато обеден концерт ще има и ансамбъл \"Родопа\". Оркестър \"Канарите\"  ще весели посетителите с изпълненията си в неделя на обяд - 15 юли. Наред с музикалната програма ще има голям фермерски базар,  където свои продукти ще предложат и манастири от страната и чужбина. Щандове ще имат майстори на художествени занаяти.  Животновъди ще участват в изложение на местни породи животни. Специална църковна програма ще предложи и светата обител, приела домакинството на събитието. а ателие „Да славим Господа\" ще предложи усвояването на сръчности, свързани с Църквата. Художници-приложници ще помогнат  на всеки желаещ да си направи собственоръчно спомен от събора и манастира. Началото е още в петък вечер - 13 юли, когато съборът ще бъде открит с молебен за здраве и благоденствие и водосвет, а след това в   големия концерт  „Гласовете на Граово\" ще участват обичаните граовски певци Павлина Горчева, Сорина Богомилова, Георги Гьолски и по-младите - София Илиева, Ива Давидова, Румяна Попова. Преди това, от 16 часа, ще се състои колоквиум на тема „Развитие и бъдеще на културния и на поклонническия туризъм в област Перник\" с участието на министъра  на културата Боил Банов и с  подкрепата на Николина Ангелкова – министър на туризма. Събитието е част от програмата на събора – инициатива, която е по идея на областния управител на Перник Ирена Соколова - председател на Инициативния комитет за събора.  Целта е  да се представят  в национален формат съкровищата на Граово. Модератор на форума ще бъде главният  редактор на вестник „Стандарт\" Славка Бозукова. Официалното откриване ще стане точно в 12 часа в събота, когато земеделският министър Румен Порожанов и Соколова ще приветстват участниците и гостите. Очаква се да прозвучат и пастирски слова от името на Светейшия български патриарх Неофит.  Музикалният поздрав за официалното откриване ще бъде от солистката на ансамбъл \"Филип Кутев\" Сорина Богомилова, която е един от инициаторите за това събитие. С нея на сцената ще се качат и танцьорите от нейното родно село Дивотино, известни с майсторското си хоро. В съботната вечер изява ще имат изпълнителите на автентични и авторски граовски песни  Радка Алексова, Димитър Лукарски, Валерия Момчилова, Ана-Мария и сестрите близначки Ева и Ива Валентинови, чиито корени са от близкото село Ноевци.  В неделя на обяд ще бъде изявата на ансамбъла с оркестър \"Граовска младост\" към Двореца на културата в Перник. Дълъг е списъкът и на утвърдени изпълнители на традиционен фолклор от читалищата в Пернишко, а и от страната. Съставите и индивидуалните изпълнители, заявили участие, са повече от 40 с близо 600 изпълнители. Самодейци от читалището в град Земен ще пресъздадат възрожденско село от Граовския край и Ще демонстрират и стария начин за правене на мътеница чрез „биене\" на млякото в бучка, бутило, бутелькя, каквито имена в Граово има  дървеният цилиндричен съд, в който се прави това. Баби ще покажат как се „чепка\" вълна, как се преде и как се плете. Земенчани ще демонстрират и традиционни народни занаяти, с които се изработват   маски и ликове за обичая „Сурва\", сурвакарски костюми, плетива на една кука, с две игли и с пет игли, както се правят вълнените чорапи. Във възрожденското граовско село ще има и старовремска сватба. Групите за традиционен фолклор от земенското село Пещера и от самоковското Алино игра с даровете, шарене на хорото. Щанд ще има майсторът от Перник Камен Евтимов, който ще демонстрира на място средновековна техника за плетене на ризници и ще разказва за българското военно дело през средновековието, оръжията и тактиките от онова време. Той ще покаже и как е изглеждал  средновековният войник, въоръжен с меч, брадва, ризница, бранници за ръцете, щит. Предлага се и снимка за спомен със старинните оръжия и облекла. За публиката на събора със съдействието на организацията „Фото България\" ще има конкурс за най-харесвана мъжка, женска и детска снимка в народни носии. Свои щандове на събора ще имат и представители на Национално сдружение „Хайдути\", както и Пътуващо читалище\" на Ивайло Шопски. Входът за събитието, на което ще бъдат представени фолклорът, традициите, талантите, занаятите и духът на Граово, е свободен. След откриването от Обединени български животновъди и Църногорския манастир, край който е ставал голям панаир още в началото на 18-ти век. Зад инициативата застанаха  местното сдружение на работодателите КРИБ-Перник, областната администрация, бизнесмени, специалисти, общественици, фолклорни изпълнители. Съборът получи подкрепата на Министерство на земеделието, храните и горите, Българска православна църква, Общините Брезник, Трън, Перник, Земен, Радомир и Ковачевци. Цялостната организация е възложена на фондация „Георги Енчев\". Генерални спонсори на първото издание на събора са компанията \"Асарел-Инвестмънт\",  Общинска застрахователна компания, организацията \"Обединени български животновъди\". Организаторите са се погрижили да осигурят паркинг за 5 000 автомобила. Да мястото на събитието ще има и допълнителен обществен транспорт.", "date": "2018.07.07", "title": "Църногорски събор възражда традициите"}
{"url": "http://standartnews.com/svyat/ekstremistko_napadenie_v_stolitsata_na_somaliya_vze_zhertvi-373380.html", "text": "Най-малко девет души са убити и над десет са ранени в продължаващата атака на ислямски екстремисти срещу вътрешното министерство на Сомалия, предаде Асошиейтед прес, позовавайки се на полицията. Възможно е жертвите да се увеличат, защото силите за сигурност продължават да се бият с няколко въоръжени мъже, успели да влязат в сградата. Твърди се, че там има блокирани хора, предимно министерски служители. Нападението на \"Аш Шабаб\" започна тази сутрин с взривяване пред министерството на кола бомба. Сградата се намира близо до президентския дворец и парламента. \"Аш Шабаб\" иска да свали подкрепяното от Запада централно правителство, да изгони от страната мироопазващите сили на Африканския съюз и да наложи управление, базирано на шериата, отбелязва Ройтерс. Насилието и беззаконието в Сомалия продължават от свалянето на диктатора Мохамед Сиад Баре в началото на 90-те години. През октомври ислямистите взривиха в столицата камион, пълен с експлозиви и убиха повече от 500 души. Това бе най-кървавото нападение в историята на страната.", "date": "2018.07.07", "title": "Екстремистко нападение в столицата на Сомалия взе жертви"}
{"url": "http://standartnews.com/svyat/otkriha_martav_makedonski_pevets_v_skopie-373379.html", "text": "Известният македонски поп и рок изпълнител Влатко Илиевски бе открит мъртъв в неговия автомобил в столицата Скопие тази нощ, съобщава БГНЕС. Од МВР информираат дека 33-годишниот Илиевски бил пронајден синоќа околу 23 часот на ул.„3-та Македонска Бригада\" во својот автомобил „Тојота\" https://www.radiomof.mk/pejachot-vlatko-ilievski-pronajden-mrtov-vo-svojot-avtomobil/ ... Македонскиот поп пејач Влатко Илиевски е пронајден мртов во својот автомобил „Тојота\" синоќа околу 23 часот на улица „3-та Македонска Бригада\", информирале од МВР, пренесува МИА. Увид на лице место... Смъртта на известния певец бе потвърдена от полицията. По данни в македонските медии следи от насилие по тялото на Илиевски не са открити. Трупът е предаден на съдебните лекари за извършване на аутопсия. 33-годишният Илиевски, който е роден в Скопие, представи родината си на Евровизия през 2011 година в Германия с песента \"Русинка\". Музикалната си кариера започва през 2000-та година. Сред най-известните му хитове са \"С теб съм най-богат на света\", \"Прегърне ме\", \"Скитник\", \"Остави ме да умра при други\".", "date": "2018.07.07", "title": "Откриха мъртъв македонски певец в Скопие"}
{"url": "http://standartnews.com/kultura/seks_dieta_za_mazhe-373355.html", "text": "\"Пътят към сърцето на мъжа минава през стомаха\" е повтаряна до втръсване поговорка, която обаче разкрива начина да се въздейства върху силната половина от човечеството. Деловите дами трудно се справят с постоянното поддържане на «пламтящото огнище» - често сами не успяваме да се нахраним, къде ти да готвим отбрани гозби. Жените спазват всевъзможни диети, за да се поддържат «във форма», което заедно със  строгия график на работа превръща трапезата в хапване на крак. А от това си пати не само стомаха - \"удря\" и брачните отношения. Много семейства игнорират закуската, оправдавайки се с липсата на време, за да я приготвят както трябва, а вече е доказано, че закуската е най-важното хранене за организма, основата на здравия стомах и енергиен заряд за целия ден. Вашият мъж закусва ли пълноценно? Няма време? И вероятно вечер му липсват сили за вас. Той си мечтае най-после да се нахрани (може би за първи път през деня). А какво прави човек,  работил цял ден без закуска и обяд, и чак вечерта добрал се до храна? Точно така - заспива! Изводът е - любовната лодка се е наклонила под тежестта на пълния стомах. Сега вашият любим не е готов за подвизи на сексуалния фронт. Не трябва да се сърдите – такава е природата на нещата, в градацията на човешките инстинкти удовлетворението на глада стои над половото влечение. Разбира се, има и изключения. Ако той вижда тялото ви по-рядко от апетитната вечеря, то изводът идва от само себе си. Трябва да поставим приоритетите в нужния ни ред. Най-често обичането, както впрочем и не обичането, на някое ястие се поражда у нас още като деца или младежи: «грис халва от градината», «войнишкия боб», «полезните задушени зеленчуци». Но ако се замислим, решаваща роля за «не обичането» има честотата на повтарянето и еднообразието на менюто. След малка анкета сред мъже (15 души) на възраст от 20 до 30 става ясно, че преобладаващото мнозинство запитани предпочитат хубаво парче месо с картофи и салата - 98% процента. Само 2 % се изказват в полза на рибата и морските продукти. Според тях, те не биха се отказали от «любимото си ястие», дори ако са вече сити. По данни на учените мъжкият оргазъм, за разлика от женския, не е толкова ярък и разнообразен и трае само 5-10 секунди. По силите ни е да подарим на любимия си един «кулинарен оргазъм» и грехота е да не се възползваме от това. Мозъкът разпознава секса и храната по един и същи начин – като удоволствие. Както след хранене, така и след оргазъм през организма преминава хормонът на радостта - серотонин. Той сваля напрежението и извиква желание за сън. Съответно основната ни задача е да готвим така, че мъжът да не изпитва глад и същевременно да не чувства тежест от храната, да не се отпуска. Храната  преди всичко е източник на витамини и микроелементи,  които влияят на организма като засилват либидото. *Според изследванията, витамин А спомага за усилването на производството на повече семенна течност. Необходима съставка е за синтеза на всички полови хормони и при мъжете, и при жените. Източник на витамин А са зеленчуците (моркови, чушки, зелен лук, магданоз), бобовите растения (соя, грах), прасковите, кайсиите, ябълките, гроздето, диня, пъпеш, шипки, череши; черния дроб (особено телешки), хайвер, мляко, краве масло, сметана, извара, кашкавал, жълтък. *Витамините от групата В имат определено влияние върху производството на тестостерон — мъжкия полов хормон. Витамин В2 се съдържа в продуктите от животински произход, богати на белтъчини: яйца, месо, риба, домашни птици, черен дроб и млечни продукти. Витамин В6 има в черния дроб, домашните птици, телешкото, соята, бананите. Друг източник на В6 са свинското, телешкото, бъбреците, риба тон, сьомгата, ядките (фъстъци, шам-фъстък, кашу, лешници, орехи). Витамин В12 се намира само в храните от животински произход: месо (черен дроб, бъбреци и сърце), миди, стриди, нискомаслено сухо мляко, морски продукти (сьомга, морски раци, сардини) и жълтък. *Понякога наричат Витамин Е «витамин на секса». Той въздейства на предния дял на хипофизата и непосредствено влияе върху работата на половите органи. Освен това, в съчетание с тиреоидните хормони, витамин Е оказва определено влияние върху сексуалната потребност. Витамин Е се открива предимно в продуктите, приготвени от нерафинирано брашно, например в пълнозърнестия хляб, триците, в пресните зърнени храни, ядките, соята и и пшеницата. *При приемане на големи дози витамин С човек започва да изпитва по-силно желание за полова близост и може да изпитва по-интензивни оргазми. Витамин С се съдържа в цитрусовите плодове, черния касис, пъпешите, доматите, чушките, киви, прясно зеле, магданоз и копър. От животинските продукти най-много витамин С има само в черния дроб. *Фосфорът е не само един от най-разпространените минерали в човешкия организъм, но и първият признат с  непосредствено влияние върху сексуалната функция. Продуктите, които съдържат фосфор са омарите, морските раци и трюфелите – те чувствително влияят върху сексуалната активност. *Цинкът е необходим на човешкия организъм за синтеза на активния компонент на тестостерона, отговорен за поддържането на сексуалната активност. Най-обилен източник на цинк са стридите, и може би затова тези, които ги консумират редовно, се смятат за  могъщи любовници. Ако игнорираме стридите – главен източник на цинк - като съмнителен продукт за приготвяне на вечеря за цялото семейство, то всички останали продукти, които съдържат жадуваните «витамини на секса» и влияят върху половата активност, са напълно достъпни и дори обичайни. Различните източници за приготвяне на еротични ястия най-често споменават различни видове риба и морски продукти. Най-почитаната измежду рибите е кефал - рибата, пробуждаща любовта. Докато месото трудно ще наречем възбудител на страстта. То по-скоро провокира изблици на ярост и най-често предизвиква сънливост. И все пак белтъчините, които се съдържат в месото, са нужни за мъжка сила, затова основното ястие си остава месото или рибата, но задължително с гарнитура. Най-важната особеност на еротичните ястия е, че трябва лесно да се усвояват, да са ниско калорични и, разбира се, разнообразни! Една проста и изискана рецепта. Еротични шницели Съставки: 4 шницела от пуешко, пилешко или не тлъсто свинско филе, сол, пипер, 140 г фъстъци, 2 яйца,  супена лъжица магданоз, 100 г брашно, 200 г олио, 400 г зеле, червена чушка, морков, 2 супени лъжици краве масло, 2 супени лъжици соев сос, лимонов сок. Приготвяне: Ядките се натрошават, яйцата се смесват с магданоза. Посипвате шницелите с подправките и овалвате в брашното, яйцата и ядките. Пържете по 5 минути от всяка страна. Оставяте на топло. Нарязвате  зелето на тънки ивици, леко намачквате със сол, смесвате с нарязаната червена чушка и настъргания морков. Овкусете с олио или зехтин, лимонов сок и сол на вкус. Върху топлите шницели поставете малко масло, гарнирайте със зелевата салата. Поръсете със соев сос. Още полезни съвети *Всяка домакиня си има свои «коронни» ястия. Добре е да знаете, че настроението, с което приготвяте храната, се предава на този, който я консумира. Ако сте се ядосвали, докато сте чистили и варили картофите, на масата ви чака скандал. Искате ли да изживеете «вечерта на своите еротични мечти»? Тогава месете тестото, режете зеленчуците, варете супите в съответното настроение. *Най-често любимото ястие на мъжа го готви майка му, понякога баба му, много рядко – той сам (!), бившата му, главният готвач на малко ресторантче в квартала... С главния готвач може да се сравнявате, но ще бъде сложно, а усвояването на любимото ястие по рецептите на мама или баба е възможно и дори необходимо. Дивидентите от успеха на кулинарното ви майсторство ще покрият в проценти всичките ви загуби за труд и време. *А за повишаване на сексуалния тонус на жените по традиция трябва да се приемат повече пресни зеленчуци и плодове, да се пие натурален сок и, разбира се, да се хапва шоколад!", "date": "2018.07.07", "title": "Секс диета за мъже"}
{"url": "http://standartnews.com/lyubopitno/balgarskiyat_dizayner_svetoslav_kolchagov_raboti_za_naygolemite_imena_v_modata-373375.html", "text": "Един от най-успешните ни дизайнери – Светослав Колчагов, вече намира признание и в чужбина. Няма жена почитателка на известния сериал „Сексът и градът\", която да не завижда на Кари Брадшоу за сватбената ѝ рокля. Малко хора знаят обаче, че екстравагантната булчинска рокля в цвят шампанско и с марка „Вивиан Уестууд\" всъщност е дело на Светослав Колчагов. По това време той работи за червенокосата британка, а срещата със Сара Джесика Паркър няма да забрави никога. „Винаги, или поне в началото, има една стресова ситуация, защото когато мислим за тези звезди, има един страх, че те са съвсем на друго равнище, ние ги поставяме на пиедестал. Но в момента, в който ги срещнеш, осъзнаваш, че са едни нормални хора като нас. Тя беше невероятно мила и добра и всичко, което аз не съм очаквал. Честно казано, от филма аз имах чувството, че тя ще е инат, арогантна, но всички тези представи се разбиха за секунда\", разкри Светослав. „Миналия месец се навършиха 10 години от създаването на роклята и в момента е изложена в магазина на Вивиан Уестууд в Ню Йорк, което естествено ме прави горд\", допълни той. Вече 17 години Колчагов живее и работи в Лондон. Там започва и кариерата си на дизайнер. Работи за Алекзандър Макуин, Вивиан Уестууд, Бърбъри и Том Форд. Той никога не е учил мода. Работата за Вивиан Уестууд започва благодарение на препоръките на своя колежка. Оказва се, че самата Вивиан също няма модно образование. „Мисля, че всъщност в работата ми с Вивиан Уестууд това беше моето предимство пред всички останали. Не е тайна, че самата Вивиан няма модно образование, тя беше просто учителка по литература, преди да започне да се занимава с мода. Начинът, по който тя работи, е уникален. Аз никъде не съм се сблъсквал с техниките, с които тя работи. Това ни сближи, понеже и двамата мислим по съвсем различен начин от това в университета\", смята Светослав. Казва, че най-голямо вдъхновение получава от жените, и не иска да прави дрехи за мъже. „Като личност най-голямото ми вдъхновение е Кейт Бланшет – изключителна жена, с излъчване. Имах удоволствието да работя 3 пъти с нея, докато бях при Вивиан Уестууд и това е жената, която ми е направила най-голямо впечатление. Разбира се, другата, която бих казал, е Сара Джесика Паркър. Просто излъчването, тази аура, която те притежават, е нещо много рядко\", категоричен е Светослав. От няколко години той има своя марка рокли, които покоряват световните модни подиуми. Неговите шедьоври носят Дани Миноуг, Бионсе, Кейти Прайс, Дженифър Анистън. В момента Колчагов се готви за седмицата на модата в Лондон.", "date": "2018.07.07", "title": "Българският дизайнер Светослав Колчагов работи за най-големите имена в модата"}
{"url": "http://standartnews.com/svyat/velikobritaniya_predlaga_zona_za_svobodna_targoviya_s_es_sled_brekzita-373381.html", "text": "Британският премиер Тереза Мей обяви, че правителството е постигнало обща позиция за създаване на зона за свободна търговия между Великобритания и ЕС след Брекзита, предадоха Ройтерс и ТАСС. \"Кабинетът договори общата ни позиция за бъдещето на преговорите ни с ЕС. Предложението ни е за създаване на зона за свободна търговия между Великобритания и ЕС с набор от общи правила за промишлените стоки и селскостопанската продукция\", се казва в изявление на Мей след заседание на кабинета в Чекърс, извънградската резиденция на британските премиери на 70 км северозападно от Лондон. \"Договорихме се и за нов митнически модел, който ни дава свободата да сключваме нови търговски споразумения със страни от цял свят\", заяви Мей. Според в. \"Таймс\", който не цитира източници, Мей е обещала на съюзниците си в кабинета, че ще уволни външния министър Борис Джонсън, ако той се опита да подкопае преговорната позиция на правителството с ЕС, отбелязва Ройтерс. Някои британски вестници писаха, че Джонсън, който бе сред водачите на лагера за напускане на ЕС на референдума за Брекзита от 2016 г., вчера преди заседанието на кабинета се е срещнал с най-малко петима други министри, с които е обсъдил как да реагират на плана на Мей, отбелязва ДПА. В изявлението на правителството се посочва, че Великобритания ще продължи и подготовката за сценарий за Брекзит без постигнато споразумение с ЕС за бъдещо сътрудничество. Тереза Мей заяви също, че следващата седмица британското правителство ще публикува Бяла книга, в която ще бъде подробно описано как Лондон възнамерява \"да си върне контрола над своите пари, своите закони и своите граници\", отбелязва ТАСС. Преговарящият на ЕС за Брекзита Мишел Барние написа в Туитър, че с нетърпение очаква публикуването на Бялата книга и че ще направи оценка на предложенията на британското правителство, за да прецени дали те са осъществими и реалистични. ", "date": "2018.07.07", "title": "Великобритания предлага зона за свободна търговия с ЕС след Брекзита"}
{"url": "http://standartnews.com/balgariya/zaradi_remonti_zatvaryat_za_mesets_bul_hristofor_kolumb_v_sofiya-373378.html", "text": "Ремонтите в столицата продължават. Булевард „Христофор Колумб\" ще бъде обновен и затворен за месец. За времето на ремонта ще бъдат променени маршрутите на автобусни линии 84, 184 и 384. Промените започват от утре и ще се извършат на 5 етапа. При всеки етап движението ще се затваря изцяло. „Ще се извърши цялостен ремонт на булеварда, което включва нова настилка, изграждане на улично осветление, тротоари, каквито в момента липсват. Предвид бързо развиващите се околни територии, много офис сгради и хора, които работят тук или са на път за Летище София, това е едно от най-ключовете трасета и в рамките на около месец ще е цялостно реновирано\", увери зам.-кметът по транспорта Евгени Крусев.", "date": "2018.07.07", "title": "Заради ремонти: Затварят за месец бул. „Христофор Колумб” в София"}
{"url": "http://standartnews.com/balgariya/dazhdove-373346.html", "text": "Днес времето се разваля и ни очакват дъждове. Минималните температури сутринта ще са между 14 и 19 градуса. Преди обяд над Западна България, а след обяд и над Централна ще се развива мощна купесто-дъждовна облачност. На много места ще паднат краткотрайни валежи, придружени с гръмотевични бури и усилване на вятъра. Има условия за градушки. В Рило-Родопската област и на места в Предбалкана явленията ще са интензивни, валежите значителни. Над източните райони ще е предимно слънчево. Максимални температури между 27 и 32 градуса, в западните райони малко по-ниски. Атмосферното налягане е близко до средното за юли, слабо ще се понижи.", "date": "2018.07.07", "title": "Дъждове"}
{"url": "http://standartnews.com/balgariya/sreshtata_na_varha_161_zapochva_v_sofiya-373363.html", "text": "Седмата среща на върха \"16+1\" започва в НДК. Във форума ще участват лидерите на 16-те страни от Централна и Източна Европа /ЦИЕ/ - България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия, и на Китай. Премиерът Бойко Борисов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай. Бойко Борисов и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата: \"Задълбочаване на отвореното и прагматично сътрудничество за приобщаващ просперитет\". По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай. Форматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други. В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът.", "date": "2018.07.07", "title": "Срещата на върха 16+1 започва в София"}
{"url": "http://standartnews.com/balgariya/pravoslavnata_tsarkva_chestva_sveta_velikomachenitsa_nedelya-373365.html", "text": "На днешния ден, 7 юли, православната църква чества Света великомъченица Неделя. Тя е известна още като Кириакия. Според народните поверия, ако времето на 7 юли е горещо, зимата предстои да бъде дълга и студена. Ако времето е прохладно и дъждовно, ще имаме мека зима. Родена в Мала Азия през III век, когато управлявал император Диоклетиан. След дълги години без деца, родителите на Света Неделя успели да я измолят с упорити молитви от Бога. Понеже дъщеричката им се родила в неделя, те я кръстили Неделя. От ранна възраст малката Неделя се насочила към Бога и затова дала обет за целомъдрие. Понеже била изключително красива, много знатни младежи я искализа жена, но тя винаги им отказвала. Твърдяла, че е съпруга на Исус Христос и е готова да умре за него. Вбесен от отказа на красивата Неделя да му стане жена, амбициозен богат младеж отишъл при императора и направил донос, че Неделя е християнка. Император Диоклетиан издал заповед родителите християни да бъдат заточени, а младата и упорита християнка Неделя да бъда изтезавана. Но през нощта в килията й се явявал Исус Христос, който напълно възстановявал поразената плът и на сутринта Неделя била като нова. На императора му омръзнало да се въртят в този омагьосан кръг и той издал заповед Неделя бъде посечена с меч. Позволили на бъдещата мъченица да изпълнят едно нейно желание и тя поискала да се помоли на Христос за последно. Докато се молела, предала Богу дух без да се наложи да я разсичат с меча. Света Неделя станала великомъченица през 289 г. на 7 юли. През X век по време на Първото българско царство, църквата канонизирала Неделя за Светица. По време на Второто българско царство мощите на Света Неделя са пренесени в столицата Търново . Свети Евтимий, патриарх Български написал житие на Света Неделя, в което с най-ласкави думи на възхищение и преклонение описва нейния духовен подвиг, който сравнява като една ярка светеща звезда на небосклона. Свети Евтимий за първи път прави превод на името Кириакия (което е гръцко) на български и нарича Светата мъченица Неделя. Днес имен ден празнуват: Неделя, Нешка, Недка, Нели, Деляна, Дела, Делина, Делица, Неделчо, Недко, Недялко, Нейко, Ненко, Нейчо, Нено, Дельо, Делян, Делчо.", "date": "2018.07.07", "title": "Православната църква чества Света великомъченица Неделя"}
{"url": "http://standartnews.com/balgariya/borisov_ot_sreshtata_161_balgariya_ima_ryadak_shans-373370.html", "text": "„България има рядък шанс. Всеки един от присъстващите на срещата „16+1\" може да подобри отношенията си с Китай\". Това заяви премиерът Бойко Борисов при откриването на Седмата среща на върха „16+1\" в София, която се излъчва НА ЖИВО по Канал. „Фактът, че този бизнес форум започва с 1500 фирми от всички страни, които са тук, точно отговаря на логото за задълбочаване на откритото, прагматичното сътрудничество за приобщаващ просперитет. Това е седма от нашите срещи в този формат, който цели укрепването на Европа. Той не ни разделя – напротив, дава още повече възможности тези, които сме по-назад, по-късно сме се присъединили към ЕС, по-бързо да наваксаме изоставането. Да успеем да финансираме и завършим общи проекти за свързаност, по които няма пари по кохезионната политика или не представляват интерес за ЕС към момента\", заяви Борисов„Мисля, че с тези си послания трябва да успокоим всички в Европа, които считат, че тези срещи не са полезни за Европа\", допълни той. Министърът на икономиката Емил Караниколов отбеляза от своя страна, че впечатляващото присъствие на форума на представители на бизнеса от Китай и страните от Централна и Източна Европа е доказателство за нарастващия интерес и потенциала за развитие на още по-мащабното партньорство между компаниите от тези страни и реализирането на повече съвместни проекти. \"Отдаваме важно значение на инициативата като много добра основа за разширяването на сътрудничеството с китайската страна в области от взаимен интерес, като високите технологии, инвестициите, индустриалното партньорство, смесените предприятия, селско стопанство, инфраструктура и транспорт, енергетика, туризъм и т.н.\", допълни той, като подчерта, че това ще са и основните теми на предстоящия бизнес форум.", "date": "2018.07.07", "title": "Борисов от срещата 16+1: България има рядък шанс"}
{"url": "http://standartnews.com/balgariya/natovareno_e_dvizhenieto_po_granichnite_punktove-373367.html", "text": "Натоварен трафик през граничните ни пунктове се очаква днес и през утрешния ден. Ваканциите започнаха, освен пътуващите българи, през пунктовете у нас вероятно ще преминат и десетки хиляди турски граждани, които работят в страните от Западна Европа и през тези дни се връщат към Турция. Пунктовете работят с пълния си капацитет, отпуските на служителите са ограничени за летния период, казват от „Гранична полиция\". Очаква се ръст на трафика с около 30%. Трафикът е доста интензивен от рано сутринта в съботния ден. Това се наблюдава през последните 10 дни, когато гастарбайтерите започнаха да пътуват. Освен това, много българи пътуват през почивните дни до Одрин на пазар. В късните часове на петък вечерта обаче опашката от автомобили на ГКПП „Капитан Андреево\" е стигала извън бариерите на граничния пункт. Очаква се гастарбайтерите да пътуват активно към Турция и през следващите две седмици, а след това трафикът да се обърне в обратна посока. Чакането на границата на ГКПП „Капитан Андреево\" отнема повече от час, като в най-натоварените часове може да се чака и 7-8 часа. През 2017 г. през ГКПП „Капитан Андреево\" са преминали над 2 милиона автомобила с над 5 млн. пътници.", "date": "2018.07.07", "title": "Натоварено е движението по граничните пунктове"}
{"url": "http://standartnews.com/balgariya/bsp_startira_protsedurata_za_izdavane_na_litsenz_za_televiziya-373364.html", "text": "Българската социалистическа партия стартира процедура за издаване на лиценз за телевизия. Днес, БСП подаде документи за регистрация на дружество, което ще се казва БЪЛГАРСКА СВОБОДНА МЕДИЯ. В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. Управител на дружеството е българският журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий\". Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли.", "date": "2018.07.07", "title": "БСП стартира процедурата за издаване на лиценз за телевизия"}
{"url": "http://standartnews.com/balgariya/tsvetan_tsvetanov_bsp_da_sa_spokoyni_nyama_problemi_mezhdu_men_i_borisov-373368.html", "text": "Лидерът на парламентарната група на ГЕРБ отрече да има напрежение между него и премиера Бойко Борисов. Според него от БСП използват подобни твърдения като кризисен пиар. „Като доказателство за това, че няма никакви проблеми, сутринта в 7:15 ч. заедно с премиера обсъждахме това, което се случва в момента и което предстои да се случи, и в 8:30 ч. му беше първата среща с премиера на Сърбия\", посочи Цветанов в предаването „Тази събота\" по bTV. „БСП трябва да бъдат спокойни, тандемът Борисов, Цветанов и ГЕРБ са най-голямата парламентарна група, най-голямата партия, и ще продължат да бъдат такива, защото винаги работим, за да защитим обществения национален интерес\", подчерта лидерът на ПГ на ГЕРБ. „БСП вече не е тази партия, която беше преди година или две. В момента има негодувание в парламентарната група, има блокиране на всяко едно различно мнение. Жельо бойчев напуска, за да прави бизнес, което означава, че средата в България е добра, което противоречи на казаното от Корнелия Нинова и нейния екип, че средата у нас не е добра за бизнес\", коментира Цветанов. Няма непреодолими различия с Обединените патриоти, изтъкна Цветанов и допълни, че отношенията им са работни. Той отбеляза, че в момента в цяла Европа има различни напрежения във всяко едно правителство, като даде за пример Германия. „ХДС и ХСС, които традиционно винаги са били като един здрав юмрук, имаха ключови различия, които обаче успяха да изгладят\", заяви той. „Всичко добро, което се случва, е успех на всички. Когато възникне някъде проблем или напрежение  проблем, веднага лошият е ГЕРБ. Защото като ПГ ГЕРБ е 95 депутати и всяко ключово решение, което се взема в парламента, няма как да мине без гласовете на ГЕРБ\", каза още Цветанов. На въпрос дали са внесли лобистки законови поправки за бездимните цигари, Цветанов заяви: „Лобистки ли са тези поправки, когато всъщност искаш да повишиш един акциз, да намалиш печалбата на една частна компания, но да влязат повече приходи в държавата? Ако говорим за лобизъм за републиканския бюджет, да, действително ние лобираме да има повече приходи в бюджета\". „В Австрия например акцизът е 70%. 100% действително е несериозно, нереалистично и смятам, че беше прекалено силно като действие и стъпка\", призна той. По думите му според финалното решение акцизът ще е не повече от 50-60%. Цветанов призна, че изказването му, че Русия и Китай са основни потенциални заплахи за мира и стабилността, може би действително е било „прекалено силно\".", "date": "2018.07.07", "title": "Цветан Цветанов: БСП да са спокойни, няма проблеми между мен и Борисов"}
{"url": "http://standartnews.com/balgariya/grub_vandalizam_v_selo_gradnitsa-373376.html", "text": "Груб вандализъм в село Градница. Двама мъже разкопаха гроб и изпотрошиха десетки паметни плочи. Населението готви саморазправа, ако институциите не накажат вандалите. Мъжете вилнели в селските гробища в неделя вечерта. Необезпокоявано поругали 55 мюсюлмански и 15 християнски гроба. Вандалите не се задоволили само със събарянето на паметни плочи. \"Безработни са и не смятам, че това е на етническа основа. Влизали са в къщи, ограбвали са няколко къщи. Единият е бил в затвора, преди 5-6 месеца е излязъл\", каза кметът Мусабие Ахмедова. Хората в селото искат възмездие и споделят, че системно страдат от набезите им. Прокуратурата в Севлиево е образувала две досъдебни производства за унищожаване на надгробни паметници.", "date": "2018.07.07", "title": "Груб вандализъм в село Градница"}
{"url": "http://standartnews.com/balgariya/borisov_imame_redkiya_shans_da_dadem_tlasak_na_satrudnichestvoto_mezhdu_kitay_i_evropa-373374.html", "text": "„Имаме редкия шанс да дадем тласък на сътрудничеството между Китай и Европа\". Това обяви министър-председателят Бойко Борисов на пресконференцията след Седмата среща на ръководителите на правителствата на страните от Централна и Източна Европа и Китай – „16+1\", която се проведе в София. \"Приветствам думите на китайския премиер Ли Къцян, че той и неговата държава са за силна и единна Европа, за спазване за правилата, законите и европейските практики\", заяви Борисов. Както и вчера, при посрещането на Къцян, така и сега той се противопостави на критиките, че форматът разделя Европа, но и дава гаранции, че европейските страни могат да използват потенциала и възможностите, които дава Китай по отношение на туризма, бизнеса, технологиите и т.н. Според него Китай се утвърждава като един истински и равностоен партньор, и то във времена на търговски войни. „Това е рядък шанс да се даде тласък в европейското и китайското сътрудничество. Всичко, което правим е открито и правилата, които има ЕС ще бъдат спазвани. Неслучайно решихме и да създадем център, който да подпомогне бизнеса между европейските държави и Китай. Това е много добро начало. В изказванията на всички премиери се вижда, че навсякъде има „16+1\" - дали във сферата на културата, образованието или иновациите. Всяка една държава има свои инициативи и ние като ръководители на своите правителства трябва да пращаме представители от найвисоките нива, за да участват в тях и да ни информират\", каза още Борисов. „От самото начало на форума, ние смятаме, че чрез взаимодействието ни можем да се допълваме взаимно. Като се стремим да се възстановим от световната икономическа криза, за нас е важно да се включим в сътрудничеството с Европа. Убедени сме, че „16+1\" трябва да остане отворен формат, който да приобщава и други участници\", каза от своя страна китайският премие Ли Къцян на брифинга. По думите му сътрудничеството трябва да остане отворено и да се основава на принципите на прозрачността. „Има схващане, че форматът „16+1\" е насочен по-скоро да разделя Европа. Но това е по-скоро недоразумение. Истината е, че няма конфликт между стратегическите интереси на Китай и Европа. Географското разстояние е голямо, но ние искаме да видим как можем да се обединим и разглеждаме единната и стабилна Европа като стабилен наш партньор в един многостранен свят\", каза още Ли Къцян. „Надявам се, че ще продължим да се радваме на успехи и мир. Това е, както когато седнем на един стол, той не може да е стабилен, ако няма три или четири крака. Искаме да видим Европа като една обединени и процъфтяваща партньорска страна\", категоричен бе Къцян.", "date": "2018.07.07", "title": "Борисов: Имаме редкия шанс да дадем тласък на сътрудничеството между Китай и Европа"}
{"url": "http://standartnews.com/balgariya/vzriviha_bankomat_v_plovdiv-373371.html", "text": "Взривиха банкомат тази нощ  в Пловдив. Устройството, разбито около 4.30 часа, се намира до пазара в кв. „Тракия\" . Разследващи установят сумата, която е взета. Преглеждат се близки охранителни камери. В момента на мястото се извършва оглед. Провеждат се процесуално-следствени действия.", "date": "2018.07.07", "title": "Взривиха банкомат в Пловдив"}
