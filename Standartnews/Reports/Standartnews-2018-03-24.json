{"url": "http://standartnews.com/biznes/vivacom_pusna_predi_svetovnata_premiera_p20_lite_na_huawei-369703.html", "text": "Броени дни преди представянето на новия флагман на Huawei - P20 в Париж, най-нетърпеливите фенове на бранда у нас вече могат да се сдобият с неговата олекотена версия в търговската мрежа на VIVACOM, както и в онлайн магазина на телекома. Още от вчера той е наличен, като в комбинация с един от най-предпочитаните планове Smart L+ се предлага на цена от 24,98 лв. на месец или  519,98 лв. в брой. Новият Huawei P20 Lite е с 5.84-инчов FHD+ екран (с резолюция 2280x1080 пиксела). Съотношението на страните му е 19:9 и с второ поколение на технологията FullView –Display 2.0, предлагайки 432 пиксела на всеки инч и контрастно съотношение 1500:1, а 2D графичният процесор улавя и предава по най-добрия начин и най-фините детайли около контура на всеки обект във фокус. Новият изтънчен и изискан модел предлага 16 мегапикселова предна селфи камера и 16-мегапикселова + 2-мегапикселова двойна основа камера, с професионален боке обектив, който позволява на всеки негов носител да заснема снимки със студийно качество. Моделът идва на българския пазар в три свежи цветови решения – Klein Blue (специално текстуриран син корпус за фини отблясъци), Sakura Pink и Midnight Black, като първите налични бройки ще са именно във вечно класическия цвят – черно.", "date": "2018.03.23", "title": "VIVACOM пусна преди световната премиера P20 Lite на Huawei"}
{"url": "http://standartnews.com/svyat/rodnina_na_putin_stana_shef_v_gazprom-369696.html", "text": "Съветът на директорите на Газпром избра Михаил Путин за заместник-председател на управата на компанията за срок от 5 години, съобщава руският вестник „Комерсант\", цитиран от БНР. Според изданието Михаил Путин е син на братовчед на руския президент Владимир Путин. \"РБК Дейли\" посочва, че Михаил Путин е роден в северния град Иваново през 1967 г. Той има акции на Газпром, равняващи се на 0,000313% от уставния капитал на дружеството. По текущи пазарни цени стоиността на подобен пакет е около 10,5 млн руб., посочва \"РБК Дейли\". Говорителят на Кремъл Дмитрий Песков заяви, че между двамата има далечно родство. На практика те не общуват, цитира \"Комерсант\" думите на Песков. „Комерсант\" допълва, че Михаил Путин е бил съветник на председателя на „Газпром\" от 2007 година, а от началото на 2018 е временно изпълняващ длъжността заместник-председател на компанията.", "date": "2018.03.23", "title": "Роднина на Путин стана шеф в \"Газпром\""}
{"url": "http://standartnews.com/kultura/milena_atanasova_modata_v_parizh_pripomnya_za_1968a-369701.html", "text": "- Има ренесанс на класиките - с нови детайли, разбира се. Модата в Париж продължава да се движи в потока на минимализма, често инспириран от японската култура. Едно от най-впечатляващите ревюта на Седмицата беше на \"Диор\" – първата манекенка излезе с пуловер, на който бе изписано „C'est non, non et non!\". Ясен резонанс на темата \"Не на насилието върху жените\". Модата в момента носи флуидите на май 1968-а, когато избухват стачки и студентите окупират университетите си. През 2018-а стилистите казват: „Трябва да сте ангажирани с кауза\". Има много ярко изразени позиции при \"Баленсиага\", Джанбатиста Вали, \"Шанел\", Стела Макартни. - Трудно е да се говори за нови имена, тъй като цялата модна индустрия е в процес на промяна. Поради глобализацията големите къщи съветват младите дизайнери да създават  локализирани колекции с интересни етно мотиви.  Неслучайно \"Аликзандър Макуин\" и \"Гучи\" залагат на подобни решения. За много от нас, тук, в Париж, голяма изненада беше фактът, че \"Гучи\" се изкачи непоклатимо на първо място в челната десятка за най-атрактивна и печеливша марка. Явно е, че стратегията им е изключително стабилна. На втора и трета позиция в топ 10 са \"Баленсиага\" и Vetements. - Да, определено. Европа е добре известна с разнообразната си мода - по-авангарден стил, повече хармония, често леко ретро.  Ние, европейците, умеем да създаваме индивидуалност във визията. Американската мода е мода на комфорта. Там не става въпрос за това, което носите, а как го носите. Обличат се семпло, но много държат на аксесоарите. Тъкмо те допринасят за атрактивността на гардероба им. Модата в Азия пък е новото Елдорадо за френските дизайнери и конфекционери.   Многобройни френски марки инвестираха в пазара на Азия. Там стиловете гравитират около  абсолютния ексцентричен лукс - или, както се казва тук, в Париж, те просто експлодират. Имам удоволствието да бъда канена всяка година от различни  водещи азиатски дизайнери, които участват в Седмицата на модата в Париж. Представянето им винаги е повече от впечатляващо. Неотдавна бях на ревю в опера \"Гарние\" на Gaia от Китай. Абсолютен шик според критериите за вкус на висшата мода. - Вече две години участвам с мои картини в изложби на международния фестивал „Makuni\" в Осака. През 2016-а няколко творци от Япония ме поканиха за съвместни артистични проекти. Колегата дизайнер Еноки Казутоши ми предложи да направим синхрон между неговите художествени лампи и някои от моите платна в малък формат. Авторът на икебана Хироношин Ямада вгради мои картини в негови флорални  композиции. 2017-а завърших с две изложби -  едната в Париж, другата в Осака. С Еноки Казутоши работим и до момента заедно. Много се вълнувам от първата ми изложба в България. В нея са показани мои творби от различни периоди. Като дизайнер и художник посвещавам  по-голямата част от времето си, за да търся цветове, материали, текстури, форми.  В картините си използвам смесени техники, за да покажa тенденции в съчетаването на багрите и материи - колаж, текстил, метал, кожа, хартия. Освен общите ни продукти с Еноки Андрей Казутоши, в София публиката може да види и работи на още двама колеги, които поканих за  експозицията - Джим Ханлон от Англия и Рурик Ховер от Щатите. Неслучайно изложбата се казва \"Синхрон\". * * * * * Милена Атанасова е изключително уважавана в Париж - заради моделите, които твори, заради изключителната си артистичност и работохолизъм, заради таланта да обучава и възпитава майстори на шева и кройката. Нейните студенти имат висок фешън имидж по света. Тя преподава в Studio MVL - fashion design, център за визуални изкуства и дизайн. Самият Карл Лагерфелд й е направил комплимент -за умението да предава знанията, енергията и финеса. Кайзерът на модата харесва българката след тяхно съвместно телевизионно участие в Канал +. В началото на живота си в Париж Милена се занимава с проектиране и декорация на различни пространства. Сред тях е капелата на Ордена на йезуитите. Не след дълго я приемат във факултета, където изучава теология, философия и средновековна архитектура. След като приключва с теологията, българката продължава  в института за дизайн \"Dupere\". Сменя жилището си, за да й бъде по-удобно - и се оказва съседка на Жерар Депардийо и тогавашния министър-председател Лионел Жоспен. Колелото на късмета се завърта в полза на Милена и на нейния талант, подплатен с денонощен труд. Тя влиза в екипите на Стела Макартни, \"Живанши\", \"Ланвен\", \"Луи Вюитон\".  Малко след като се е завърнала от Ню Йорк в Париж, отива в щаба на вече покойния Аликзандър Макуин във френската столица. При бърз диалог се оказва, че българката му предлага вариант за модел, който очаква решение. \"Оставате да работите за мен\", казва Макуин. \"Беше изключителен - безкрайно талантлив, възпитан, почтен. Участвах в правенето на осем колекции на марката \"Макуин\", разказва Милена. В тях има рокли за по 500 000 евро. С Макуин постигат пълна хармония - той оставя българката да сътвори два от моделите за Кари Брадшоу в \"Сексът и градът\".", "date": "2018.03.23", "title": "Милена Атанасова: Модата в Париж припомня за 1968-а"}
{"url": "http://standartnews.com/mneniya/afis_ginka_izravni_gerb_i_bsp-369704.html", "text": "Благодарение на Гинка БСП се изравни с ГЕРБ, това сочат данните от изследване на АФИС. На въпроса \"Коя партия изразява позиции, най-близки до Вашите?\" отговорите посочват следните данни: БСП 24.7%; ГЕРБ 24.6%; ДПС 6.5%; Атака 2.4%; ВМРО 2.0%; Реформаторски блок 2.0%; Воля 1.6%; АБВ 1.0%; СДС 0.8%; НФСБ 0.6%; Да, България 0.6%. Само 4% от българите искат ЧЕЗ да е собственост на частна българска фирма, са цифрите от изследването. То потвърждава, че пълнолетните българи, които желаят естественият монопол върху електроразпределението да е във владение на частна фирма са малцинство. На въпрос чия собственост да е \"ЧЕЗ\" над 62% от респондентите в изследването отговарят, че искат енергоразпределителното дружество да е държавно. Около 15% са посочили, че предпочитат собствеността на дружеството на смесена, 15.9% нямат мнение по въпроса. \"ЧЕЗ\" да e във владение на български частни лица искат 4.3% от попитаните, а тези, които предпочитат ЕРП-то да е собственост на чужда компания са под 1% от запитаните. 1,6% от респондентите пък са \"за\" дружеството да е собственост на други държави. Изследването показва, че желанието електроразпределението да бъде върнато в собственост на държавата се споделя от привържениците на всички партии в политическия спектър, както и от хора с всички степени на образование. Сред привържениците на управляващата ГЕРБ само 7% са за българска частна собственост върху електроразпределението, 55% са за българска държавна собственост, 27% - за смесена, а идеята за чужда (частна или държавна) собственост сумарно набира едва 2%. Симпатизантите на коалиционните партньори на ГЕРБ от Обединените патриоти реагират сходно. 66% (4% над средното) са за ренационализация, 6% за притежание от български частни лица, 6% за чужди фирми, а още 13% за смесена собственост. При ориентираните към опозицията в лицето на БСП резултатите са по-ярки. 82% от привържениците на левицата са съгласни с идеята държавата да стане стопанин на \"ЧЕЗ\", 4% са склонни дружеството да е във владение на частни лица (български или чужди). За смесена собственост подкрепата си заявяват 9% от симпатизантите на червените, но 41% от тях остават без мнение на въпроса. Казусът \"ЧЕЗ\" размества обичайната нагласа на българите за симпатиите към политиците. В контекста на сделката за енергодружеството на въпрос \"Коя партия изразява позиции, най-близки до Вашите?\" резултатите за управляващите ГЕРБ и опозицията БСП са изравнени. И двете партии получават близо 25%. Резултатите на този въпрос са: БСП 24.7%; ГЕРБ 24.6%; ДПС 6.5%; Атака 2.4%; ВМРО 2.0%; Реформаторски блок 2.0%; Воля 1.6%; АБВ 1.0%; СДС 0.8%; НФСБ 0.6%; Да, България 0.6%.", "date": "2018.03.23", "title": "АФИС: Гинка изравни ГЕРБ и БСП"}
{"url": "http://standartnews.com/balgariya/gradat_na_filip__perlata_na_rimskata_imperiya-369694.html", "text": "Една разходка сред античните паметници на Пловдив задължително трябва да започне от Небет тепе. Именно там са останките на най-старото селище, което към ХІІ в. пр. Хр. дава началото на тракийската Евмолпия. Крепостните стени и сградите са изпълнени в т. нар. „циклопски\" градеж, защото по-късно живелите хора смятали, че огромните обработени блокове от сиенит са дело на митичните великани – циклопите. Без съмнение обаче разцветът на основания от Филип ІІ Македонски през ІV в. пр. Хр. и носещ тогава името му голям античен град е в римската епоха. Както се знае, италийците назовават Пловдив Тримонциум по трите основни хълма, край които той се развива. A сред паметниците от това време безспорно най-блестящ е разположеният в естествената седловина между Джамбаз тепе и Таксим тепе античен театър. Според намерения строителен надпис съоръжението е издигнато при император Траян (98-117). Театърът е с полукръгла форма с външен диаметър 82 м и е в низината и към мержелеещите се в далечината Родопи. Самите те са седяли върху мраморни седалки, разположени в 28 реда. Във вътрешността се е влизало през няколко входа (пародоси), а подземен засвоен проход е започвал от центъра на орхестрата, минавал е под сценичната част и е излизал извън ансамбъла. Срещу зрителите от юг на полукръглата орхестра се издига възстановената днес сценична постройка, украсена със статуи, фризове и корнизи. Учените смятат, че театърът е събирал до 3500 души. Според древната антична традиция местата за почетните зрители са надписвани. Археолозите откриват по седалките врязани текстове с имената на членове на гражданското събрание, на различни магистрати и на т. нар. приятели на императора. Няма съмнение, че специално място е било отредено за самия него при евентуално посещение в града. Пак от надписи се разбира, че в ансамбъла са провеждани и заседанията на местното провинциално събрание. Театърът в Тримонциум е бил класически, но понякога е бил използван като амфитеатър. останките от обезопасителни съоръжения на първите редове и трите стълбища, пресичащи подиума. Учените смятат, че това се е случило във връзка с посещението на император Каракала през 214 г. Ако се спуснем към днешния център на Пловдив, край Пощата ще излезем на античния форум. В този си вид той е направен през І в. при император Веспасиан. Представлява внушителен площад с размери 143/136 м и площ от 11 ха. Според правилата на видния архитект Витрувий на форума се пресичали двете главни улици на града – кардо максимус и декуманус максимус. Той отвсякъде е ограден от обществени сгради и дюкяни и на него са се провеждали граждански дебати, празници и събрания. Обществените сгради са се намирали от север. От надписи е известно, че освен градската библиотека,  там е била монетарницата. В нея секли парични знаци, като на едната страна на монетата е образът на царстващия император, а от другата – някоя от символните сгради на Тримонциум. Днес най-запазен е римският одеон, който първо е бил (булевтерион), а после е превърнат в театър. Той имал места за 350 зрители, а във вътрешността му са открити постаменти на статуи, трибуна за ораторите и олтар на богините Деметра и Персефона. От запазен фрагмент от каменен афиш става ясно, че в одеона са се провеждали и гладиаторски битки. Тръгваме по Главната улица на Пловдив, за да стигнем до един от най-важните ансамбли на римския град – стадиона. Сега той е прекрасно експониран. Построен е по времето на император Хадриан през ІІ в., като за прототип е служел прочутият стадион в Делфи. В автентичния си вид съоръжението е било дълго 240 м и широко 50 м. Изчислено е, че там са се събирали до 30 000 зрители. Мащабността на стадиона личи още от централния вход, фланкиран с масивни пилони и облицовани с мраморни пиластри. По тях са изобразени бюстове на бог Хермес, а над тях са представени наградните вази с палмовите венци. Отстрани са лъвската кожа, боздугана и колчана за стрели на най-видния античен герой – Херакъл. Въпреки интензивното съвременно строителство в тази част на Пловдив, днес е запазена северната дъга на стадиона с 14 реда седалки и част от пистата за атлетите. Първият ред е облицован с масивни мраморни плочи и стъпва върху основа от профилирани мраморни квадрови блокове. Вътрешните редове са без облегалки, а такива има само на задния ред. Както и в театъра, седалките на почетните зрители са обозначени с надписи на гръцки език. От писмените извори се знае, че сигналът за началото на състезанията е даван със звуците на тръби и Спортните съревнования са се извършвали в две възрастови категории – мъже и юноши. За да не скучаят зрителите, в антрактите между отделните състезания са се изпълнявали кратки артистични скечове, рецитирала се поезия, имало е различни музикални изпълнения. Игрите в града на Филип през римската епоха са организирани от събранието на провинция Тракия и за тях монетарницата отсичала специални монети с образа на съответния император. То решавало и как да бъдат наречени състезанията. Така според открити надписи често в Тримонциум се провеждали Питийски игри, подобни на тези в Делфи. При идването в града на Каракала през 214 г. първенците назовали състезанията Александрийски, а при посещението на император Елагабал през 218 г. ги величали като Кендрисийски. Угодничеството на местните власти ярко се вижда и при император Хадриан, когато Още много антични тайни крие в недрата си днешният Пловдив. А археолозите ги разкриват една по една, въпреки цялата трудност на работата в един голям съвремен град. И едва ли може да се избере по-добро място от столицата на Тракия, което да представлява и културна столица на Европа.", "date": "2018.03.23", "title": "Градът на Филип - перлата на Римската империя"}
{"url": "http://standartnews.com/lyubopitno/ucheni_otkriha_zona_na_zdracha_v_okeana-369674.html", "text": "Американски учени откриха цял нов свят за изследване в океана, съобщи Сайънс алърт. Това е междинен слой, който винаги е съществувал, но е толкова различен от водите отгоре и отдолу, че са го отделили в нова категория, наречена рарифотична зона. Рарифотичната зона в океана е на дълбочина от 130 до 300 м с малко светлина на по-голямата дълбочина. Затова я наричат и \"зона на здрача\". Тя е под мезофотичната зона, която е на дълбочина от 40 м до 150 м, известна като оптимална за тропическите коралови рифове, защото прониква умерено количество светлина. Рарифотичната зона изобилства от неизвестни досега риби - цяла новооткрита екосистема. Рибите в рарифотичната зона са тясно свързани с рифовите. Специалистите мислеха, че те не могат да живеят на толкова голяма дълбочина. Това породи хипотезата, че новоидентифицираната зона може да е подслонила рифови риби, търсещи спасение от затоплящите се води и загиването на коралите заради промените в климата. Учените от Природонаучния музей \"Смитсониън\" и института за тропически изследвания \"Смитсониън\" работят по проекта за дълбоководни рифови изследвания край брега на Кюрасао от 2011 г. Те са се спускали с апарата \"Кюрасъб\", който побира петима души, на дълбочина до 309 м. Там има много малко светлина, недостатъчна за водораслова симбиоза, на която разчитат коралите. Затова откриването на рифободобни риби било голяма изненада. Засега специалистите са наблюдавали около 4500 рарифотични риби от 71 различни видове. Повечето са тясно свързани с обитатели на рифовете отгоре. Изследвайки зона само от 0,2 кв. км, учените са открили шест непознати рода и около 30 нови вида риби и безгръбначни. \"Почти всяка пета риба в рарифотичната зона на Карибско море е нов вид\" каза Рос Робъртсън от екипа. Много от новооткритите видове още не са анализирани и описани официално. Изследването на американските учени оспорва досегашното схващане, че под мезофотичната зона екосистемите веднага стават дълбоководни. Рарифотичната зона е досега \"липсващата връзка\" между рифовите зони с умерено количество светлина и океана отдолу, където няма никаква светлина (афотична зона). Учените предлагат и ново име за водите над 40 м с много светлина - алтифотична зона.", "date": "2018.03.23", "title": "Учени откриха „зона на здрача“ в океана"}
{"url": "http://standartnews.com/biznes/prevozvachi_se_sabirat_v_sofiya_zaplashva_gi_bezrabotitsa_-369668.html", "text": "Нова евродиректива заплашва над 100 000 български шофьори с безработица. Превозвачи от цялата страна се събират днес в София, за да търсят съдействие от държавата. Обмислят и мащабни протести. Инициативен комитет от превозвачи алармира, че директива на Европейската комисия, която предстои да бъде приета, над 100 000 български шофьори ще останат без работа. Те са уверени, че влезе ли в сила новата регулация, са обречени на фалит. 70 000 са българските камиони, които возят стоки в Европа, а 17% от брутния вътрешен продукт на страната се формира именно от транспортния бранш у нас. Според Петко Ангелов от Камарата на автомобилните превозвачи в България, големите страни в Европа се страхуват, че българските, полските, унгарските и румънските камиони вземат дял от пазара им. За приемане на новата регулация най-много настояват Германия и Франция. Промяната предвижда на всеки 3 седмици българските шофьори от Европа да се прибират у нас. Така, на практика, превозвачите не могат да изпълняват сключените договори за превоз на стоки. А това е ход, с който да ги натоварят с допълнителни разходи, за да не са конкурентоспособни. Превозвачите настояват българското правителство да се възползва от европредседателството и да постави остро въпроса пред Европейската комисия.", "date": "2018.03.23", "title": "Превозвачи се събират в София, заплашва ги безработица"}
{"url": "http://standartnews.com/sport/refan__generalen_sponsor_na_natsionalniya_kros_stefan_popov-369686.html", "text": "Стотици граждани се включиха в Деветия национален мемориален крос \"Стефан Попов\". Събитието се проведе с партньорството на Национално движение „Спорт за  всички\" - „Мама, татко и аз - баба, дядо и внуче\" и се организира от пловдивската компания „Рефан България\" в памет на създателя й Стефан Попов, известен в града под тепетата с щедрата си подкрепа на многобройни  благотворителни, културни, здравни и спортни каузи.Той създава фирмата с амбицията да покори света с магията на българските аромати. Тази негова мечта днес е реалност. Неустоимите ухания на продуктите с марка  REFAN се превърнаха в български посланици на красотата, добре познати на пет  континента. Специален гост на кроса бе легендарният ни гимнастик Данчо Йовчев, който се снима за спомен с всички, пожелали това. Четирикратният световен шампион даде и старта на кроса, в който се включиха над 400 участници от различни възрасти. Футболните школи на Ботев, Локомотив Пловдив, Пловдив Сити, Тракия, Пълдин, Хебър Пазарджик, Академия Пловдив, СК по джудо \"Арена спорт\" и много други се включиха в събитието. На площада дойде и легендата на Ботев Пловдив и българския футбол Петър Зехтински, чийто внук също взе участие в кроса. В програмата към събитието се включиха представители на \"Комитет по Родолюбие – Пловдив\", които повдигнаха българския дух, като разказаха на по-младите паметни моменти от нашата история, пременени като четници. Млади изпълнители на народни и модерни танци от пловдивски училища радваха между отделните стартове участниците и зрителите на кроса. Несъмнено гвоздеят на програмата бяха танцьорите от ансамбъл \"Тракия\", които накараха и малки и големи да заиграят на място и да им ръкопляскат. Националният мемориален крос „Стефан Попов\" завърши с награждаване на победителите.  Всички участници, класирали се от първо до шесто място, получиха медали и подаръци от пловдивския козметичен бранд, а след награждаването се проведе и томбола с много награди.", "date": "2018.03.23", "title": "REFAN – генерален спонсор на Националния крос „Стефан Попов\""}
{"url": "http://standartnews.com/biznes/nap_sabiraemostta_na_prihodite_se_uvelichava-369676.html", "text": "\"Икономиката изсветлява и ефективността на събирането на приходите се увеличава\". Това пред Нова тв говорителят на Национална агенция за приходите Росен Бъчваров. Той коментира скорошен данъчен доклад, според който в периода 2000-2017-а година държавата е изгубила 5,8 милиарда лева от несъбрано ДДС. За този период общо 16,2 млрд. лева от ДДС са приходите, които са установени след ревизии, актове и разкрити данъчни злоупотреби. От тези пари близо 5,4 млрд. лева са несъбираеми или трудно събираеми, а за други 400 милиона лева все още се правят проверки и ревизии, за да може държавата да вземе своето. \"Нито лев от тази сума не е отписан. Въпросът е каква е вероятността те да бъдат събрани\", обясни Бъчваров. Той изтъкна, че за периода 2000-2017-а година НАП е събрала над 197 милиарда лева от данъци: \"За последните 3 години ръстът на приходите от данъци възлиза на 5,1 милиарда. А данъчните приходи растат с почти двойно по-голям темп, отколкото расте БВП\". Според него това е индикация, че икономиката изсветлява и ефективността на събирането на приходите се увеличава.", "date": "2018.03.23", "title": "НАП: Събираемостта на приходите се увеличава"}
{"url": "http://standartnews.com/biznes/obzor_tol_taksite_vdigat_tsenite_na_prevozite-369697.html", "text": "Тол таксите ще вдигнат цените за превоз на товари и пътници след изграждането на тол системата у нас. Това стана ясно от думите на министъра на регионалното развитие и благоустройството Николай Нанков по време на парламентарния контрол. Тежкотоварните автомобили ще плащат тол такса при преминаването си по около 55% от пътищата на България, обясни Нанков. Тарифирането вече е в процес на изготвяне, като се очаква да бъде привлечена и международна финансова институция в подкрепа на работата на междуведомствена група по темата, каза министърът. Работи се и по определянето на обхвата на пътищата в системата, допълни той. Двете дейности са извън договора с избрания изпълнител на изграждането на тол системата. Българските превозвачи ще калкулират разходите си за тол таксите в себестойността на своята услуга, като за автобусните превози се очаква да има известни преференции при тарифирирането, коментира още Николай Нанков. Той призова за дебат по темата в парламента, за да се конкретизират детайлите. Николай Нанков напомни, че с въвеждането на тол системата ще се събират допълнителни средства за ремонт на съществуващите и за строителството на нови пътища. Той посочи, че сега у нас от преминаващите транзитно тежкотоварни автомобили остават около 50 млн. лева на годишна база, докато в Сърбия сумата е 300 млн. евро, и то за почти същите километри. От думите му стана ясно още, че обходът на Поморие, който е с дължина 5,84 км и е част от пътя Бургас - Слънчев бряг, ще започне да се изгражда през лятото. Избран е изпълнител на обекта, но реализацията се бави заради дела от недоволни от обезщетенията собственици на земи по трасето. По експертни оценки само за борба със свлачищата и срутищата по АМ \"Люлин\" за тази година са нужни над 6,3 млн лева с ДДС, каза още Нанков. Според него проектът за магистрала е бил \"опорочен без мерки за укрепване на свлачищата\". Сега \"берем горчивите плодове от едно престъпно безхаберие при възлагането на подобни опорочени проекти. Ние в момента плащаме за проекти, които други правителства през 2007 г. са ги възлагали по този безумен начин\", заяви министърът. През 2017 г. за текущ ремонт и поддържане на магистралата са похарчени 2,4 млн. лева с ДДС, от които 1,4 млн.лева - за ремонти, а над 996 хил. лева с ДДС - за зимно поддържане. За тази година ще се възлагат ремонти по магистралата според възможностите на бюджета на Агенция \"Пътна инфраструктура\" (АПИ) и по линия на целево финансиране от държавния бюджет, каза министър Нанков.", "date": "2018.03.23", "title": "ОБЗОР: Тол таксите вдигат цените на превозите"}
{"url": "http://standartnews.com/svyat/karvavata_banya_v_treb_priklyuchi_s_likvidiraneto_na_terorista_obnovena-369680.html", "text": "Поне двама души са били убити по време на взимането на заложници от ислямист в южния френски град Треб тази сутрин, според източници, близки до случая. Вземането на заложници е станало няколко минути след като полицай е бил прострелян в съседния град Каркасон, но между двата инцидента няма връзка. Френският министър-председател Едуар Филип нарече ситуацията с взимането на заложници в Треб „много сериозна\". „В момента специалните служби провеждат операция на място. Ситуацията е много сериозна\", каза Филип, цитиран от телевизионния канал Бе Еф Ем. Похитителят извикал към полицаите, че е „войник на „Ислямска държава. Въоръженият нападател е стрелял след като влязъл в Super U supermarket около 11.15 ч. сутринта, съобщи източник за инцидента. Свидетел каза, че нападателят бил въоръжен с ножове, пистолет и гранати и извикал „Аллах Акбар\", докато влизал в супермаркета. Префектурата съобщи, че инцидентът се разглежда като терористичен акт. На място спешно са изпратени големи полицейски сили – около 140 души. Започнала е подготовка на операция по освобождаване на заловените от престъпника хора. Местните власти обявиха в Туитър, че районът е изолиран. АФП предаде, че антитерористичният отдел на прокуратурата на Франция е започнал разследване по случая. При друг инцидент в съседен район в Югозападна Франция беше прострелян полицай. Служителят на реда е нападнат в град Каркасон, на около 15 минути път от Треб. По-късно заложниците от супермаркета в Треб бяха освободени. В магазина е останал човекът, извършил нападението, и един полицай, В по-късния следобяд стана ясно и че френските полицаи са застреляли тероирста, който се оказа мароканец.", "date": "2018.03.23", "title": "Кървавата баня в Треб приключи с ликвидирането на терориста /ОБНОВЕНА/"}
{"url": "http://standartnews.com/sport/turnir_po_tenis_na_masa_sabra_500_detsa_i_vidni_gosti_ot_evropa-369687.html", "text": "Над 500 деца от 34 училища изпълниха до край тренировъчната зала на Арена Армеец за да отбележат рекордното по брой участници III градско ученическо индивидуално първенство по тенис на маса от V до ХII клас. Организатори са Столична община, фондация „София – Европейска столица на спорта 2018\", Българска федерация по тенис на маса и Регионално управление на образованието - София-град. Турнирът е част от програмата на София2018 за възстановяване и утвърждаване на ученическите и градски първенства в отделните спортове, популярни сред младите хора в градска среда. Многото участници наложиха организирането му в по-голяма зала, тъй като тази в Диана вече се оказа тясна да побере много приятели на спорта с най-малката топка. Сред официалните гости тази година имаше видни европейски гости. На откриването присъстваха Джан Франческо Лупатели – основател и президент на ACES EUROPE, асоциацията на европейските градове и столици на спорта и Хуго Алонсо – генерален секретар на ACES EUROPE, а по-късно в залата бе и Роналд Крамър – президент на Европейската федерация по тенис на маса и др. Приветствие към участниците отправи Анатоли Илиев – орг. секретар на София – Европейска столица на спорта, а турнирът бе открит от Стефан Китов, президент на Българска федерация тенис на маса. Г-н Лупатели връчи специални медали са принос в спорта на Стефан Китов и на Мариана Стоилова – старши експерт по физическо възпитание от Регионално управление на образованието София град. Награди имаше и за представителите на училищата с повече от 10 участника в турнира – те получиха комплект тенис ракети и топчета. Турнирът се провежда по системата „елиминиране чрез една загуба\", 2 от 3 гейма, като възрастовите групи са три: * V – VII клас - момичета и момчета, родени 2006, 2005, 2004 г. * VIII – X клас - девойки и юноши, родени 2003, 2002, 2001 г. * XI - XII клас - девойки и юноши, родени 2000, 1999 г. С особен интерес бяха проследени и станалите вече традиционни демонстративни срещи. На централната маса този път излезе една от най-добрите състезателки в България - Есин Саид, която ще участват на Световното първенство в Халмщадт (Шв) следващия месец. Нейните разигравания с малкия талант Георги Стоянов бяха изгледани от всички със затаен дъх. Още в дебютното си издание преди две години турнирът събра в национален спортен център по тенис на маса „Диана\" над 120 деца, които определиха най-добрите в 6 възрастови групи за ученици – момчета и момичета, юноши и девойки. Огромен интерес тогава предизвика присъствието в залата на легендарната състезателка и треньорка Даниела Гергелчева. 20 години след като прекрати активна състезателна дейност тя отново хвана ракетата и сътвори невероятно шоу. Най-успешната българка в историята на този спорт направи демонстративни игри с част от децата и шампионите на турнира, а по време на официалното откриване беше отличена със специален приз за принос в спорта от „София – Европейска столица на спорта\", като наградата бе връчена от общинския съветник Анатоли Илиев, организационен секретар на София2018. Във второто издание на турнира през 2017 г. участваха 190 ученици, а сега те вече са над 340. Организаторите раздадоха фланелки за всички участници и други материални награди за най-атрактивните в отделните възрастови групи.", "date": "2018.03.23", "title": "Турнир по тенис на маса събра 500 деца и видни гости от Европа"}
{"url": "http://standartnews.com/svyat/yunker_ochakva_sreshtata_vav_varna_sas_smeseni_chuvstva-369698.html", "text": "Очаквам предстоящата среща ЕС-Турция във Варна със смесени чувства, заяви председателят на Европейската комисия Жан-Клос Юнкер на съвместна пресконференция с председателя на Европейския съвет Доналд Туск. Двамата говориха след края на двудневното заседание на Европейския съвет. Юнкер поясни, че количеството на проблемите ЕС-Турция не спира да расте, но европейската страна желае да укрепи сътрудничеството с Анкара. Туск изрази надеждата разговорите с турския президент Реджеп Ердоган да засегнат широк кръг от теми, включително за бъдещето. Срещата няма да бъде лесна, пред нас стоят няколко сложни въпроса, включително за турските действия в Сирия. Съседи сме с Турция, трябва да намерим начин да разговаряме открито, добави Туск. По повод решението на ЕС да подкрепи оценката на Великобритания, че нападението срещу разузнавача Сергей Скрипал най-вероятно е дело на Русия, Туск посочи, че това е възможно най-добрият отговор, на който Общността е способна. Много е трудно да подготвим подобаващ отговор на такова нападение - ние сме съвсем различни от извършителите, ако разбирате какво казвам. В ЕС имаме различни виждания, интереси и традиции в политическото отношение към Русия, не е лесно да бъдем единни и затова оценявам добрата воля, добрия политически инстинкт, добави той. Юнкер отбеляза, че решението за отзоваването на посланика на ЕС в Москва е \"извънредна мярка\", каквато досега не е била предприемана. Осъждаме (отравянето на Скрипал - бел. кор.), но каналите за комуникация с Москва трябва да останат открити и в това няма противоречие, коментира той. Туск добави, че от понеделник \"повече от една държава в ЕС\" ще предприеме собствени мерки срещу Москва. По неофициална информация около половината от държавите в ЕС предвиждат да върнат свои дипломати, изпратени в Русия, или да прогонят руски дипломати на своя територия. Той изрази личното си удовлетворение, че въпреки преговорите за напускането на Великобритания, ЕС е останал единен и в този случай.", "date": "2018.03.23", "title": "Юнкер очаква срещата във Варна \"със смесени чувства\""}
{"url": "http://standartnews.com/mneniya/bg_skeptitsizam_za_ruskata_versiya_na_mey-369707.html", "text": "Интригата около насрочената по българска инициатива среща във Варна в понеделник на лидерите на ЕС с турския президент Ердоган  отклони вниманието от оценката на премиера Бойко Борисов за аферата \"Скрипал\", направена в Брюксел. Всъщност политическата реакция на скандала с отровения бивш руски шпионин и дъщеря му  бе водещата тема на срещата на върха на Евросъюза в Брюксел. Още преди нея външните министри на ЕС призоваха Русия да отговори на въпросите за употребата на нервнопаралитичното вещество, с което бяха поразени Сергей Скрипал и дъщеря му Юлия. На срещата в Брюксел в сряда и четвъртък лидерите на Европа се съгласиха, че е \"доста вероятно Русия да е отговорна\" за нападението срущу бившия руски шпионин Сергей Скрипал, който е обслужвал и британското разузнаване и дъщеря му. Затова и беше отзован посланикът на общността в Москва за консултации. Досега Лондон настойчиво и категорично обвинява Москва за атаката срещу Скрипал, но не е дал никакви доказателства, че това е така. Експерти подозират, че и за в бъдеще такива улики едва ли ще се намерят. Май се случва нещо подобно на обвиненията срещу България през 70-те години на миналия век, че сме искали да убием папата. Видя се, че това е провокация, но заради вдигнатия за дълго време шум някои хора на Запад и и досега смятат, че българите са безбожници и терористи. Експерти и анализатори задават от началото на скандала логичния въпрос защо й е на Москва да убива някакъв бивш шпионин, който е бил осъден за държавна измама и е лежал в руски затвор преди да бъде разменен със заловени руски разузнавачи? Освен това да го направи точно преди президентските избори и предстоящото световно първенство по футбол в Русия. На фона на липсата на факти и силните политически емоции един от разумните гласове в Брюксел бе на Борисов. Той също показа интереса на страната ни да поддържа отношенията и връзките с Русия на \"прагматична и взаимоизгодна основа\". Това беше отбелязано и в поздравителната му телеграма до Владимир Путин за изборната победа. На срещата в Брюксел българският премиер изказа разумно предложение за аферата \"Скрипал\": \"Има факт, който е много опасен и който изисква цялата разузнаваческа и контраразузнаваческа гилдия в целия свят да се заеме. Фактът е, че има терористичен акт, хора в предсмъртно състояние, и то с нервнопаралитичен газ, забранен отдавна с конвенции. Който го е направил - дали е Русия, дали е терористична организация, но на всяка цена извършителите и преди всичко поръчителите да бъдат разкрити\", предложи прагматичен подход Борисов. И се позова на своя опит в стотици разследвания като главен секретар на МВР. \"Обикновено в такива случаи не е това, което изглежда на пръв поглед\", скептично вметна той по повод патоса, с който Западът се опитва да припише покушението на Москва. Запитан дали Русия стои зад нападението на Скрипал, Борисов отговори, че е мнителен човек и ще коментира, когато поръчителят стане известен. А мнението му като бивш топполицай би трябвало да тежи повече от становището на някои политици, които нямат неговата компетентност. Италия и Гърция също поискаха доказателства за руска намеса, а вероятно и други си го мислят, но от солидарност не са го казали публично. Вече вървят и догадки коя е причината за голямата настървеност в изявленията на британския премиер Мей и външния министър Джонсън срещу Русия и Путин и желанието им да ангажират Евросъюза битка срещу Москва? Може би в Лондон смятат, че договарянето на Брекзит с ЕС ще е при по-изгодни условия за британската страна, ако отношенията на ЕС със Русия са влошени на максимум. Времето ще покаже обаче чии тънки сметки са правени без кръчмар.", "date": "2018.03.23", "title": "БГ скептицизъм за руската версия на Мей"}
{"url": "http://standartnews.com/svyat/tramp_smenya_savetnika_si_po_natsionalna_sigurnost-369671.html", "text": "Американският президент Доналд Тръмп заяви, че бившият посланик на САЩ в ООН Джон Болтън ще замени Хърбърт Макмастър като съветник по националната сигурност от следващия месец, предадоха световните агенции. \"С радост обявявам, че от 9 април 2018 г. посланик Джон Болтън ще бъде новият ми съветник по националната сигурност\", написа Тръмп в Туитър. Макмастър свърши \"забележителна работа и винаги ще остане мой приятел\", заяви президентът. \"Благодарен съм на президента Доналд Тръмп за възможността да служа на него и нашата страна като съветник по националната сигурност\", заяви Макмастър. Според Белия дом решението на Макмастър да напусне е било взаимно, отбелязва ДПА. Тръмп многократно имаше сблъсъци с Макмастър, а през последните седмици усилено се заговори, че уважаваният генерал скоро ще напусне администрацията, посочва Асошиейтед прес. Болтън е \"ястреб\", който подкрепя използването на военна сила срещу Иран и Северна Корея и възприема твърда позиция към Русия. Той ще бъде третият съветник по националната сигурност на Тръмп за 14 месеца, отбелязва Ройтерс. Болтън, който отдавна е поляризираща фигура в американските външнополитически среди, ще се присъедини към президентския екип по националната сигурност, който все повече се попълва от хора, споделящи склонността на Тръмп за едностранно упражняване на силата на САЩ. Когато беше най-висшият служител на Държавния департамент по контрола на въоръженията при президентството на Джордж У. Буш, Болтън беше водещ защитник на нахлуването в Ирак през 2003 г., за което впоследствие се установи, че се е основавало на фалшиви и преувеличени разузнавателни данни за това, че тогавашният иракски лидер Саддам Хюсеин е притежавал оръжия за масово унищожение и е имал връзки с тероризма.", "date": "2018.03.23", "title": "Тръмп сменя съветника си по национална сигурност"}
{"url": "http://standartnews.com/svyat/arestuvaha_ukrainskata_deputatka_nadya_savchenko_obvinena_e_v_zagovor_za_voenen_prevrat-369673.html", "text": "Украинският парламент - Върховната Рада - свали имунитета на депутатката Надя Савченко - бивш военен пилот, която стана национална героиня, след като прекара месеци в руски затвор, предаде Асошиейтед прес. Тя бе обвинена в заговор за военен преврат. В реч пред депутатите днес генералният прокурор на Украйна Юрий Луценко каза, че Савченко крояла заговор за нападение срещу парламента с ръчни гранати и автоматични оръжия. Според Луценко тя действала в тайно споразумение с проруските бунтовници в Източна Украйна за организиране на \"терористичен преврат в интерес на враговете на Украйна\". Той представи тайно записани разговори, в които Савченко говори за контрабандно внасяне на оръжия от Изток. Савченко, след като бе помилвана от руския президент Владимир Путин, се върна в Украйна и бе избрана в парламента. Тя каза пред депутатите, че е знаела, че разговорите й се записват и е говорила за такива атаки, описвайки \"сюрреалистична политическа провокация, за да осмее правителството\", което според нея е предало надеждите на хората. Тя бе задържана в сградата на парламента днес веднага след като имунитетът й бе свален, в изпълнение на искането на Луценко да бъде арестувана.", "date": "2018.03.23", "title": "Арестуваха украинската депутатка Надя Савченко. Обвинена е в заговор за военен преврат"}
{"url": "http://standartnews.com/svyat/es_mnogo_veroyatno_e_rusiya_da_stoi_zad_atakata_sreshtu_skripal-369670.html", "text": "Европейските лидери, които се събраха на съвет в Брюксел, излязоха с обща позиция за отравянето на бившия агент Сергей Скрипал в Солсбъри. Според тях е \"много вероятно Русия да седи зад атаката със забранено вещество срещу бившия руски агент Сергей Скрипал\". Така лидерите подкрепиха Великобритания и тезата на Лондон, че най вероятниат виновник за случилото се е Москва. Новината съобщи през Тwitter Председателят на Европейския съвет Доналд Туск още преди края на заседнието на европейските лидери.", "date": "2018.03.23", "title": "ЕС: Много вероятно е Русия да стои зад атаката срещу Скрипал"}
{"url": "http://standartnews.com/balgariya/bg_skeptitsizam_za_ruskata_versiya_na_mey-369707.html", "text": "Интригата около насрочената по българска инициатива среща във Варна в понеделник на лидерите на ЕС с турския президент Ердоган  отклони вниманието от оценката на премиера Бойко Борисов за аферата \"Скрипал\", направена в Брюксел. Всъщност политическата реакция на скандала с отровения бивш руски шпионин и дъщеря му  бе водещата тема на срещата на върха на Евросъюза в Брюксел. Още преди нея външните министри на ЕС призоваха Русия да отговори на въпросите за употребата на нервнопаралитичното вещество, с което бяха поразени Сергей Скрипал и дъщеря му Юлия. На срещата в Брюксел в сряда и четвъртък лидерите на Европа се съгласиха, че е \"доста вероятно Русия да е отговорна\" за нападението срущу бившия руски шпионин Сергей Скрипал, който е обслужвал и британското разузнаване и дъщеря му. Затова и беше отзован посланикът на общността в Москва за консултации. Досега Лондон настойчиво и категорично обвинява Москва за атаката срещу Скрипал, но не е дал никакви доказателства, че това е така. Експерти подозират, че и за в бъдеще такива улики едва ли ще се намерят. Май се случва нещо подобно на обвиненията срещу България през 70-те години на миналия век, че сме искали да убием папата. Видя се, че това е провокация, но заради вдигнатия за дълго време шум някои хора на Запад и и досега смятат, че българите са безбожници и терористи. Експерти и анализатори задават от началото на скандала логичния въпрос защо й е на Москва да убива някакъв бивш шпионин, който е бил осъден за държавна измама и е лежал в руски затвор преди да бъде разменен със заловени руски разузнавачи? Освен това да го направи точно преди президентските избори и предстоящото световно първенство по футбол в Русия. На фона на липсата на факти и силните политически емоции един от разумните гласове в Брюксел бе на Борисов. Той също показа интереса на страната ни да поддържа отношенията и връзките с Русия на \"прагматична и взаимоизгодна основа\". Това беше отбелязано и в поздравителната му телеграма до Владимир Путин за изборната победа. На срещата в Брюксел българският премиер изказа разумно предложение за аферата \"Скрипал\": \"Има факт, който е много опасен и който изисква цялата разузнаваческа и контраразузнаваческа гилдия в целия свят да се заеме. Фактът е, че има терористичен акт, хора в предсмъртно състояние, и то с нервнопаралитичен газ, забранен отдавна с конвенции. Който го е направил - дали е Русия, дали е терористична организация, но на всяка цена извършителите и преди всичко поръчителите да бъдат разкрити\", предложи прагматичен подход Борисов. И се позова на своя опит в стотици разследвания като главен секретар на МВР. \"Обикновено в такива случаи не е това, което изглежда на пръв поглед\", скептично вметна той по повод патоса, с който Западът се опитва да припише покушението на Москва. Запитан дали Русия стои зад нападението на Скрипал, Борисов отговори, че е мнителен човек и ще коментира, когато поръчителят стане известен. А мнението му като бивш топполицай би трябвало да тежи повече от становището на някои политици, които нямат неговата компетентност. Италия и Гърция също поискаха доказателства за руска намеса, а вероятно и други си го мислят, но от солидарност не са го казали публично. Вече вървят и догадки коя е причината за голямата настървеност в изявленията на британския премиер Мей и външния министър Джонсън срещу Русия и Путин и желанието им да ангажират Евросъюза битка срещу Москва? Може би в Лондон смятат, че договарянето на Брекзит с ЕС ще е при по-изгодни условия за британската страна, ако отношенията на ЕС със Русия са влошени на максимум. Времето ще покаже обаче чии тънки сметки са правени без кръчмар.", "date": "2018.03.23", "title": "БГ скептицизъм за руската версия на Мей"}
{"url": "http://standartnews.com/balgariya/radev_kani_erdogan_na_sreshta_v_bryuksel-369683.html", "text": "Държавният глава Румен Радев изпрати днес писмо до президента на Република Турция Реджеп Тайип Ердоган в отговор на сърдечните поздравления от неговия турски колега по повод Националния празник на страната ни, както и на отправената покана за провеждане в близко бъдеще на среща на най-високо равнище между президентите на двете държави. „Споделям изразеното от Вас желание да проведем лична среща в близко бъдеще. В тази връзка, предлагам тя да се състои в рамките на предстоящата Среща на върха на НАТО през юли т. г. в Брюксел, където ще имаме възможност да обсъдим по-задълбочено развитието на сътрудничеството и диалога на най-високо равнище между нашите страни\", се казва в писмото на българския президент до неговия турски колега.", "date": "2018.03.23", "title": "Радев кани Ердоган на среща в Брюксел"}
{"url": "http://standartnews.com/balgariya/proverka_v_granichna_politsiya_zaradi_neprovereni_pasazheri-369693.html", "text": "Във връзка със самолета на българска авиокомпания, който се е приземил в следобедните часове на 20 март на летище София и пътниците не са били проверени от служители на \"Гранична полиция\", министърът на вътрешните работи Валентин Радев е издал заповед за извършване на вътрешна проверка по случая. Това стана ясно по време на брифинг в Благоевград, където министър Радев участва в среща с представители на местната власт от областта. \"Този случай ме притеснява. И в \"Гранична полиция\" на летището имаше и друг случай. Назначена беше проверка. Лично ще проверя за резултатите и дали има наказани по веригата. Тогава не ставаше дума за самолет, а за пропускане само на един граждани. Сега разбирам, че целият самолет не е бил проверен. Разпоредил съм веднага проверка, чакам резултатите. Ще видим кой е виновен, защото това е притеснително. Обяснявам си го с пропуски в работата на тези хора, които са там. Всичко ще се проследи. Камери, свидетели\", каза министър Валентин Радев. На въпрос, ако директорът на \"Гранична полиция\" си подаде оставка, министър Радев бе лаконичен: \"Ще си помисля!\" и допълни: \"Аз много внимавам за кадрите в МВР. Трудно набираме качествени хора, трудно се освобождавам аз като министър от хора, които са работили в системата. Дори да ми предложат някой за уволнение, проверявам дали трябва да го уволня или не\". \"Трябва да бъдем много внимателни. Всички ни хвалят отвън, че пазим много добре границата. Това е най-добре пазената сухопътна граница на Европейския съюз. И всички го казват това. Казват го и представителите на ФРОНТЕКС, агенцията която заедно с нашите хора е по границите. И на този фон се случва нещо подобно. Ние сме под лупа.\", добави министърът.", "date": "2018.03.23", "title": "Проверка в \"Гранична полиция\" заради непроверени пасажери"}
{"url": "http://standartnews.com/balgariya/predlagat_3_varianta_za_upravlenie_na_zdraveopazvaneto-369684.html", "text": "До края на месец май тази година Министерството на здравеопазването ще предложи три варианта за промяна на модела на управление в сектора, заяви във Варна здравният министър Кирил Ананиев. В момента се разработват два от тях, предстои да започне и работа по трети, след което ще се проведе обществено обсъждане, добави Кирил Ананиев. Така ще се вземе решение кой модел е най-работещ без да се правят резки движения в системата. Във всеки модел пациентът ще има важна роля, увери Ананиев. Към неосигурените ще се подхожда в зависимост от причината, поради която не са редовни. Социален фонд ще плаща осигуровките на тези, които нямат възможност да ги покриват сами, добави министърът.", "date": "2018.03.23", "title": "Предлагат 3 варианта за управление на здравеопазването"}
{"url": "http://standartnews.com/balgariya/vidin_obyavi_bedstveno_polozhenie_zaradi_snega-369689.html", "text": "Бедственото положение в община Видин остава, въпреки че е осигурен достъп до всички селища. Това заяви Огнян Ценков, кмет на Видин, по повод на обявеното по-рано днес бедствено положение. „Няма бедстващи хора и селища на територията на общината. Снегонавявания има пътищата към селата Гомотарци, Гайтанци, Въртоп, там трябва да бъдат разширени пътните уастъци. Почистват се улици в селата Покрайна, Дунавци, Търняне, Синаговци, Гайтанци, Слана бара, Генерал Мариново и Пешаково\", каза Огнян Ценков. На заседанието в общината бе посочено, че в с. Войница, снежната покривка достига над 30 см и от снегопочистващата фирма са заявили, че до 22.00 часа положението ще бъде овладяно. Проблемен участък е разклонът за Майор Узуново на републиканския път от с. Иново към с. Гъмзово и разширяването му продължава. Фирмата, която се грижи за снегопочистването в селата Слана бара, Генерал Мариново и Пешаково, е ангажирала допълнителна техника - 3 снегорина. За град Видин също са се включили в работата допълнително 3 фадроми. Продължава почистването на улици, квартали и пешеходни зони. Огнян Ценков обобщи, че най-сериозният проблем остава подаването на електрозахранване за помпената станция за питейна вода в с. Сланотрън, както и за канална помпена станция в землището на с. Антимово. Без ток от вчера следобед е помпената станция, която осигурява питейна вода за град Видин и за още 22 населени места в общината. Водоподаването се осъществява от резервна станция. Всички пациенти на хемодиализа са обгрижени. В Центъра за временно настаняване има 9 лица, има готовност за приемане на още хора при нужда. В Областния съвет на БЧК е налице резерв за осигуряване на продукти и пособия за около 100 души. В общината остава в сила и първия етап от плана за действие при високи води на река Дунав, въпреки че нивото вече се понижава под стойностите, които налагат допълнителни мерки. Водният стълб при Видин е 749 см и спада.", "date": "2018.03.23", "title": "Видин обяви бедствено положение заради снега"}
{"url": "http://standartnews.com/balgariya/patnata_obstanovka_e_normalna-369681.html", "text": "Пътната обстановка е нормална при зимни условия, но ако имаме тежки снегонавявания, можем да затворим цели участъци, обобщи днешната ситуация министърът на регионалното развитие и благоустройството Николай Нанков. „Критична обстановка няма. Има затворени проходи, като от няколко месеца Троян-Кърнаре е затворен. В Рилородопския масив и Стара планина ще имаме по-обилни снеговалежи. Ще има и в цяла Северна България. Така че там ще насочим основния ресурс. Разбира се и по автомагистралите и пътищата първи клас\", коментира Нанков. Той предупреди, че има възможност за затваряне на автомагистрали за тежкотоварни автомобили. „Временно ограничаваме тежкотоварното движение, понякога и главните пътища, за да могат снегорините да си свършат бързо, качествено и на време работата. Вчера имаше няколко тежки пътнотранспортни произшествия. Имахме верижна катастрофа на Северната скоростна тангента, както и в участъка Русе-Бяла\", коментира Нанков. По отношение на запълването на дупките, Нанков заяви, че има организация, но трябва да приключат валежите. „Глобалната ни цел и политика е да не говорим за дупки\", коментира Нанков.", "date": "2018.03.23", "title": "Пътната обстановка е нормална"}
{"url": "http://standartnews.com/balgariya/goranov_vienska_infrastruktura_s_pernishki_danatsi_nyama_obnovena-369688.html", "text": "\"Няма как да има виенска инфраструктура с пернишки данъци\", обяви финансовият министър Владислав Горанов по време на парламентарния контрол. \"Проблемът с финансовата децентрализация на общините минава през изключително ниското и неадекватно облагане на имущество в България\", допълни още той. По думите на министъра това е тема, която трябва да бъде засегната, но да се подходи деликатно към нея. Той поясни, че има драстична разлика между облагането в България и в други Европейски държави. Не само номинално, но и относително спрямо стойността на имотите у нас е много по-ниско. \"Кметовете искат да управляват по-голям ресурс, но ако може да не участват в неговото формиране и събиране\", уточни Горанов. Той допълни, че общините са готови да предложат много решения, но когато дойде време да застанат пред местната общност и да ги защитят, депутатите от тези области остават самотни в този дебат. Горанов допълни, че се правят предварителни разсъждения по облагането на имуществото и автомобилите. Финансовата децентрализация според министъра не е самоцел, но трябва да е свързана с ясната отговорност, пред която се изправят българските общини. Горанов допълни, че няма грешки свързани с данъчното облагането, защото имуществото се облага в общините, а доходите на ниво централа. Горанов коментира и проблемите с ДДС. \"Ежедневна е битката ни със злоупотребите с ДДС, заяви той. - Странно, че на фона на един отговор на НАП до едно юридическо лице с нестопанска цел се повдигна този дебат. Ние в министерството го водим отдавна и сме предприели доста законови промени, свързани с намаляване на възможността нелоялни и некоректни търговци да избягват плащането на ДДС, прехвърляйки собствеността на малоимотни граждани, премахвайки възможността на държавата да си събере приходите\", каза Горанов. Той отбеляза, че всяка година се изменя законодателството, за да се предотврати прехвърлянето на дългове на малоимотни и безимотни граждани. „Първите промени в третото правителство на Борисов в Данъчния процесуален кодекс и Закона за ДДС бяха именно в този смисъл. Сега имаме значително разширяване на солидарната отговорност на търговци, управители. Имаме ангажимент преди вписване да се извършва проверка от страна на НАП. Работим упорито в тази посока. Ако видите резултатите по години, в последните години този проблем изключително намалява, въпреки че далеч не е изчерпан\", посочи Горанов и отчете, че проблемът е актуален за цяла Европа. Финансовият министър също така скастри социалния за коментарите му, че великденските добавки към най-ниските пенсии ще бъдат вероятно отново 40 лв. \"Сигурно си има в бюджета тези пари, за да ги плати\", иронизира той обещанието на социалния министър. \"Не му е работа на министър Петков\", смъмри го Горанов. Финансовият министър посочи, че още не се знае дали ще има бонуси към великденските пенсии на най-бедните, защото било въпрос на дни да се прецени дали може да си го позволи бюджетът на фона на обещаните 100 млн. на МВР и последния ангажимент към надзирателите от затворите. \"Още малко време ни трябва за анализ на текущото изпълнение на бюджета, тъй като излизат постоянно нови ангажименти. Трябва още малко време-въпрос на дни, за да преценим дали можем в рамките на гласувания закон за бюджет да се отпуснат подобни добавки\", каза в кулоарите на НС Горанов.", "date": "2018.03.23", "title": "Горанов: Виенска инфраструктура с пернишки данъци няма /ОБНОВЕНА/"}
{"url": "http://standartnews.com/balgariya/obzor_spirat_bezrazbornoto_izpolzvane_na_egn-369690.html", "text": "Мерки срещу безразборното използване на ЕГН за предоставяне на различни услуги ще обсъжда кабинетът във вторник. министрите ще предложат промени в законодателството, гарантиращи защита на личните данни. Те са наложителни, защото на 25 май влиза в сила новия регламент на ЕС по-голяма защита. Според него лични данни вече ще са имейлите и IP адресите. Глобите ще стигат 20 млн. евро или 4% от оборота на фирмата нарушител. Съвещание с вицепремиера Томислав Дончев е насрочил премиерът Бойко Борисов. В него ще участват представители на Комисията за защита на личните данни, на агенцията за електронно управление и председателят на КРС Росен Желязков. Темата стана особено актуална след разкритията на бТВ как с прости програми може да се генерира ЕГН по рождената дата и да се злоупотреби с него. Така в интернет се появиха ЕГН-ата на Борисов, главния прокурор Сотир Цацаров и вътрешния министър Валентин Радев. Жалба в Комисията за защита на личните данни подава като гражданин Цацаров, съобщи самият той. Поне сте се уверили, че здравните ми осигуровки са платени, пошегува се обвинител № 1. МВР-шефът също заяви, че очаква мерки от Комисията. „Не става въпрос само за лично пространство, а и за това, че може да бъде направена злоупотреба\", каза Валентин Радев. \"В момента не можете и телевизията да си платите, без да ви поискат ЕГН, коментира в Брюксел Борисов. Премиерът предложи да бъде забранено на фирми да искат ЕГН, за да предоставят услуги. Според него това може да стане със специални кодове. Онлайн генераторите на валидни единни граждански номера няма начин да бъдат блокирани, защото самият алгоритъм зад изготвянето на ЕГН е публичен, обясни и.д. председателят на Комисията за защита на личните данни Веселин Целков пред бТВ вчера. Той съобщи, че все още не е получил жалбата от Цацаров. Според Целков \"много отдавна е известно, че ЕГН не е сигурен идентификатор\". Почти никой не използва ЕГН като единствен идентификатор, единствената услуга е сайтът на НОИ и то в онази малка част, в която се дава проверка за здравен статус. Ако човек е в критично състояние, малко трудно е да се търсят допълнителни идентификатори, коментира Целков. Именно тази система обаче ни позволява да научим фамилията и инициалите на първите две имена зад всяко ЕГН.", "date": "2018.03.23", "title": "ОБЗОР: Спират безразборното използване на ЕГН"}
{"url": "http://standartnews.com/balgariya/osina_chaka_3_g_pari_za_opasni_svlachishta-369691.html", "text": "Близо три години жителите на сатовчанското село Осина чакат държавата да отпусне средства за укрепване на две опасни свлачища. Още през 2015 г. проектите за ремонтните дейности са одобрени от Междуведомствената комисия за възстановяване и подпомагане, но пари така и не са отпуснати. В Осина чакат със страх всеки пролетен дъжд. Първото свлачище е надвиснало над десетина къщи, в които вече има процепи от 10 до 15 сантиметра. Периметърът му е 30 дка. 34 000 лв са отпуснати за проучване, заключението е, че спешно трябва да се направят дренажи заради подпочвените води. Проектът е на стойност 162 000 лева. Второто свлачище е „изяло\" половината път, който е единствената връзка на населеното място с останалия свят. По този път всяка сутрин пътува ученическият автобус с деца, които отиват на училище в общинския център Сатовча. Има реален риск целият път да пропадне, тъй като ежедневно по здравото засега платно се движат камиони и тирове на дървопреработващи фирми. И за това свлачище има изготвен и одобрен проект още през 2015 г. на стойност близо 800 000 лева, но пари така и не са отпуснати. „Чакаме реакция от държавата. Чака се да стане някоя беля и тогава ще ни обърнат внимание. Идват пролетните дъждове, положението е повече от сериозно, няма как да не сме притеснени\", признава кметът Славчо Хаджиев.", "date": "2018.03.23", "title": "Осина чака 3 г. пари за опасни свлачища"}
{"url": "http://standartnews.com/balgariya/api_startira_porachki_za_proekti_za_remonti_na_tuneli-369700.html", "text": "Агенция „Пътна инфраструктура\" стартира обществена поръчка за изработването на технически проекти при ремонтно-възстановителните работи на тунелите „Топли дол\" и „Правешки ханове\" по АМ „Хемус\" и на „Траянови врата\" на АМ „Тракия\". Съоръженията са част от трансевропейската пътна мрежа (TENT-T). Индикативната стойност на поръчката е 1 010 700 млн. лв. без ДДС и се финансира от бюджета на АПИ. Обществената поръчка е в три обособени позиции за всяко от съоръженията. В обособена позиция едно е изработването на технически проект при ремонта на тунел „Топли дол\" при км 39+562 на АМ „Хемус\". Стойността й е 350 хил. лв. без ДДС. Съоръжението е въведено в експлоатация през 1985 г. и е с дължина 883 м. Втората обособена позиция е за проектиране на ремонта на тунел „Траянови врата\" при км 53+297 на АМ „Тракия\". Стойността ѝ е 340 хил. лв. без ДДС. Съоръжението е въведено в експлоатация през 1985 г. и е с дължина 720 м. Третата обособена позиция - за проектиране на ремонта на тунел „Правешки ханове\" при км 54+672 на АМ „Хемус\", е на стойност 320 700 лв. без ДДС. Съоръжението е въведено в експлоатация през 1999 г. и е с дължина 834 м. Всеки от трите технически проекта включва извършване на анализ на риска, геодезически измервания, конструктивно обследване на съответния тунел, при необходимост извършване на инженерно-геоложки проучвания и представяне на технически доклад с проектно предложение за ремонтно-възстановителни работи на тунелното съоръжение. Целта е да се предвидят всички нужни мерки и мероприятия, които трябва да се изпълнят на съоръженията, в съответствие с изискванията на Наредбата за технически правила и норми за проектиране на пътни тунели. Срокът за подаване на офертите е до 21 май 2018 г.", "date": "2018.03.23", "title": "АПИ стартира поръчки за проекти за ремонти на тунели"}
{"url": "http://standartnews.com/balgariya/bozhidar_dimitrov_ne_sam_izpolzval_darzhavni_pari-369705.html", "text": "\"Изборът на фирмата, на която е възложена изработката на каталог, е бил съобразен само със срока, в който е трябвало да бъде издаден той, за да се реализира дарение от строителния предприемач Добромир Петров\", разказа  проф. Божидар Димитров повод обвиненията на комисията \"Антикорупция\", че е сключил договори с фирмата на дъщеря си и така е бил в конфликт на интереси. И добави: \"Предметите остават в полза на държавата. Каква фирма на дъщеря ми? Фирмичка. Книжката е отпечатана, а фирмичката фалира бързо. Знам кой е направил този донос.\" \"Добромир Петров имаше ценна колекция от антично стъкло - рядко се натъкваме на толкова запазени предмети при разкопки, и керамика - над 100 униката, поиска да дари своята колекция на НИМ. Обадиха ми се от ДАНС в 1 ч през нощта да я приема. Отворих музея. Научих, че човекът, който ми предложи това преди 3 г. - Андрей Младенов, ръководител на звено в полицията, е преместен. Не му отказах. Условието беше да се издаде бързо каталог на находките, преди да се осъществи дарението. Това струваше на дарителя 20 хил. лв. - спонсорски, и той ги даде\", обясни той за връзката си с Петров, който според него сега работи в чужбина. \"Човекът после изчезна\", казва историкът. Но колекцията му, която е много ценна, е във фондовете на НИМ. Не са ползвани държавни пари за каталога, твърди проф. Димитров.", "date": "2018.03.23", "title": "Божидар Димитров: Не съм използвал държавни пари"}
{"url": "http://standartnews.com/balgariya/obzor_patuvame_s_ebileti_nayrano_prez_2020_g-369706.html", "text": "Системата за електронно таксуване и видеонаблюдение в София ще тръгне най-рано през 2020 г. Това стана ясно от изявление на изпълнителния директор на столичния Център за градска мобилност (ЦГМ) Христиан Петров. 2019 г. вече не е реалистичен вариант за стартирането й, две години са заложени за изграждането й, обясни той. Десет фирми подадоха оферти за е-системата, чиято прогнозна стойност е 88 млн. лева без ДДС. За сравнение въвеждането на подобна тикет система в Атланта (САЩ) е струвало 65 милиона долара, а в Будапеща 92 милиона евро, но с подписан анекс за увеличаване на цената с още 5-10 млн. Електронното таксуване За е-билетите ще се плаща не само в брой, но и през телефон или с дебитна, или с кредитна карта. Това ще става чрез приложения, които могат да се правят и от външни разработчици или със съобщение. Идеята е, ако пътник плати през телефона си или през компютър, да получава QR код на мобилното си устройство и той да се използва от контрольорите за проверка. Освен това вместо електронна карта, издавана от Центъра за градска мобилност, пътниците ще могат да ползват собствените си дебитни карти като документи за пътуване. За целта ще трябва да платят с тях например за месечна карта за цялата градска мрежа. Информацията, че са го направили ще се записва на чипа на дебитната карта и това ще бъде прочетено от устройствата за проверка на контрольорите или от четците на входовете на метрото. Предвижда се още билети и карти да не се продават само в пунктовете на Центъра за градска мобилност и от шофьорите, а и в тъй-наречената партньорска мрежа. Трябва да има и автомати за издаването им. засилен контрол срещу лоши практики –хора, които пътуват гратис, проява на насилие. Всеки сигнал би могъл да бъде проверен чрез видеонаблюдението, което предстои да бъде инсталирано. Отне ни 1 година да достигнем до етапа да получим само оферти за изпълнението на проекта\", обясни Петров. Причината са шест обжалвания в Комисия за защита на конкуренцията и Върховния административен съд. Предложените десет оферти бяха отворени на 20 март в ЦГМ. Кандидатите за изграждането на проекта са от Германия, Турция, Чехия, Австрия, Румъния и Полша, стана ясно още на брифинга. Контролната комисия има 3 месеца, за да оцени офертите и да излезе с класиране. Комисията се състои от 15 членове, 7 от тях са общински съветници, 1 от Столична община и останалите са от Центъра за градска мобилност. Според шефа на ЦГМ едва, когато бъде подписан договорът с избраната фирма той ще може да каже в какъв срок електронното таксуване ще влезе в сила. \"Хартиеният билет няма да отпадне - това, което системата ще даде като възможност, е разширено използване на транспорта, но перфораторите отиват в музея\", каза още Петров. \"Самото нововъведение ще може да се използва чрез телефона или някои умен часовник, с който билетите ще имат някаква часова валидност\", поясни шефът на общинското дружество. По думите му изискванията към новата система са пътуването да може да се заплаща през всяко нововъведение, свързано с нов начин на плащане. \"Средствата за изпълнението на проекта ще бъдат осигурени от бюджета на ЦГМ. Плащанията от страна на ЦГМ към фирмата изпълнител, която ще плати цялата сума първоначално, ще бъдат месечни, в рамките на период от 10 години. Драконовски мерки сме взели спрямо изпълнителя и той ще подлежи на санкции при неизпълнение на задачата\", каза още шефът на Центъра за градска мобилност. Няма опасения дали дружеството ще може да изплаща системата. За 2018 ЦГМ предвижда 120 млн. лева приходи от превозни документи, което е почти 30 млн. повече спрямо 2016 г. и 15 млн. повече спрямо миналата година. Към момента за целия градски транспорт на дневна база под земя и над земя. Поскъпването на билета на 1,60 лв. рязко е увеличило продажбата на абонаментни карти, които дават възможност да се ползва отстъпка. Ако през 2015 година е имало едва 225 едногодишни продадени карти, за 2017 година те вече са над 20 000 броя. Петров се похвали с успешното нововъведение, което предлага ЦМГ - паркиране в София чрез мобилни приложения. Той допълни, че вече има получен сигнал от това приложение, което не е използвано от български гражданин, а чужденец.", "date": "2018.03.23", "title": "ОБЗОР: Пътуваме с е-билети най-рано през 2020 г."}
{"url": "http://standartnews.com/balgariya/bsp_podpisa_sporazumenie_na_mezhdupartiyno_partnyorstvo_sas_zoran_zaev-369699.html", "text": "Лидерът на БСП Корнелия Нинова обсъди с македонския премиер Зоран Заев двустранните отношения между България и Република Македония и перспективите на Западните Балкани за присъединяване към ЕС и НАТО. Двамата подписаха двустранно споразумение за партньорство между СДСМ и БСП. \"Оценяваме високо доброто сътрудничество между нашите две държави, откакто Зоран Заев е премиер. То е пример за добросъседство и приятелство\", заяви председателят на БСП Корнелия Нинова по време на срещата. Тя подчерта, че добрите политически контакти трябва да допринесат в по-голяма степен за засилване и на търговско-икономическите връзки. „Най-високо салдо сме имали през 2011 г. В последните години то се движи между 400 и 700 млн. евро, което не отговаря на нашите възможности. Българските малки и средни фирми могат да намерят благоприятен пазар в Македония, както и македонските у нас. Трябва да направим всичко възможно, първата сесия на смесената комисия за икономическо сътрудничество да се състои до края на тази година, както и да насърчим работата на Македоно-Българската стопанска камара\", подчерта лидерът на БСП. „Изразихме пълна подкрепа за усилията на Република Македония за влизане в ЕС, както и готовност за сътрудничество, защото БСП осъществи присъединяването на България и познаваме процесите. Разговаряхме за срещата в София на 16 май на левите премиери, комисари и лидери на партии в Европа, която ще домакинстваме заедно с ПЕС\", посочи Корнелия Нинова. Тя каза също, че акцент на срещата ще бъдат Западни Балкани. „Изразих мнение, че би било хубаво на нея да се обединим и да поставим два въпроса. Първо- перспективата за присъединяване към ЕС да не бъде само добро пожелание, а да се направи ясен график за започване на преговори и пътна карта с ангажименти и срокове. Разбира се, в този процес трябва да се отчита готовността на всяка една страна. Вторият въпрос, който предлагам да обсъдим на лидерската среща, е в бюджета на ЕС да се предвидят средства за мерките в социалния стълб и неговата реализация за намаляване на неравенствата, справедливо заплащане на труда, политиката за младежка гаранция и други. Г-н Заев ме увери, че подкрепя тези теми и ще се включи в лидерската среща\", заяви председателят на БСП. „В споразумението за сътрудничество и партньорство поехме взаимни ангажименти да полагаме усилия да засилим икономическите отношения между двете страни, да поощряваме сътрудничеството между парламентите на двете държави и в рамките на международните парламентарни структури\", каза Корнелия Нинова. Тя добави, че чрез споразумението се стъпва на основни принципи на социалдемокрацията и европейските ценности. „Поехме взаимни ангажименти да насърчаваме политическите контакти между двете партии на равнище партийни органи, парламентарна група, местна власт, младежки структури, структури на жените. Първата инициатива ще бъде среща на кметове от БСП и СДСМ, на което ще бъдем домакин\", каза също лидерът на БСП. Корнелия Нинова подари на Заев икона на 200 години, изобразяваща Светите братя Кирил и Методий.", "date": "2018.03.23", "title": "БСП подписа споразумение на междупартийно партньорство със Зоран Заев"}
{"url": "http://standartnews.com/balgariya/kmetove_iskat_da_se_vaorazhat_mvr_gi_otryaza-369702.html", "text": "Оръжие поискаха от МВР кметове от Югозапада, в случай че попаднат на извършител на престъпление, а до тях няма полицай. Не може, разбира се, отговори им МВР-шефът Валентин Радев. Той се срещна вчера с над 120 местни управници от Пиринско. Радев съобщи, че според официалната статистика у нас са регистрирани 320 000 цеви. Задачата на местните управници е да имат добра комуникация с полицията. Да се свържат с полицаите, те на място да прилагат закона, а не кметът да извади оръжие – няма как да стане. Няма как кметският управник да е шериф\", категоричен бе Радев. Министърът се интересувал какво е нивото на битовата престъпност по места, появяват ли се полицаи, достатъчно ли са. „Имаше критики в тази посока, но общото впечатление е, че има полицаи, обикалят населените места, познават ги кметовете. На много места искат униформените да бъдат увеличени, но няма как да стане. Има интерактивна карта на цялата държава - където има повече криминален контингент, там увеличаваме бройката. В Кресна и Струмяни има само 8 полицаи. Ако тук престъпността е по-голяма, а в Кърджали и Смолян, например, е по-малка, командироваме временно униформени. Ако и това не помогне, ще увеличим щата\", обясни Радев. 888 полицаи има в ОД МВР-Благоевград. Кметовете питаха и за автомобили с висока проходимост. Радев съобщи, че в сряда пристигат японски автомобили, които ще отидат в Гранична полиция.", "date": "2018.03.23", "title": "Кметове искат да се въоръжат, МВР ги отряза"}
{"url": "http://standartnews.com/balgariya/promeni_v_dvizhenieto_zaradi_stroezha_na_metroto_vizhte_kade-369695.html", "text": "Промени в движението ще има в София от април заради строителството на третата линия на метрото, става ясно от съобщение на Столична община. Заради изграждането на метрото от ул. \"Житница\" до бул. \"България\" от 1 април до 1 октомври се забранява влизането на пътни превозни средства по: - средната част на пътното платно на бул. \"Гоце Делчев\", между ул. \"Кюстендил\" и бул. \"Цар Борис ІІІ\", като се оставят за движение на ППС по една пътна лента в двете посоки в същия участък, - северното локално пътно платно на бул. \"Цар Борис ІІІ\" и две пътни ленти от северната половина на централното пътно платно на бул. \"Цар Борис ІІІ\", с дължина по около 70 м от двете страни спрямо оста на бул. \"Гоце Делчев\" и ул. \"Житница\"; - ул. \"Житница\" между бул.\"Цар Борис ІІІ\" и ул. \"Гебедже\". Движението на пътни превозни средства по бул. \"Цар Борис ІІІ\" ще се извършва, както следва: - в посока кв. \"Княжево\" - в една пътна лента от южната половина на централното пътно платно на бул. \"Цар Борис ІІІ\", в обхвата на строителната площадка на кръстовище бул. \"Цар Борис ІІІ\" - бул. \"Гоце Делчев\" - ул. \"Житница; - в посока \"Център\" - в една пътна лента от южната половина на централното пътно платно на бул. \"Цар Борис ІІІ\" в обхвата на строителната площадка на кръстовище бул. \"Цар Борис ІІІ\" - бул. \"Гоце Делчев\" - ул. \"Житница\". Автобусите по линии номера 73, 83 и 102, ще се движат по променен маршрут. Автобусите по линия 73 – в посока ж.к. \"Гоце Делчев\" ще се движат от ж.к. Овча купел 2 по маршрута си до кръстовището на ул. \"Любляна\" с бул. \"Овча купел\", надясно по бул. \"Овча купел\", наляво по бул. \"Цар Борис III\", надясно по бул. \"Братя Бъкстон\", наляво по ул. \"Тодор Каблешков\", наляво по ул. \"Ген. Стефан Тошев\", надясно по бул. \"Гоце Делчев\" и по маршрута си до ж.к. \"Гоце Делчев\"- двупосочно. Автобусите по линия 83 в посока Зоопарка ще се движат от Хюндай България по маршрута си до кръстовището на бул. \"Константин Величков\" с бул. \"Възкресение\", по бул. \"Акад. Иван Евстатиев Гешов\" през тунела под бул. \"Цар Борис III\" и ул. \"Св. Георги Софийски\", надясно по бул. \"България\", наляво по бул. \"Гоце Делчев\" и по маршрута си до Зоопарка - двупосочно. Автобусите по линия 102 - в посока Студентски град, ще се движат от ж.к. Овча купел 2 по маршрута си до кръстовището на ул. \"Житница\" с бул. \"Овча купел\", наляво по бул. \"Никола Мушанов\", надясно по бул. \"Възкресение\", надясно по ул. \"Акад. Иван Евстратиев Гешов\" през тунела под бул. \"Цар Борис III\" и ул. \"Св. Георги Софийски\", по бул. \"Петко Ю. Тодоров\", наляво по ул. \"Бяла черква\" и по маршрута си до Студентски град - двупосочно. Автобусите от линии 73, 83 и 102 ще спират на всички съществуващи спирки в променените участъци от маршрута. Спирки \"Красно село\" с код 0636, 0638, 0639 и 0640 за автобусни линии 63 и 260 и трамвайни линии 4 и 5 се изместват на временно изградени перони. Закриват се спирките: двупосочна \"Балканкар АД\" с код 0564 и 0569 на ул. \"Житница\" ; двупосочна \"АП Земляне\" с код 0079 и 0080 на ул. \"Житница\" ; двупосочна \"ж.к. Красно село\" с код 0637 и 0641 на бул. \"Гоце Делчев\".", "date": "2018.03.23", "title": "Промени в движението заради строежа на метрото. ВИЖТЕ КЪДЕ!"}
{"url": "http://standartnews.com/balgariya/4_godini_zatvor_za_danachen_izmamnik-369679.html", "text": "Четири години лишаване от свобода постанови Специализираният наказателен съд за ръководителя на група, която за две години ощетила държавния бюджет с 570 000 лева невнесен ДДС. Той е осъден и да възстанови дължимата на бюджета сума солидарно с другите двама участници в групата, след като съдът уважи изцяло внесения по делото иск на Министерството на финансите. Участниците от своя страна получиха условни наказания от по две години лишаване от свобода с четири годишен изпитателен срок. Съдът прие тезата на прокуратурата и представените доказателства, според които данъчните престъпления са били извършвани по позната схема. Действащата фирма на един от участниците в групата (старозагорски бизнесмен) избягвала плащането на ДДС чрез осчетоводяване на фиктивни сделки с т.нар. кухи фирми на липсващ търговец. Ръководителят на групата осигурявал въпросните „кухи\" фирми, фактури и други счетоводни документи за несъществуващите сделки, координирал и всички действия. Третият от групата водел счетоводството. Присъдата на първоинстанционния съд не е окончателна и може да бъде обжалвана пред Апелативния специализиран наказателен съд.", "date": "2018.03.23", "title": "4 години затвор за данъчен измамник"}
{"url": "http://standartnews.com/balgariya/spirat_vodata_na_nyakolko_mesta_v_sofiya-369635.html", "text": "На 23 март 2018 г. (петък), във връзка с реконструкция на уличен водопровод на ул. „Цветан Пешев\", с. Локорско, се налага спиране на водоподаването от 09:00 до 20:00 часа на клиентите на „Софийска вода\", живеещи в района на: ул. „Димитър Тошков\", ул. „Драгуната\", ул. „Цветан Пешев\", ул. „Петър Белев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Цветан Пешев\" ъгъла с ул. „Поп Стоил Петков\". На 23 март 2018 г. (петък), във връзка с реконструкция на уличен водопровод на ул. „Проф. Велизар Велков\", кв. „Манастирски ливади\", се налага спиране на водоподаването от 10:00 до 22:00 часа на клиентите на „Софийска вода\", живеещи в района на: ул. „Проф. Велизар Велков \" от ул. „Българска легия\" до бул. „България\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: пред МБАЛ „Света София\". На 23 март 2018 г. (петък), във връзка с подмяна на сградно водопроводно отклонение на ул. „Любен Каравелов\", с. Казичене , се налага спиране на водоподаването от 09:00 до 16:00 часа на клиентите на „Софийска вода\", живеещи в района на: ул. „Любен Каравело\"от ул. „Липите\" до ул. „Александър Стамболийски\"; ул. „Александър Стамболийски\" от ул. „Любен Каравелов\" до ул. „Васил Левски\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: „Любен Каравелов\" №1. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода\" АД предварително се извинява на своите клиенти за причинените временни неудобства!", "date": "2018.03.23", "title": "Спират водата на няколко места в София"}
{"url": "http://standartnews.com/balgariya/borisov_ot_bryuksel_za_sreshtata_vav_varna_napregnato_mi_e_pritesneno_mi_e_ima_ogromni_ochakvaniya-369677.html", "text": "Европейският съюз осъди източната част Средиземно море и Егейско море и подчерта своята солидарност с Кипър и Гърция, без да отлага обаче срещата на върха Европейски съюз - Турция на 26 март във Варна. Това стана тази нощ на среща на върха на лидерите от ЕС, продължила до 3 часа българско време. Европейските лидери категорично осъдиха неотдавнашната атака в Солсбъри и се съгласиха с оценката на правителството на Великобритания, че е много вероятно Руската федерация да е отговорна за нападението. В първия ден от срещата на върха в Брюксел европейските лидери обсъждаха икономически и социални въпроси, сред които и идеята на Еврокомисията за налагане на данък на големите интернет компании в страните, в които извършват своята дейност. Важна тема беше скандалът с британската Кеймбридж Аналитика, неправомерно използвала лични данни на милиони потребители на Фейсбук. \"За всички лидери бе ясно, че личната неприкосновеност и данни на гражданите трябва да бъдат напълно защитени. Взимаме този въпрос много на сериозно\", каза Туск. Европейското право и националните законодателство трябва да се спазват и прилагат\", посочи Доналд Туск - председател на Европейския съвет. Българският премиер Бойко Борисов подчерта важността на диалога с Анкара и спазването на споразумението за бежанците и съобщи, че подготовката на срещата на върха ЕС-Турция върви с пълна сила. \"Както казах на колегите, като погледнете от Варна - вляво Крим, вдясно Истанбул. В такъв регион живеем. Така че напрегнато ми се, притеснено ми е, огромни очаквания има на всички да се опитаме да успокоим отношенията с Турция\", отбеляза премиерът Бойко Борисов. Днес срещата на върха в Брюксел продължава с основна тема Брекзит. Очаква се европейските лидери да одобрят споразумението, постигнато между Брюксел и Лондон за преходния период сред напускането на Великобритания през март 2019 година.", "date": "2018.03.23", "title": "Борисов от Брюксел за срещата във Варна: Напрегнато ми е, притеснено ми е, има огромни очаквания"}
{"url": "http://standartnews.com/balgariya/lavina_ot_signali_za_bedstvashti_shtarkeli_v_burgasko-369672.html", "text": "Лавина от сигнали за бедстващи щъркели има в Бургаско. Екоинспектори и служители на горските стопанства тръгнаха да спасяват замръзнали птици. А зоопаркът в Айтос осигури клетки, в които да се подслонят. По време на снеговалежа в четвъртък Адриана Маврулкова и съпругът ѝ виждат ято щъркели, накацали край пътя. „Те бяха целите мокри, долу на земята, имаше налягали, перата им, личеше си, че са мокри. Нито могат да хвърчат, нито нищо\", казва жената. Щъркелите обаче не са открити от екоинспекторите на това място. Според Станислав Георгиев от отдел „Биологично разнообразие\"от РИОСВ – Бургас е възможно птиците, които е видяла Мравулкова, просто да са спрели за почивка. „Всички птици са мокри в момента.Това, че щъркелите са стоели на едно място означава, че те в момента съхраняват енергия. Изглеждат един вид като бедстващи, но не са\", уточни експертът. Малко по-късно виждаме птиците да прелитат. „Не във всеки случай, когато видим кацнали щъркели, трябва да смятаме, че бедстват\", казва и Елена Паспалева от РИОСВ – Бургас. По думите на експертите щъркелите могат да издържат и на по-ниски температури, не е нужно непременно да се държат и на топло. Сигнали за бедстващи птици постъпват и от други села в Средец. Някои от щъркелите инспекторите откриват вече в гнездата им.", "date": "2018.03.23", "title": "Лавина от сигнали за бедстващи щъркели в Бургаско"}
{"url": "http://standartnews.com/balgariya/sahara_izprati_v_razgrad_tsveten_snyag-369675.html", "text": "Цветен сняг валя над Разград тази сутрин между 6.00 и 7.00 часа и озадачи жителите на града. Червеникавият оттенък на снежинките отива към жълтата гама, когато се затрупа от последващия обикновен бял сняг, по този начин снежната покривка изглежда като мръсна. Подобно явление не се случва за пръв път в страната. Запознати го обясняват с циклон, който носи пясък от Сахара.", "date": "2018.03.23", "title": "Сахара изпрати в Разград цветен сняг"}
{"url": "http://standartnews.com/balgariya/byala_prolet-369647.html", "text": "Независимо от настъпването на астрономическата пролет метеорологичната обстановка продължава да се усложнява, а снежната покривка ще се увеличи. Днес осъмваме със снежни виелици, ще има преспи и навявания. Минималните температури ще са между -5 и 0 градуса. През деня от югозапад валежите временно ще отслабнат и в много райони за кратко ще спрат, но привечер от юг отново ще се активизират. Североизточният вятър ще отслабне, ще се ориентира от северозапад и в източната половина на страната ще е умерен, а по Черноморието временно силен. Максималните температури в по-голямата част от Северна България ще са около нулата – там ще вали сняг, в Южна и по Черноморието до 6-8 градуса и там снегът временно ще преминава в дъжд и има условия за обледеняване. През нощта срещу събота в по-голямата част на страната отново ще вали сняг. Атмосферното налягане е по-ниско от средното за месеца и ще се понижава.", "date": "2018.03.23", "title": "Бяла пролет"}
{"url": "http://standartnews.com/balgariya/oranzhev_kod_za_silen_vyatar_i_snyag_e_v_sila_za_9_oblasti-369667.html", "text": "Оранжев код за силен вятър и сняг е в сила за 9 области, в останалата част от страната е обявен жълт код. Това сочи справка на сайта на Националния институт по метеорология и хидрология (НИМХ) при БАН. Оранжевият код е в сила за областите: Плевен, Ловеч, Габрово, Велико Търново, Русе, Силистра, Добрич, Шумен и Търговище. В тези области се очакват продължаващи снеговалежи и нова снежна покривка над 20 см. В комбинация със силния вятър ще има условия за виелици и навявания в тези области. Жълт код за валежи от сняг е обявен в 19 области: Видин, Враца, Монтана, София-град, София-област, Кюстендил, Перник, Благоевград, Пазарджик, Пловдив, Ямбол, Кърджали, Смолян, Хасково, Стара Загора, Сливен, Бургас, Варна, Добрич. Предупреждение с жълт код за вятър ще бъде сила за областите Варна и Добрич – там ще духа силен север-северозападен вятър. Жълт предупредителен код за образуване на поледици е в сила за областите: Пловдив, Кърджали, Стара Загора, Хасково, Сливен, Ямбол и Бургас. През деня на 23 март, снегът в тези области ще премине в дъжд и именно това може да бъде предпоставка за образуване на поледици, предупреждават от НИМХ. Вълнението на морето ще е около 3-4 бала. През нощта срещу събота в по-голямата част от страната отново ще вали сняг. Над Черноморието ще е облачно с валежи, като през деня снегът ще премине в дъжд. Ще духа умерен и временно силен северозападен вятър. Максимални температури на въздуха: 6-8°. Температурата на морската вода е 7°. Вълнението на морето ще е 4 бала. Това съобщи за Агенция „Фокус\" Георги Цеков, дежурен синоптик в Националния институт по метеорология и хидрология (НИМХ) към Българската академия на науките (БАН). Над планините ще бъде облачно със снеговалежи, които през деня временно ще отслабнат, на места и ще спрат, но вечерта от юг отново ще се активизират. Ще духа умерен север-северозападен, по билата силен юг-югозападен вятър. Максимална температура на височина 1200 метра около минус 1°, на 2000 метра – около минус 5°.", "date": "2018.03.23", "title": "Оранжев код за силен вятър и сняг е в сила за 9 области"}
{"url": "http://standartnews.com/balgariya/korneliya_ninova_vodi_delegatsiya_na_bsp_v_skopie_za_sreshta_s_premiera_zoran_zaev-369669.html", "text": "Председателят на БСП Корнелия Нинова ще проведе днес в Скопие среща с министър-председателя на Република Македония и лидер на СДСМ Зоран Заев. В делегацията на БСП участват заместник-председателите на левицата Деница Златева, Кирил Добрев, Владимир Москов, зам.-председателят на ПГ на \"БСП за България\" Драгомир Стойнев и секретарят на парламентарната група Кристиан Вигенин. Програмата на посещението включва и срещи с представители на Българския културен център в Скопие, както и с посланика на България в Македония Иван Петков.", "date": "2018.03.23", "title": "Корнелия Нинова води делегация на БСП в Скопие за среща с премиера Зоран Заев"}
{"url": "http://standartnews.com/balgariya/zasileni_proverki_na_babh_za_velikden-369663.html", "text": "Засилени проверки преди Великден започна  Българската агенция по безопасност на храните (БАБХ). Инспекциите стартираха на 21 март и ще продължат до 10 април. Освен пакетиращи центрове за яйца и хранителни складове за търговия на едро, на проверки подлежат също заведения за обществено хранене, обекти за търговия на дребно, пазари и борси за традиционно предлагани храни (агнешко месо, козунаци, яйца, включително боядисани яйца, пресни зеленчуци и др.), както и на боя за яйца. През почивните дни ще бъдат осигурени и дежурни екипи, които ще осъществяват официалния контрол в цялата страна.", "date": "2018.03.23", "title": "Засилени проверки на БАБХ за Великден"}
{"url": "http://standartnews.com/balgariya/prokuraturata_veche_ima_elektronen_registar_na_begaltsite_ot_pravosadieto-369678.html", "text": "Говорителят на Главна прокуратура Румяна Арнаудова зяви, че вече съществува и се поддържа електронен регистър на бегълците от правосъдието. Тя поясни, че регистърът е създаден, след като прокуратурата е изискала необхoдимата информация, както и е предприела мерки за активизиране на органите, които са длъжни по закон да издирват извършителите на престъпления, които се укриват. Арнаудова коментира и неприключените досъдебни произвоства. \"Неприключените досъдебни производства срещу кметове са 109, на територията на 28 окръжни прокуратури, Софийска градска прокуратура (СГП) и Специализираната прокуратура\", обясни тя. По думите й има преписки, данните по които са били събирани не са достатъчни, за да обосноват извод за извършено престъпление от общ характер. По разпореждане на главния прокурор е извършен пълен анализ на всички досъдебни производства, които до момента се явяват неприключени на територията на страната срещу кметове и зам.-кметове.От влизането в сила на измененията в НПК, от 5 ноември до 15 февруари само в Специализираната прокуратура са постъпили 102 сигнала за извършени престъпни деяния от кметове. „Това за нас означава на първо място доверие, но не на второ, а отново на първо изключителна отговорност към случаите, за да отговорим и на обществените очаквания за сериозно отношение, и за пълно, и обективно разследване. Убедени сме, че точно тази законодателна промяна, която позволява всички сигнали за кметове да се обработват, да се получават, да се проверяват, да се разследват от една сравнително отдалечена структ ура, която се явява Специализираната прокуратура за цяла България ще доведе и до видими резултати. Един месец, след като постъпи сигнала за кмета на Септември, Специализираната прокуратура извърши множество процесуални-следствени действия, за да стигнем до обвинения, да стигнем до една изключително висока гаранция, която е потвърдена и от съда. По аналогичен начин ще се действа и за всички останали сигнали тогава, когато с помощта на органите на МВР установим данни и доказателства за вина\", каза още Арнаудова.", "date": "2018.03.23", "title": "Прокуратурата вече има електронен регистър на бегълците от правосъдието"}
