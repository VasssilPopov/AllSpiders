{"url": "http://standartnews.com/biznes/a1_sas_stabilen_rast_na_prihodite_i_pechalbata-374066.html", "text": "А1 отбелязва стабилен ръст на основните си финансови показатели през второто тримесечие на 2018 г. Приходите са се повишили със 7% до 110,5 млн. евро, а оперативната печалба (EBITDA) се увеличава с 8,9% до 36,3 млн. евро. Приходите от фиксирани услуги нарастват с 11,4% до 25,3 млн. евро за периода. Приходите от мобилни услуги също отбелязват ръст от 0,3% до 66,6 млн. евро, благодарение на увеличения брой на бизнес абонатите и повишените усилия за запазване на клиенти чрез таргетирани пакетни оферти. Приходите от устройства също се повишават с 25,5% до 16,1 млн. евро. Общият брой клиенти на договор за мобилни услуги се увеличава с 0,9%. Броят на клиентите на фиксирани услуги отбелязва ръст от 1,3% до близо 1,015 милиона. Средният приход от абонат (ARPU) нараства с 3,8% до 5,6 евро.", "date": "2018.07.25", "title": "А1 със стабилен ръст на приходите и печалбата"}
{"url": "http://standartnews.com/biznes/anzhelo_zukala_poema_intercontinental_sofia-374062.html", "text": "Анжело Зукала е генералният мениджър на най-новия 5-звезден хотел в България InterContinental Sofia. Той притежава 23-годишен опит в сферата на услугите и хотелиерския бизнес. С магистърска степен по бизнес науки и финанси от Groupe Sup de Co La Rochelle, Франция, той ще приложи своите знания и богата експертиза в областта на хотелиерството в InterContinental Sofia. Анжело Зукала е работил в InterContinental Hotels Group 15 години на различни мениджърски позиции във Великобритания, Франция, Египет, Малта и Румъния. Зукала е с френско и италианско гражданство, женен, с две деца.", "date": "2018.07.25", "title": "Анжело Зукала поема InterContinental Sofia"}
{"url": "http://standartnews.com/biznes/zadalzheniyata_na_toplofikatsiyasofiya_kam_bulgargaz_skochili_dva_pati_za_godina-374052.html", "text": "Комисията на енергийно и водно регулиране (КЕВР) няма вина за нарасналия дълг на Топлофикация-София към Булгаргаз. В рамките на 1 година глобално няма никаква промяна на цената на природния газ. Това каза председателят на регулатора Иван Иванов след обществено обсъждане на правилата за търговия с електрическа енергия, цитиран от Агенция Фокус. \"Това преди всичко трябва да притеснява собственика. Що се касае до задълженията, които \"Топлофикация София\" има към \"Булгаргаз\", беше съобщено от изпълнителния директор на \"Булгаргаз\" Николай Павлов, че в рамките на 1 година от 1 юни 2017 г. задълженията от около 50 млн. лева към \"Булгаргаз\" са се увеличили на 100 млн. лв.\", уточни Иванов и добави, че в три от тримесечията в периода от 1 юли 2017 г до 30 юни 2018 г. има действително увеличение на цената на природния газ с обща стойност от 7,26 на сто. През миналата седмица ръководството на държавния газов доставчик обяви, че ще си търси дължимите суми по съдебен ред, след което на среща в Министерството на енергетиката бе постигнато споразумение за поетапно изплащане на дълговете. На 24 август ще бъде обявено решението на КЕВР за изменение и допълнение на Правилата за търговия с електрическа енергия. Новият проект за промени в правилата за търговия с електрическа енергия е свързан реорганизация на работата на балансиращия пазар, с регламентиране ролята на Фонда за сигурност на електроенергийната система, както и с възможността да се спира токът на потребители, които имат задължения към стари доставчици, припомня \"Капитал\". Една от заложените промени е възможността доставчик на електроенергия да поиска спиране на ток на даден потребител, дори той да се снабдява от другаде. В тези случаи мрежовият оператор, към който е отправено искането, уведомява клиента и новия доставчик не по-късно от 5 работни дни преди датата на прекъсването. Той не може да откаже спиране на тока, а отговорността за вреди при неоснователно прекъсване е на самия ищец. Промените в правилата за търговия с електрическа енергия ще уреждат и новата роля на Фонда за сигурност на електроенергийната система (ФСЕС), който ще събира всички постъпления от цената. Предвидено е Електроенергийният системен оператор да отстранява от пазара търговци и производители на ток, които не са заплатили в срок сумите към ФСЕС от \"Задължения към обществото\". Ще има също така реорганизация в работата на балансиращия пазар и по-конкретно на структурата на балансиращите групи. Съществуващият сега модел на нормативно определени специални балансиращи групи частично може да отпадне, като занапред се дава право на избор на някои координатори дали да продължат да бъдат такива, или да участват в балансираща група с друг координатор. Предоставят се и по-разширени възможности за търговските участници да намалят допълнително небалансите си, като няколко балансиращи групи се обединят чрез общ финансов сетълмент. Очаква се новите правила да създадат необходимите условия за фактическото участие на ВЕИ производителите и на мрежовите оператори в борсов пазар, което е пореден етап от процеса на пълна либерализация на сектора. По този начин ще се увеличи ликвидността на енергийната борса, а оттам и стабилността и прозрачността на пазара, аргументират се авторите на промените.", "date": "2018.07.25", "title": "Задълженията на Топлофикация-София към Булгаргаз скочили два пъти за година"}
{"url": "http://standartnews.com/biznes/aets_kozloduy_podava_dokumenti_za_udalzhavane_rabotata_na_vi_blok-374055.html", "text": "Един от основните приоритети в сектор \"Енергетика\" е свързан с удължаването на живота на V и VI блок на АЕЦ \"Козлодуй\". Това каза министърът на енергетиката Теменужка Петкова на брифинг в енергийното министерство, където бяха представени резултатите от завършването на проекта за удължаване срока на експлоатация на VI блок на АЕЦ \"Козлодуй\". Енергийният министър подчерта, че атомната централа осигурява 33 на сто от общото потребление на електроенергия на България и е гарант за енергийната сигурност на страната. Тя припомни, че в края на миналата година беше завършена работата по предоставянето на нов 10-годишен лиценз за работа на V блок на АЕЦ \"Козлодуй\". Теменужка Петкова посочи, че планираните мерки и дейности за удължаването на експлоатацията на VI блок на АЕЦ \"Козлодуй\" са 227. От тях 138 ще бъдат изпълнени до края на юли. По график 70 от дейностите ще бъдат завършени до края на годината, а останалите 19 дейности са планирани за следващия лицензионен период. Тя подчерта, че всички тези дейности са извършени за сметка на средства от АЕЦ \"Козлодуй\", защото за изминалата 2017 г. централата е отчела печалба от 117 млн. лева. Първият заместник-генерален директор и директор на Блока за развитие и международен бизнес на държавната корпорация \"Росатом\" Кирил Комаров изтъкна, че VI блок на АЕЦ \"Козлодуй\" може да бъде безопасно експлоатиран още 30 години. По думите му това се доказва от извършените над 200 действия и мерки за удължаването на неговата експлоатация. Предстои в Агенцията за ядрено регулиране да бъде предаден пълният пакет с необходимите документи за кандидатстване за продължаване лиценза на VI блок за следващ 10-годишен период. Планираните за тази година средства само за 6-и блок са 43 млн. лева. Това каза изпълнителният директор на АЕЦ „Козлодуй\" Иван. „До края на 2017 година бяха похарчени 262 млн. лева за двата блока. 180 млн. лева бяха похарчени за повишаване на мощността\", допълни той. „Водят се преговори с „Твел\" за удължаване на договора за съхранение и преработка на ядрено гориво. Имам получено предложение от тях, в момента водим преговори. Договорът трябва да се съгласува с Европейската агенция по доставките, която отговаря за такъв тип доставки\", заяви още изпълнителният директор на АЕЦ „Козлодуй\". На въпрос дали \"Росатом\" проявява интерес към бъдещо строителство на АЕЦ \"Белене\" Кирил Комаров отговори, че по принцип руската компания проявява интерес към този проект но първо трябва да станат ясни условията, при които ще се реализира. Той добави, че никъде по света такива големи енергийни проекти не се осъществяват без държавно участие. Друг е въпросът каква точно ще бъде формата и в какво ще се състои това участие, като тези въпроси се решават от правителството на всяка страна. Комаров обаче отчете, че България вече активно е участвала в този проект чрез закупуването на оборудването.", "date": "2018.07.25", "title": "АЕЦ Козлодуй подава документи за удължаване работата на VI блок"}
{"url": "http://standartnews.com/sport/orban_spana_ludogorets-374076.html", "text": "Виктор Орбан вдъхнови любимия си тим за подвиг в Разград. Унгарският премиер изненадващо се появи на трибуните за мача на \"Лудогорец\" срещу гостуващия \"МОЛ Види\" от квалификациите за Шампионската лига. В присъствието на Орбан тимът, който преди се казваше \"Видеотон\", геройски устиска 0:0. Двубоят премина при тотално превъзходство на домакините, но вратата на \"МОЛ Види\" беше омагьосана. Резултатът видимо зарадва Орбан, който малко преди срещата кацна с частен самолет на летище Варна. След като си размени няколко думи с кмета Иван Портних той се качи на кола и замина за Разград. Унгарският премиер обяснил, че идва на частно посещение и няма да води никакви разговори на политически или каквито и да е теми у нас. Веднага след мача той отлетя обратно за Будапеща.", "date": "2018.07.25", "title": "Орбан спъна \"Лудогорец\""}
{"url": "http://standartnews.com/kultura/svetat_si_spomnya_za_ingmar_bergman-374075.html", "text": "В деня на великата френска революция светът отбеляза стогодишнината от рождението на Ингмар Бергман - един от най-големите и странни европейски интелектуалци и от най-великите филмови стилисти на всички времена.  Честването у нас ще се разгърне на кинолитературния фестивал „Синелибри\" през есента.  В знак на почит към гения ще се завърти  панорама с негови филми,  увенчана с изискана галавечер в зала „България\" на 13 октомври.  На събитието ще бъде излъчена документална лента за Бергман, съпроводена с видео поздрав към публиката от норвежката звезда Лив Улман, муза на култовия сценарист и режисьор.  Ще звучи музика от хитовете на шведа,  изпълнена от Софийска филхармония, която ще ни пренесе на снимачната площадка, възкресявайки сцени с любимите му актьори. В чест на стогодишнината  „Колибри\" пусна ново издание на „Латерна магика\", удивително визуалната автобиография, открехваща завесата към чудото Бергман.  Тя проследява живота на режисьора от детските години в шведската провинция,  през работата му в театъра,  до триумфите в киното и бурните му романтични истории. Бергман си спомня свои преживявания и състояния чрез поредица от разтърсващи ретроспекции, които документират някои от най-важните моменти в историята на киното на XX век. Ингмар Бергман, който си отиде през 2007-а е автор на 60 филма.  Също толкова ценен е и като драматург.  Шедьоврите му „Есенна соната\", „Сарабанда\", „Шепот и викове\", „Сцени от един семеен живот\", „Фани и Александър\", „Поляната с дивите ягоди\" налагат нов кинематографичен език и резонират дълбоко у милиони зрители по света. В афиша на „Синелибри\"  ще бъдат показани два от най-забележителните филми на Бергман с участието на Лив Улман, която през последните години нашумя и с постиженията си като режисьор. Българската публика я познава и чрез изповедната книга „Промяна\", написана в годините, когато тя е на върха на славата си. Тазгодишното издание на международния кино-литературен фестивал ще се проведе между 11 и 24 октомври в София и страната, като програмата включва над 40 филма с национални премиери, гости със световно признание, много гала събития и изненади. Тематичен фокус са чувствата във всичките им форми и превъплъщения,  а мотото е „Любов между редовете\". Предлагаме на познавачите откъс от „Латерна магика\" – изключителния послеслов от Уди Алън от 2007-а. Новината,  че Бергман е починал,  стигна до мен в Овиедо – прелестно градче в Северна Испания, където снимам филм. На самата снимачна площадка ми бе показано телефонно съобщение от общ приятел. Веднъж Бергман ми каза, че не искал да умре в слънчев ден, а след като не бях на мястото, можех само да се надявам да е получил унилото време, любимо на всички кинорежисьори. И преди съм го казвал на хора, които имат романтична представа за твореца и обожествяват процеса на творене: дойде ли краят, изкуството ти не те спасява. Каквито и сублимни произведения да имаш зад гърба си (а Бергман ни подари палитра от филмови шедьоври), те не те опазват от съдбовното почукване на вратата, което прекъсва рицаря и приятелите му в края на Седмият печат. И тъй в юлски ден  насред лятото Бергман – този велик филмов поет на живота на смъртните, не можа да отложи собствения си неизбежен шахмат. И най-прекрасният създател на кино в рамките на моя живот си отиде. Шегувал съм се как изкуството е католицизмът на интелектуалеца – тоест, едно Още по-доброто от това да живееш в сърцата и умовете на хората, е да живееш в собствения си апартамент – така го изразих. И то се знае - филмите на Бергман ще продължат да живеят, ще бъдат показвани в музеи и по телевизията, ще бъдат продавани дивидита с тях, но след като познавах човека, наясно съм, че това е твърде недостатъчна компенсация. И съм сигурен, че той на драго сърце би изтъргувал всеки от филмите си за една допълнителна година живот. Това би му осигурило още шейсетина рождени дни, та да продължи да прави кино  – забележителна творческа продукция. У мен няма съмнение, че именно така би употребил даденото му време – щеше да върши онова, което най-много обичаше:  да снима филми. Бергман обичаше самия работен процес.  Малко го вълнуваше реакцията на филмите му. Радваше се, когато биваше оценен, но, както веднъж ми каза: „Ако не им хареса мой филм, това ме тормози около 30 секунди\". Не се интересуваше от касовия успех и макар че продуцентите и разпространителите му звъняха да му съобщят приходите от първия уикенд, на него му влизаше в едното ухо и излизаше от другото. Казваше: „Към средата на седмицата оптимистичните им прогнози ще се стопят\". на критиците, но и за секунда не изпитваше потребност от тях и макар да му се искаше публиката да хареса филмите му, невинаги ги правеше лесни за нея. Но на тези, които разсъждаваха над тях, усилието се отплащаше. Например, когато схванеш, че двете жени в „Мълчанието\" са два воюващи аспекта на една и съща жена, иначе енигматичният филм ти се разкрива като по вълшебство.  Или ако си попрочел датските философи, преди да гледаш  „Седмият печат\"  или  „Лицето\", това несъмнено ти е от помощ. И все пак е изумително как дарбата му на разказвач държи публиката прикована и напълно завладяна от трудната материя в творбите му. Чувал съм хора да казват, когато излизат от прожекция на негов филм: „Не проумях докрай всичко видяно, но бях на ръба на седалката при всеки кадър\". Бергман бе верен на театралния подход, той бе също така и прекрасен сценичен режисьор, но филмовите му творби не почиваха само на театъра – те черпеха своето вдъхновение от живопис, музика, литература и философия. В работата си изследваше най-дълбоките безпокойства на хората, много често създавайки проникновена филмова поезия: смъртната природа на човека, любовта, изкуството, мълчанието на Бог, трудностите в човешките отношения, агонията на религиозните съмнения, провалилия се брак, неспособността на хората да комуникират едни с други. При всичко това той беше сърдечен и забавен човек с чувство за хумор, неуверен в огромния си талант, често попадащ в плен на жените. Запозналият се с него не бе допускан мигом в творческия храм на този страховит, внушаващ респект, мрачен и умислен гений, изразяващ сложни прозрения с шведски акцент относно ужасната съдба на човека в една неприветлива вселена. Ставаше по-скоро така: „Уди, често имам един глупав сън, в който отивам на снимачната площадка, за да правя филм, а не мога да реша къде да поставя камерата; въпросът е, че ме бива в тази работа и я върша от години. Ти имал ли си такива смущаващи сънища?\", или „Според теб,  дали ще бъде интересно да се направи филм, в който камерата не помръдва и на сантиметър, а актьорите влизат и излизат от кадър? Или хората просто ще ми се смеят?\". Какво казваш по телефона на гений? Не намирах идеята за добра, но нищо чудно в неговите ръце тя да се превърнеше в нещо специално. Та нали словесността, изобретена от него, за да стига до психологически дълбини у актьорите, също би звучала абсурдно за изучаващите кинорежисура в ортодоксален стил. Във филмовия институт (бях твърде бързо изхвърлен от Нюйоркския университет, където учех кино през 50-те години) ударението винаги беше върху движението.  Това са движещи се картини – така бе преподавано на студентите – и камерата трябва да се движи. И преподавателите бяха прави. Но Бергман застопоряваше камерата върху лицето на Лив Улман или върху лицето на Биби Андершон, минаваше време и още време, без тя да помръдне, а резултатът беше върховен и уникален. Засмукан си в образа и не само не си отегчен, а си развълнуван. При всичките си странности, религиозни и философски мании Бергман е роден разказвач на истории, който по самата си природа е забавен дори, когато си е наумил да драматизира идеите на Ницше или Киркегор. Водехме дълги телефонни разговори с него. Той ми звънеше от острова, където живееше. Така и не се отзовах на поканата му да го посетя, защото пътуването със самолет ме притеснява, а още по-малко ме блазнеше да летя с малка машина до някакво затънтено островче близо до Русия, за да бъда нагостен с обяд от кисело мляко, както си представях. Винаги обсъждахме филми и, то се знае, оставях него да говори повече, защото се чувствах привилегирован да чувам неговите мисли и идеи. Той всеки ден си устройваше прожекции на филми сам за себе си и не му омръзваше да гледа, при това от всякакви жанрове – неми и с говор. За да се приспи, си пускаше нещо, което няма да го ангажира с мисли и ще облекчи напрежението му – примерно филм за Джеймс Бонд. Като всички велики филмови стилисти от ранга на Фелини, Антониони и Бунюел, Бергман си имаше своите критици. Но като се оставят настрани случайни несполуки, филмите на всички тези творци са резонирали дълбоко у милиони хора по света. И тъкмо онези, които най-добре познават киното, самите създатели на филми – режисьори, сценаристи, актьори, оператори, монтажисти, – са може би най-големите поклонници на работата на Бергман. Тъй като в продължение на десетилетия го бях възхвалявал ентусиазирано, когато той почина, ме потърсиха  от много вестници и списания за коментари и интервюта. Сякаш можех да добавя нещо стойностно към мрачната новина, освен още веднъж Питаха какво влияние ми е оказал. Не би могъл да ми повлияе, отговорих – той беше гений, а аз не съм. Гениалността не се научава, нито магията й може да бъде предавана. Когато филмите на Бергман се появиха в арт кината на Ню Йорк, аз бях млад комедиен автор и комик в нощни клубове. Може ли нечия работа да бъде повлияна от Граучо Маркс и Ингмар Бергман? Все пак успях да попия нещо от него  –нещо, независещо от гений или дори от талант, а такова, което може да се научи и развие. Става дума за онова, което в най-общи линии може да бъде описано като трудова етика, но по същество си е чисто и просто дисциплина. От примера му се поучих да давам най-доброто, на което съм способен, във всеки един момент, да не се поддавам на глупавия свят на хитове и провали, да не се съблазнявам да играя ролята на бляскавия кинорежисьор, а да си правя филма и после да преминавам към следващия. Бергман създаде около 60 филма в своя живот, а аз – 38. Ако не мога да настигна качеството му, то дано поне приближа неговото количество.", "date": "2018.07.25", "title": "Светът си спомня за Ингмар Бергман"}
{"url": "http://standartnews.com/mneniya/patriotite_shte_klatyat_no_nyama_da_obarnat_lodkata-374069.html", "text": "  Скандалът между Волен Сидеров и Валери Симеонов за пореден път постави въпроса доколко устойчива е коалицията Обединени патриоти и докога ще издържи. Всъщност това е въпрос още от влизането й във властта, който периодично  възбужда интереса на обществото. Аз смятам, че няма повод да мислим, че коалицията ще се развали, ако си припомним защо се създаде. Според социолозите при извънредни избори „Обединени патриоти\" отново имат шанс да влязат в парламента. Подкрепата им към тях обаче е същата, каквато са имали и преди. С други думи с поведението си като участници във властта Патриотите не получават кой знае колко повече доверие, нито пък има някакъв тежък срив в техния електорат. Затова Обединените патриоти нямат мотив да си разрушат сами коалицията. Защото при извънредни избори те ще вземат горе долу същите проценти, но защото партньор, който взривява коалиция и води до предсрочни избори, едва ли би бил предпочитан. Страхът да изпаднат зад борда на държавното управление е достатъчно солиден аргумент Обединени патриоти сами да не си преобърнат лодката, защото те имат достатъчно много ползи от участието си във властта. В същото време обаче явно има много тежки напрежения между партньорите, особено от НФСБ от една страна, и \"Атака\" и ВМРО, от друга. Как може да се преодолеят тези противоречия ? Аз мисля, че това ще стане с отминаването на изборната 2019 година. Първо предстоят избори за Европейски парламент. Знаем каква е ситуацията в доста от европейските държави, в които радикални крайни партии, от типа на нашите Обединени патриоти, имат много сериозни позиции и амбицията им е е да направят много сериозно представителство в европарламента. Така тези сродни формации ще могат да поставят по друг начин и въпросите за бъдещето на Европа. В тази надпревара за повече евродепутати участват и нашите Обединени патриоти. Според мен голяма част от напреженията между \"Атака\", ВМРО и НФСБ произтичат именно от предстоящите евроизбори - или ще трябва поединично да се борят за мандати. Аз мисля, че позицията на европейските им партньори е по-скоро те да се явят обединени, за да получат възможно повече места. Но пък една обединена листа означава съревнование вътре между тези партии -кой на какви места ще бъде в тази листа. Така че личните амбиции, които в момента наблюдаваме на политици от различните формации вътре в Обединените патриоти, са породени от това съперничество и тази битка за бъдещите евроизбори и резултатите от тях. От друга страна Патриотите са вече втора година в голямата управляваща коалиция с ГЕРБ. Азбучна истина е, че обикновено втората година всяка власт започва да набира негативи. Затова всичко, което се случва в България, кара и партиите в управляващата коалиция да се съревновават за любовта и доверието на гражданите. Виждаме как събитията, които пораждат напрежение, са свързани точно с надпреварата кой ще излезе в общественото мнение защитник и реализатор на онези предизборни обещания, които е давал и отстоявал. Този вид боричкане между трите партии от Обединени патриоти ще стават все по-остри, но въпреки това едва ли ще видим разпад на коалицията. В момента от тримата лидери патриоти Засега нямам представа. защо. Понякога в политиката нещата се крият съвсем другаде спрямо публичните изяви. Може би нервността на Сидеров да е свързана със слуховете, че той иска да оглави евролистата на Обединените патриоти. Може там да е закопано кучето. А може би защото, все пак, той единствен от лидерите и лицата на Обединените патриоти не е във властта. Сидеров остана в парламента, а там управляващото мнозинство не успява достатъчно добре да работи. Там много често се оказва, че се въртиш в един омагьосан кръг и нищо да не успяваш да свършиш. А може и да става въпрос за друг трети фактор, който разваля настроението на Волен. Разправията му с Валери Симеонов няма да е първият случай, в който лидерът на \"Атака\" кара обществото доста сериозно да го обсъжда и дори осъжда. В същото време Сидеров и партията му  от 2005 г. са неизменно представени в парламента. Така че аз не бих могла са се наема да прогнозирам, че това държание по някакъв начин тежко ще увреди електоралното положение на \"Атака\". Доказано е с годините, че с подобен и дори още по-големи скандали, които е предизвиквал и провокирал, Сидеров не е понасял електорални щети. Друг е въпросът дали това е резултат от българския дух, който може да понесе твърде много от политиците, или е част от поведението, което се приема включително за нормално от време на време от повечето ни сънародници. Когато в едно общество агресията и насилието в ежедневието е норма, много трудно можем да очакваме такова поведение на политик да породи кой знае какви сериозни негативи за него. Ако се върнем към факторите, които крепят Обединени патриоти като коалиция, трябва да добавим и отношението на техния голям партньор във властта. ГЕРБ също нямат особена необходимост от предсрочни избори по същата прагматична логика за очаквания резултат. Вероятно партията на Борисов ще е победител в извънреден вот, но пак ще се изправи пред необходимостта да намери партньор в управлението. А възможните партии, които имат шанс да прескочат бариерата от 4% също са ясни. Вярно е, че има прогнози, които тестват нови политически субекти, като Слави Трифонов, например. Но докато подобни хипотетични нови играчи не се явят на избори, много трудно може да се каже каква подкрепа ще получат. Преди вот обикновено над 70% твърдят, че ще гласуват, но до урните отиват към 59%. Но дори да има нови субекти в бъдещия парламент, за ГЕРБ това не означава някакви партньори, с които те да се чувстват комфортно. При всички положения нещата в българския политически живот са стигнали дотам, че нито една политическа сила някак си не демонстрира достатъчно добри способности и умения да работи с другите. В същото време българските граждани категорично дават предпочитание на коалиционно управление. ГЕРБ вече имат горчивия опит от коалиции с десните формации в предходните си управления. И видяха, че разтурянето на едно такова управление не води до нищо кой знае колко по-добро за тях. Обикновено е за предпочитане е да не се спъваш два-три пъти в един и същи камък. Затова здравата логика показва, че не би трябвало да очакваме разпадане нито на Обединени патриоти, нито на голямата управляваща коалиция. Но както каза един познат по повод на последния форум на БСП, понякога здравите сили вземат връх над здравия разум, така че не е ясно какво ще се случи със здравите сили и здравия разум в управлението.", "date": "2018.07.25", "title": "Патриотите ще клатят, но няма да обърнат лодката"}
{"url": "http://standartnews.com/biznes/beh_puska_obligatsii_za_oshte_e150_mln_na_borsata_v_dablin-374060.html", "text": "„Български енергиен холдинг\" (БЕХ) листва книжа за още 150 млн. евро на Ирландската фондова борса (Euronext Dublin), съобщиха от държавната ни енергийна шапка. С това холдингът увеличава своята трета емисия еврооблигации, която беше емитирана неотдавна, от 400 млн. на 550 млн. евро. Годишният лихвен процент на емисията е 3,5%, а падежът - след 7 години, се казва в официалното съобщение на холдинга. В края на юли 2016 г. БЕХ емитира 5-годишни еврооблигации с 4.85% годишен лихвен процент и и падеж през 2021-а година, припомниха оттам. С увеличението на последната си емисия облигации БЕХ запазва същите конкурентни ценови условия и срочност, което ще позволи на компанията да разпредели своите лихвени разходи по-ефективно и за по-дълъг период от време, коментират от холдинга. Приходите от емисията ще се използват за рефинансиране на еврооблигациите от 2013 г., чиито падеж е през ноември, както и за покриване на други разходи.", "date": "2018.07.25", "title": "БЕХ пуска облигации за още Е150 млн. на борсата в Дъблин"}
{"url": "http://standartnews.com/biznes/danachni_revizii_se_obzhalvat_navsyakade-374061.html", "text": "Граждани и фирми вече ще могат да подават жалби срещу ревизионни актове на данъчната администрация във всички административни съдилища в цялата страна. Това решиха депутатите, като приеха промени в Данъчно-осигурителния процесуален кодекс (ДОПК). Досега актовете на НАП можеха да се обжалват само в пет административни съдилища - в София, Бургас, Варна, Пловдив и Велико Търново. Това удобно за фирмите и гражданите у нас решение трудно си проби път, тъй като предложението за него беше отхвърлено на второ четене в парламентарната правна комисия заради съпротивата на представителите на НАП и финансовото министерство. Според представителите на двете институции, възможността актовете да се обжалват във всички съдилища ще наложи командироването на юристите им в цялата страна, което ще създаде затруднения и ще увеличи разходите им. На обсъжданията на текста в пленарната зала обаче стана ясно, че финансовото министерство се е съгласило с промяната в ДОПК и тя беше приета и с гласовете на депутатите от ГЕРБ.", "date": "2018.07.25", "title": "Данъчни ревизии се обжалват навсякъде"}
{"url": "http://standartnews.com/biznes/tri_novi_zastrahovki_predlaga_vivacom-374065.html", "text": "Клиентите на VIVACOM могат да се възползват от атрактивните предложения за застраховки на компанията в качеството си на застрахователен брокер, които се фокусират върху сигурността на дома и имуществото, на мобилните устройства и дори на сметката при финансови затруднения. VIVACare Home, VIVACare Phone и VIVACare са застрахователен продукт на ДЗИ-Общо застраховане ЕАД. VIVACare Home покрива рискове при природни бедствия и аварии, кражба на домашно имущество и вандализъм. Предвидена е и защита в случай на други непредвидени злополуки, засягащи имуществото. Застраховката се сключва без предварителен оглед на имота. VIVACare Phone e предназначена за всички частни клиенти на VIVACOM, които закупят ново мобилно устройство в брой или на изплащане. Покрива рисковете случайно счупване, намокряне, пожар, експлозия, природни бедствия. VIVACare дава възможност за защита на сметките на клиента при финансови затруднения като невъзможност за плащане заради съкращение от работа, временна или пълна и трайна физическа невъзможност за работа поради злополука, доказана злоупотреба със SIM картата, загуба на живот вследствие на злополука.", "date": "2018.07.25", "title": "Три нови застраховки предлага VIVACOM"}
{"url": "http://standartnews.com/svyat/miliarder_kupi_vestnik_za_da_bori_falshivite_novini-374053.html", "text": "   Този процес го превръща в биотехнологичен богаташ - един от най-успешните и загадъчни милиардери в Калифорния. Роден в Южна Африка от китайски родители, той се издига от скромния си произход до процъфтяващ хирург, учен и предприемач в Лос Анджелис. \"Най-богатият лекар в историята на света\", прокламира го списание Forbes през 2014 г. Фалшивите новини, повърхностните новини, битовизмите, стряскащите, шумните, поляризиращите новини.... той планира да се справи с всички тези болести в последното си въплъщение като медиен магнат. която го вкара в ексклузивния клуб на милиардерите издатели, в който влизат още Рупърт Мърдок, Джеф Безос и шепа други собственици. , но ръководен от бившия си корпоративен господар - базираната в Чикаго компания Tronc, напоследък изпадна в криза. Сблъсъците, съкращенията и постоянно променящите се ръководители оставиха 136-годишния ежедневник без управа по-рано през тази година. Журналистите за първи път гласуваха за влизане в профсъюз. . Той също така получи San Diego Union-Tribune, испаноезичния Hoy и няколко малки общински вестници, сега групирани под крилото на компанията майка California Times. 65-годишният Сун-Шионг в епохата \"Тръмп\" – значимо четиво, предлагащо и аудио и видео съдържание, истински съперник на  Washington Post и New York Times. „Можем ли да се конкурираме с тях? Не „може\", а трябва, ние трябва да се конкурираме с тях\", казва той, цитиран от The Guardian. „Да се конкурираме по положителен начин, така че всички да процъфтяваме. Всички ние трябва да сме бастиони на демокрацията в тази страна. Трябва да бъдем тази четвърта власт - институция, която ще съобщава новините\".  но и да се пребори с малкото внимание, което се отделя на пресата. „Заради всички мобилни устройства вече отсъстваме от това, което наричам „приятно четене\", казва той, като докосва телефона си. „Имаме поколение, чиито мозъци са свързани, за да гледат новини на кратки интервали, с не много дълбоко внимание- част от физиологичната промяна в мозъка ви, буквално\". Кратките новини и непроверената информация се разпространяват все повече, особено сред младите хора, казва той. „Това вече е пристрастяващо явление – да научаваме кратки новини в Twitter, а това прави невъзможно да се раздели истинската, безпристрастната информация, от това, което се смята за фалшиви новини\", казва предприемачът. Лечението на такива болести е много сериозно изпитание за всяка медийна организация, да не говорим за малко доходоносен вестник с около 400 служители, който в края на 90-те години е имл 1 300 на пълен работен ден.  Той премеси редакцията на LA Times от историческата арт-деко кула в центъра на града - където наемът скочи до небесата - до специално изграден кампус в близост до крайбрежен технологичен център, наречен Силициевия плаж. Високоскоростни оптични кабели, слънчева енергия и цинкови батерии ще захранват най-съвременната новинарска редакция, е-спортен център и други части на кампуса, казва той. „Сега сме като ново поколение. Ние сме в основата на града\". След като напразно се опита да привлече Дийн Бакет от New York Times и Мартин Барон от Post, Сун-Шионг „Солиден избор за стабилизиране на LA Times и знак за нов курс\", отбелязва медийният анализатор Кен Доктър в статия за NiemanLab. „С Перлстийн начело персоналът и читателите на Times трябва да бъдат уверени, че новинарството на Times няма да бъде накърнено, за да отговаря на собствените интереси или убеждения на собственика\".  И са организирали топло, но предпазливо посрещане на новия собственик. \"Надяваме се скоро Сун-Шионг да изпълни обещанието да увеличи персонала на вестника, защото градът и щатът се нуждаят от повече защитници, повече очи и уши на места, където днес няма свидетели на ежедневните драми, които оформят нашия живот\", пише журналистът Стив Лопес. „Ще работим усилено. Ще се надяваме на най-доброто\". Предприемачът, който се откроява с английски акцент от Южна Африка, отказва да опише в детайли бъдещите разходи и броя на персонала или точния модел на приходите. Той казва, че не предвижда LA Times да бъде филантропно или бизнес начинание, а „институционално публично доверие в частна обстановка\", подобно на Harvard или Stanford. . Като момче в Порт Елизабет е бил пощальон на вестници и се е влюбил в печатарските издания и докосващото преживяване на четенето на хартия, което смята за антидот за днешното отклоняване на вниманието . Убеден съм, че печатът, тази хартия, трябва да продължи да съществува\". По думите му, печатът можел да генерира доходоносни приходи от реклама. И може да се върне като модно явление. „Децата днес искат да купуват плочи от винил. Така че може да имаме хипстъри, които скоро ще искат да видят хартия\", казва той, шегувайки се. „Не мисля, че докосването на хартията и четенето ще изчезнат. Ще има нужда от четене и тактилно усещане\", пояснява той. Предприемачът не чете Buzzfeed или Mashable и не му пука за видеоклиповете с котки. „Тяхната аудитория са рекламодателите. Моята аудитория е читателят. Мога да ви ангажирам и да плащате за стойността. И вие ще дойдете при мен\". Но как точно ще се случи това? Отговорът е уверен, макар и неясен. „Мога да постигна това с развлечения, спорт, здравеопазване, което носи стойност по различни начини. Навлизането в икономиката на вниманието - това е нещото, което ще направим\".", "date": "2018.07.25", "title": "Милиардер купи вестник, за да бори фалшивите новини"}
{"url": "http://standartnews.com/regionalni/remontirat_patya_vidinvrashka_chuka-374063.html", "text": "Започна ремонтът на пътя Видин – ГКПП „Връшка чука\". Символичната първа копка на рехабилитацията направиха инж. Татяна Чичоварова, началник на отдел „Поддържане на пътната инфраструктура\" в АПИ и областният управител на Видин Албена Георгиева. След продълижтелни валежи преди 4 години пътят пропадна, а свлачище го разполови в участъка между селата Бела Рада и Войница. Оттогава той е затворен за движение, а свлачищното място се преминава през обиколен маршрут. Проектът за възстановяването предвижда изграждане на укрепителна пилотно-анкерна конструкция за трайно стабилизиране на отсечката, подобряване на отводняването, възстановяване на близкия водосток, възстановяване на пътната настилка. Срокът за изпълнение на проекта е 110 дни, изпълнител е „Иса – 2000\", а строителният надзор е поверен на „Пътинвест инженеринг\".", "date": "2018.07.25", "title": "Ремонтират пътя Видин-Връшка чука"}
{"url": "http://standartnews.com/sport/el_maestro_dava_50_shans_za_pobeda_nad_admira-374074.html", "text": "Треньорът на ЦСКА-София Нестор Ел Маестро върза гащи преди днешния домакински мач за Лига Европа срещу \"Адмира Вакер\" и обяви евентуална загуба като напълно възможна. Според сърбина с британски паспорт шансовете за успех между \"армейците\" и гостите са 50/50, тъй като първенството в Австрия е по-силно от българското. \"\"Адмира\" е млад, добър отбор, имаме респект към тях. Няма да е изненада, ако спечели, но също така няма да е изненада и евентуален наш успех\", йезуитски обясни нагласите за мача Ел Маестро. После индиректно обясни, че \"червените\" все още са далеч от нивото на родния шампион \"лудогорец\". \"По-добре е да сравним успехите на един отбор в Европа за последните 5 или 10 г. Един отбор от България има успехи в този период. Другите трябва да надграждаме\", заключи Ел Маестро. \"Ще ни липсват доста важни играчи, но имам увереността, че футболистите ми ще бъдат подготвени за \"Адмира\", каза още треньорът. Той напомни, че днес от титулярите са аут контузеният Тиаго Родригес и наказаните Кристиян Малинов и Николай Бодуров. Ел Маестро специално похвали новото попълнение в атака Мауридес, който вече се разписа при дебюта си срещу \"Локо\" (Пд). \"Той е голям футболист, а ние го проучвахме дълго време, докато го вземем. Ще ни е от помощ и трябва да работим правилно с него. Дебютът му бе много добър\", каза Ел Маестро. Самият бразилец също дръпна емоционални обещания пред Diema Sport. „Обещавам да вкарам много голове за ЦСКА. Ако трябва да пролея кръвта си за отбора, ще го направя. Само като заговоря за феновете на ЦСКА и настръхвам. Не бях играл никога пред толкова екзалтирана публика и за мен е удоволствие\", заяви Мауридес. Според нето той няма да има проблеми с адаптацията и бързо ще научи нужните думи на английски, за да разбира какво се изисква от него.", "date": "2018.07.25", "title": "Ел Маестро дава 50% шанс за победа над \"Адмира\""}
{"url": "http://standartnews.com/biznes/sklyuchiha_sdelki_za_680_mln_lv_s_investitsionni_imoti-374064.html", "text": "През първата половина на 2018 г. сделките за инвестиционни имоти в България са надхвърлили 350 милиона евро или над 680 милиона лева. Само пет от споразуменията обаче формират повече от 80% от целия обем. Това показва докладът на Colliers International за първите шест месеца на годината, цитиран от money.bg. От тази сума сделките на чуждестранни инвеститори са за 245 млн. евро, а тези на български купувачи са в размер на 106 млн. лева. \"Делът на международните купувачи продължава да надвишава този на българските, като водещи за притока на капитал в България са южноафрикански и полски инвеститори\", се посочва в документа. През миналата година бяха обявени няколко големи сделки с фонд от Южна Африка. Става въпрос за NEPI, който купи столичните \"Парадайз Център\" и \"Сердика Център\", както и още два мола в Бургас и Пловдив. През април тази година пък стана ясно, че полската GTC ще бъде новият собственик на Mall of Sofia в сделка за 90 милиона евро. \"Докладът показа, че инвеститорите са променили фокуса си от търговски към офисни площи. Общият дял на сделките с офиси през периода е 65%, като търговските, въпреки че отстъпват от челната позиция, продължават да привличат интерес и остават на втора позиция с 23%\", се казва в доклада. Инвестиционните обеми са разпределени между София (95%), Бургас (4%) и Плевен (1%). Експертите очакват през следващата половин година пазарът да остане стабилен, като превес отново да имат сделките за офис и търговски площи. \"Въпреки, че обемът от транзакции вероятно няма да надмине този от края на 2017 г., реализираните сделки са знак за наличие на ликвидност, което би могло да доведе до навлизане на нови инвеститори\", се допълва в анализа.", "date": "2018.07.25", "title": "Сключиха сделки за 680 млн. лв. с инвестиционни имоти"}
{"url": "http://standartnews.com/lyubopitno/planeta_levski_sabira_buntovnitsi_ot_tsyal_svyat-374071.html", "text": "Бунтовниците на галактиката се събират на планета, наречена \"Левски\". Днес цял свят се сражава с \"протестърите\" на въпросната планета, тъй като тя е част от игра. Благодарение на десетки българи, които работят в чужбина, имена от нашата история се появяват в компютърни игри, които се играят по цял свят. Сънародниците ни, които разработват подобни игри, се опитват да вкарат имена от историческата ни памет, в тъканта на игрите, които утре ще се играят от хора у нас, в САЩ, Европа, Африка и Азия. В конкретната игра български компютърен специалист, работещ в чужбина, е решил да даде името на Апостола на една от основните планети, които участват в играта, така че името на Левски да стане супер популярно. Все по-често наши сънародници играят роля в създаването на компютърни игри в чужбина, но и по-често родни фирми печелят примерно китайския пазар с игри, които им докарват милиони. Поне по 10 милиона лева печелят определени български компании само от игри, които се котират в Далечния изток. На практика десетки китайци и корейци се включват в игри, които са създадени от бг компании, понякога и само с една шепа служители. У нас има поне десет фирми, създаващи игри със специфични герои или построения, които в крайна сметка печелят от това, че в тях се включват хора от Китай, които са готови  нонстоп да играят онлайн. В челния списък е компанията \"Империя онлайн\", която е създадена от българи, а вече се търси от 190 страни. В нейните рамки се пресъздават средновековни битки и в момента е преведана на 35 езика, а потребителите й са не само българи, а основно хора от Китай. На практика китайци се сражават срещу наши рицари в рамките на тази игра. Идеята за играта е замислена от Доброслав Добромиров и Мони Дочев, а от 2014 година вече можеш да я играеш и във Фейсбук. През 2017 година играта минава и на арабски. Друга компания, която печели успешно всички битки и напоследък излиза на челно място, е \"Хемимонунт\", която напоследък пусна култовата игра \"Да оцелееш на Марс\". Задачата на участниците е да се адаптират към условията на Марс, да си построят колонии там, съобразно температурите и природните закони. Напоследък тя успешно се търси от играчи във всички страни, споделя шефът на компанията Габриел Добрев. \"Империя онлайн\" пък предлага игра на две нива - за хора, които имат прекалено малко свободно време, поддръжката на армията им може да се осигури срещу заплащане. Хората, които са прекалено заети с работата си, за да се занимават с \"армията\" си и да контролират какво се случва с империята им, могат срещу заплащане да делегират на някого да проследява как се развива играта им. Това може да направи и самата фирма. Затова и напоследък компаниите въвеждат платени и безплатни версии на компютърните игри. Ако не искаш да си плащаш, но се стремиш да проследиш какви поразии прави армията ти, трябва да стоиш до среднощ. Ако имаш възможности да платиш, системата ще я управлява вместо тебе, докато работиш или спиш. \"Хемимоунт\" имат заслугата и за въвеждането на други български имена в компютърните игри, които се разселват по цял свят, но най-вече в Далечния изток. Една от най-популярните им игри е \"Виктор Вран\", на която играят хора от над 100 държави. Повечето от игрите на тази родна компания, която е със значителни приходи и в иначе малък състав, са свързани с изграждането на градове и колонии, в които обитателите на дадена планета трябва да се спасят. Като цяло едни от най-търсените игри са свързани с това, участникът в тях да създаде колония или някаква архитектура, в която да се засели. Другите най-търсени са стратегическите, където трябва да организираш армия, която да победи бунтовниците. Общо около 100 са родните фирми, които се занимават с разработка на компютърни игри, а около половината от тях са на международния пазар. Създателите им обикновено разчитат на поръчки от чужбина, тъй като пазарът у нас е твърде малък. Най-честите потребители на родните компютърни игри са участници от Далечния Изток и главно от Китай.", "date": "2018.07.25", "title": "Планета Левски събира бунтовници от цял свят"}
{"url": "http://standartnews.com/sport/levski_i_delio_rosi_se_razdeliha_ofitsialno-374058.html", "text": "Едва днес официално Левски и Делио Роси се разделиха по взаимно съгласие, съобщават от клуба. Заедно със старши треньора напускат още помощниците му Феделе Лимоне, Матия Винченци и Доменико Ботичела. \"ПФК Левски благодари за всеотдайната работа на господин Роси и неговия екип и им пожелава бъдещи професионални успехи\", продължава съобщението. Във вторник, 31 юли, Левски ще представи Славиша Стоянович, но в съобщението си от клуба не уточниха точното име на новия наставник. Събитието е от 10:30 часа в залата за пресконференции на ДЮШ. В 11:30 часа пък е тренировката на първия отбор, която ще бъда открита за медии и привърженици. Тодор Симов и Георги Тодоров ще водят отбора и срещу Черно море в понеделник, а новият треньор ще дебютира срещу Ботев (Враца).", "date": "2018.07.25", "title": "Левски и Делио Роси се разделиха официално"}
{"url": "http://standartnews.com/lyubopitno/otkritie_na_glasat_na_balgariya_shte_izvisi_glas_na_mis_chernomorets-374042.html", "text": "След 3-годишно прекъсване Мис Черноморец отново ще бъде факт. Китното морско градче ще има възможност отново да има свое лице, а изборът на което ще се случи в едно от най-посещаваните заведения - Maison's, намиращо се в началото на плаж „Тополите\" на популярния къмпинг „Градина\". Едно от откритията на музикалния формат „Гласът на България\" - Калина Енчева ще бъде  специален гост на конкурса. Гостите на събитието ще имат възможността да се насладят на нейни изпълнения между отделните турове. Припомняме, че последната Мис Черноморец Неделина Маргенова имаше възможността да представя курорта в националната надпревара Мис България, нищо чудно и следващата и последователка да има нейния шанс. Събитието ще се проведе на 4-ти август от 20:30ч в ресторант Maison's, плаж Тополите.", "date": "2018.07.25", "title": "Откритие на „Гласът на България“ ще извиси глас на Мис Черноморец"}
{"url": "http://standartnews.com/svyat/porazenata_ot_pozhari_gartsiya_izdirva_izcheznali_svoi_grazhdani-374030.html", "text": "Пожарникари и доброволци продължават издирването на хора, блокирани в обгорените къщи и коли в района на гръцките курорти Мати и Рафина, съобщи Франс прес. Спасителни лодки  обикалят плажовете в търсене на оцелели. Районът бе опустошен от пожари, които отнеха живота на 74 души. По последни официални данни пострадалите са 187 човека. Сред пострадалите е и една българка. Жители на най-пострадалите от пожарите селища Мати и Рафина са създали открита база данни в интернет за издирване на намиращи се в неизвестност след бедствието техни близки, пише гръцкото електронно издание Iefimerida.gr. Само за няколко часа през тази нощ са публикувани фотографиите на 34 души за които се смята, че са изчезнали по време на пожарите, отбелязва Фокус. Изданието уточнява, че базата е със свободен достъп и няма официален характер, но в нея всеки може да публикува фотография и данни за свой близък човек, за когото няма информация след пожарите в източната част на Атика. Iefimerida.gr припомня, че от вчера сутринта, веднага след овладяването на пожарите в Атика, работи телефон 199, на който могат да се подадат данни за изчезнали или да се направи необходима справка. Спасителните екипи продължават да проверяват всяка от изгорелите къщи в Мати, като не се изключва при претърсването да се открият още изгорели хора, които засега фигурират в списъците на изчезналите. Продължава и кампанията за набиране на помощи за пострадалите и за останалите без покрив жители на Мати, Рафина, Кокино Лиманаки. Определено като \"национална трагедия\" от медиите в страната, бедствието сполетя района, намиращ се източно от Атина, в понеделник следобед. Заради ветрове със скорост 100 км/ч огънят бързо се разпространи и обхвана Мати, изгаряйки стотици жилищни сгради. Жители и туристи побягнаха панически към близкия плаж, където някои от тях трябваше да останат над един час във водата, за да се спасят. Около 100 пожарникари, подпомогнати от полицията и десетки доброволци, търсиха през целия вчерашен ден евентуални жертви в зоната на пожарите. До момента няма оповестени данни колко хора са в неизвестност. От общо 187 хоспитализирани, 82 души останаха вчера вечерта в болница, от които 10 са в сериозно състояние. Сред тях има и 11 деца, които са без опасност за живота. Поне 6 души са се удавили. Около 715 са били евакуирани с военни и частни плавателни съдове до пристанището в Рафина. Премиерът Алексис Ципрас обяви тридневен национален траур.", "date": "2018.07.25", "title": "Поразената от пожари Гърция издирва изчезнали свои граждани"}
{"url": "http://standartnews.com/svyat/balgarin_v_rayona_na_pozharite_v_gartsiya_edinstveniyat_ni_shans_beshe_da_vlezem_v_moreto-374034.html", "text": "Пожарникарите продължават издирването на хора, блокирани в обгорените къщи и коли в района на гръцките курорти Мати и Рафина. Районът бе опустошен от пожари, които отнеха живота на 74 души. По последни официални данни пострадалите са 187. Сред тях е и българката Елена Иванова, която е в болница. В Мати почти няма оцелели къщи. Навсякъде има разтопени части от автомобили. Българите в Мати са 7-8, всички са се спасили и са добре, предаде специалният пратеник на bTV Десислава Ризова. В района продължава да няма ток. Един от спасилите се в морето е и българинът Съби Кисьов. „Всичко стана ненадейно, единственият ни шанс беше да влезем в морето и там оцеляхме. Всичко стана за около 3-5 минути\", каза той пред bTV. Трудно беше с дишането, защото вятърът духаше срещу нас, допълни той. На брега някои хора са намерили смъртта си.  Други пък са скачали от скалите, тъй като огънят ги е настигнал. „Никой не излизаше от водата, единственото спасение беше вътре. Чакахме 5-6 часа да дойдат рибарските лодки. Качваха ни по десетина души, а навътре ни чакаше друга по-голяма лодка\", разказа Съби Кисьов. Няма данни за други пострадали българи освен Елена Иванова, каза консулът ни в Атина Иван Иванов. „Умоляваме всички български граждани, които се намират в районите на пожарите в Гърция, да се свържат с посолството, за да получим информация, ако има друг пострадал български гражданин и да окажем необходимото съдействие\", допълни той. По данни на пожарната служба на Гърция около 100 души все още са в неизвестност. Има информация за задържан български граждани преди 5 дни в района на Серес, но няма общо с пожарите от понеделник, 23 юли, подчерта Иванов. Огнената стихия блокира и част от остров Крит, където има българска общност. „На острова имаше три огнища, които бяха овладени до вчера вечерта\", каза Петър Анастасов. Над 50 пожарникари с повече от 15 полицейски и пожарни коли обикаляха районите и гасяха пожарите, които бяха отдалечени от районите с хора, но изгоряха огромни площи със земеделска продукция\", каза българинът.", "date": "2018.07.25", "title": "Българин в района на пожарите в Гърция: Единственият ни шанс беше да влезем в морето"}
{"url": "http://standartnews.com/svyat/demi_lovato_e_prieta_v_bolnitsa_sled_svrahdoza_heroin-374035.html", "text": "Световноизвестната певица Деми Ловато е приета в болница в Лос Анджелис заради свръхдоза хероин. Изпълнителката е била открита в безсъзнание в дома си в Холивуд Хилс. На място ѝ е оказана първа помощ. Лекари съобщиха, че тя вече е в стабилно състояние и се възстановява. 25-годишната Ловато от дълго време има проблеми с наркотиците и алкохола. В една от нейните нови песни тя описва подробно борбата си със своите зависимости. В социалните мрежи започна кампания „Да се помолим за Деми\", в която се включиха десетки хиляди.", "date": "2018.07.25", "title": "Деми Ловато е приета в болница след свръхдоза хероин"}
{"url": "http://standartnews.com/svyat/evropeyskiyat_sayuz_obyavi_traur_zaradi_zhertvite_v_gartsiya-374041.html", "text": "Европейският съюз обяви траур във връзка с гибелта на десетки хора в Гърция по време на горските пожари. Знамената пред сградите на европейските институции в евроквартала на Брюксел са спуснати. „На 25 юли всички работни заседания на Европейската комисия ще започват с минута мълчание в памет на жертвите на горските пожари в Гърция\", съобщиха от пресслужбата на Европейската комисия. Аналогично решение е приел и Европейският парламент. Броят на загиналите нарасна до 79 души. По-рано беше съобщено за 74 жертви и 187 ранени, включително 23 деца. Горещото време трайно се настани в Гърция от началото на юли. През последните дни стълбът на термометрите достигна 38-40 градуса по Целзий. В понеделник заради аномалните горещини в няколко района на Атика избухнаха горски пожари. Огнената стихия бушува на още няколко места в страната: в областта Коринт на Пелопонес и недалеч от град Ханя на остров Крит.", "date": "2018.07.25", "title": "Европейският съюз обяви траур заради жертвите в Гърция"}
{"url": "http://standartnews.com/svyat/desetki_sa_ubiti_i_raneni_pri_teroristichni_ataki_v_siriyskata_provintsiya_sueyda-374046.html", "text": "При няколко атаки в сирийския град Суейда и села североизточно от него, днес бяха убити 38 души, а 37 бяха ранени. Това съобщи за държавната телевизия Ихбария представител на здравните власти, предаде Ройтерс. Недалеч от пазар в град Суейда се е взривил терорист самоубиец, а бойци на \"Ислямска държава\" са нападнали няколко села в провинцията. Сирийските държавни медии предадоха по-рано, че властите са убили двама терористи в град Суейда, преди да успеят да се взривят. Градът е под контрола на правителството. В едноименната провинция рядко се извършват терористични нападения. Сегашните съвпаднаха с правителствената офанзива в Южна Сирия, където сирийските войски се бият недалеч от границата в окупираните от Израел Голански възвишения и на други места с групировка, свързана с \"ислямска държава\", отбелязва Асошиейтед прес, цитирана от БТА.", "date": "2018.07.25", "title": "Десетки са убити и ранени при терористични атаки в сирийската провинция Суейда"}
{"url": "http://standartnews.com/mneniya/shte_poznaesh_bg_maykata_na_plazha_po_shamarite-374067.html", "text": "    - Аз наистина бих започнал оттам, че човек стреля в друг заради куче. При това на оживено място. Не че агресията е нараснала кой знае колко тази година спрямо миналата, но моето впечатление като психолог е, че нивото на агресия в обществото се е увеличило значително. Преди няколко дни пътувах от Варна до София и видях десетки хора, които шофират агресивно, тоест умишлено се опитват да причинят на другите някаква вреда. Целта е колата да е по-мощна, агресията да е несъразмерно по-висока от това, което ти примерно си претърпял като вреда. - Това може да бъде разгледано като цяло в парадигмата на психологията, която разглежда агресията като социално научаване. Ако си бил дълго време в една среда, която е агресивна спрямо теб и близките ти, ти решаваш, че това е най-добрият начин за вписване в обществото. По времето на тоталитарната държава все пак съществуваха някакви механизми, които да регулират безспорното агресивно поведение и да не толерират проявите на агресия. Вижте какво стана в първите години на прехода и как бе приложено  спрямо най-успешните хора. Може би защото някой желае в огромната маса от хора да бъде създадена някаква обстановка на несигурност. Има една психологическа теория, че потребността от безопасност е базисна човешка ценност, след която вече надграждаш нагоре. - Това е свързано и с цялостното ни битие - когато човек си погледне собствената къща и види например, че има решетки на прозореца, че има нужда от храна, той остава на това ниво на търсения. Той няма да си постави някакви по-високи цели. - Аз не вярвам в теорията на световната конспирация, но вярвам в реалността, в която живеем, за съжаление. В която нещата са по-ограничени, по-наивни. И точно тук се насажда атмосфера на справянето с проблемите по агресивния начин. \"Аз ще нанеса по-голяма вреда на тебе, затова по-добре да не ме закачаш\". Да не говорим пък за другите проблеми, които са непрекъснато около нас. Децата също възпроизвеждат тези модели. Видял си, че вкъщи някого шамарят, видял си, че в училище това е стил на поведение и ти го възпроизвеждаш. Когато човек се чувства несигурен, когато целият ти свят е свит в една точка, прегаряш и стигаш до бърнаут. Крачката е една, тя не е свързана с някакво конкретно събитие, а със степента на интензивност на това, което си преживял. Но ако се концентрираш все в една точка, свързана с оцеляването утре, това би провокирало у теб неадекватни реакции. Колкото стресът е по-дълъг и живеем на неговия ръб, толкова повече не можем да реагираме адекватно. Реагираш веднъж неадекватно на светофара, утре на нещо друго, а вдругиден ще направиш и други неща, с които ще навредиш на другите, но ще навредиш и на себе си. Агресивното поведение не ни прави по-успешни или по-щастливи, нито пък хора с по-висока самооценка. Така че агресията като поведение е двуостра - колкото си по-агресивен, толкова си по-неадекватен спрямо себе си. А и не щадящ себе си, неспособен да изпиташ емоции от положителния спектър. - Това все още е редовна част от живота на българското семейство, за съжаление. У нас все още цари едно отношение към детето, което позволява да му бъдат удряни шамари. Сега, когато бях на почивка, видях как лесно може да се разграничи коя е българската майка и коя е майката от друга страна, само по реакциите им спрямо поведението на децата. Много беше ясно и в проявите на междуличностни отношения. А едно дете ще пренесе агресията и забраните и в обществото, в общността, в която живее, ще стане порочен кръг. В училище трябва да има повече часове именно за това - за трениране на междуличностни отношения, за взаимодействие с другите. Както и как можеш да разрешиш междуличностните си конфликти, когато някой ти каже нещо различно от това, което искаш да чуеш. - Да, всеки от нас е срещал майка, която бута 7-8-годишното си дете в трамвая, за да седне първо. Това донякъде също е форма на агресия, защото ти нараняваш другия - например една бременна жена, която чака, за да седне. За съжаление, това е поведение, характерно за нашето полукълбо, защото това не може да се случи в Япония. Големият проблем е във формирането на ценностната ни система.", "date": "2018.07.25", "title": "Ще познаеш бг майката на плажа по шамарите"}
{"url": "http://standartnews.com/mneniya/v_gartsiya_nyama_panika_ima_ogromno_sastradanie-374068.html", "text": "- - Цяла Гърция говори за тази страшна трагедия. Нямам време да гледам телевизия и да чета вестници, но клиентите в магазина ми постоянно обсъждат какво се е случило. Тук не помнят някога да е имало нещо така ужасно и с толкова много жертви. Още по-потресаващо е, че има и голям брой изгорели деца, които не са успели да се спасят от пламъците. Постоянно научавам нови лични трагедии за жертвите и семействата им. - Лично аз за себе си нямам категорично обяснение. Вярно е, че много от клиентите и познатите ми споделят подозрения, че пожарите са умишлени. Не знам. Ужасното е, че пламъците много бързо са се разпространили и са изненадали хората. Било е някакъв ад, но с природата никой не може да се бори. - Наистина е така, но още по-кошмарното е, че тъй като в морето има много камъни по дъното, много хора са загинали, след като са скочили и са се ударили в тях. - Лично аз не знам някой от нашия район да е пострадал, макар че броят на жертвите постоянно се увеличава. Всъщност обявените за изчезнали в първите часове след трагедията в повечето случаи се оказват загинали. Благодарим на Господ, че около нас всичко е добре в момента и няма опасност. - Повечето са притеснени и им е жал за всичко, което стана. Някои ги е страх трагедията с пожарите да не прерасне в нещо още по-страшно, например война или нещо такова. Всъщност всеки човек го преживява по различен начин. Всички гърци обаче са на нокти. Това, което прави впечатление е как всеки предлага помощ. Който с каквото и както може иска да направи някакъв жест за пострадалите от пожарите. - С лекарства, с храни, с дрехи. Носят всеки ден помощи в църквата. Който може ходи и до мястото на трагедията, за да съдейства като доброволец. Има много лекари, които помагат безплатно. Правят се и акции за кръводаряване. Изобщо цяла Гърция е изпълнена със състрадание към жертвите и пострадалите от този ужас. Мъката също обединява, виждам го всеки ден.", "date": "2018.07.25", "title": "В Гърция няма паника, има огромно състрадание"}
{"url": "http://standartnews.com/balgariya/liderat_na_ataka_nastoyava_kabinetat_da_ottegli_proekta_na_zakon_za_shuma-374048.html", "text": "Волен Сидеров заяви пред журналисти в министерския съвет, че в рамките на заседанието на кабинета е направил предложение за оттегляне на проекта на Закон за шума, защото, по думите му, той нанася вреди на бизнеса. Според този закон могат да се затварят заведения по преценка едва ли не на МВР, което ще нанесе щети на туризма и ще е причина за по-малко приходи в сектора, коментира лидерът на Атака. Проектозаконът е минал на първо четене, могат да го изтеглят, допълни той. Сидеров смята, че действията на вицепремиера Валери Симеонов вредят на държавния интерес. Аз го изпратих в изпълнителната власт, за да работи за стандарта, за пенсиите, а не да се разхожда с шумомер в ръка. Това не е работа на един вицепремиер, каза Сидеров и посочи, че ще се намери кой да изпълнява отговорно и както трябва тази, по думите му, координираща, е не шерифска функция. Според Сидеров в предложенията за промени в законите за горивата и за приватизацията няма нищо лобистко. Той посочи, че вицепремиерът дължи в минимален срок публични извинения на \"Атака\" и на ГЕРБ, които е нарекъл \"лобистки спасители на редник Киро и прочие такива махленски подхвърляния\". Според Сидеров Симеонов дължал извинения и на премиера, когото е обвинил в зависимост от Домусчиеви, и на Даниел Кирилов за обвинението в \"съчиняване на лобистки текстове\". Това извинение час по-скоро трябва да бъде представено. В противен случай ще заведем дела - аз и Николай Александров - моят колега, ще окуража и Даниел Кирилов, и премиера също да заведат дела за обида, клевета и уронване на престижа, заяви Волен Сидеров. Той съобщи още, че на заседанието на МС е помолил премиера да въведе \"медийна хигиена\". Не може вицепремиери и министри да се изказват, да лепят етикети, да обвиняват необосновано и това да минава като пролетен дъжд, аргументира искането си Сидеров. Той посочи, че целта на днешното му посещение в МС е била да предложи на кабинета, когато се появяват такива лошо според него написани като този за шума, да се прави съгласуване с парламентарната група на \"Обединени патриоти\", както и на ГЕРБ. Народното събрание не е придатък на Министерския съвет, е обратно, изтъкна Сидеров. По думите му редица други закони, като този за устройство на територията, внесени от отделни депутати на НФСБ, също са \"лобистки, отвратително лобистки, в лична полза на вносители\". Сидеров определи подобна практика като недопустима и поиска тя да се прекрати. Сидеров информира, че тази сутрин на председателски съвет е критикувал действията на ГЕРБ заради решението да направят крачка назад във връзка с предложенията за промени в Закона за приватизация. Ветото на президента не е добре направено, бих го посъветвал да си смени съветниците, защото там има непрофесионално написани мотиви, коментира Волен Сидеров. Той продължи, че това, по думите му, прибързано взето решение в синхрон с нападките на вицепремиера Симеонов, който според Сидеров вече работил против правителството, говорило за някакво договаряне да бъде саботирано правителството и управляващото мнозинство. Сидеров е предложил ветото на президента да остане за обсъждане през септември. В отговор на въпрос Сидеров отбеляза, че БМФ е компания, в която държавата има 30 процента. \"Ако сега тази компания отиде към несъстоятелност, която чувам, че се подготвя, то държавата ще загуби над 300 милиона\", заяви Сидеров и уточни, че това са активите, които отговарят на 30 процента държавно участие.", "date": "2018.07.25", "title": "Лидерът на Атака настоява кабинетът да оттегли проекта на Закон за шума"}
{"url": "http://standartnews.com/balgariya/darzhavata_se_napalni_s_rednitsi_obzor-374070.html", "text": "Българинът няма нужда вече нито от цирк, нито от кино. Малките коалиционни патньори на ГЕРБ устроиха поредния зрелищен спектакъл, който засенчва представленията на цирк \"Балкански\" и всички холивудски военни екшъни. Денят започна с яростен щурм на лидера на \"Атака\" Волен Сидеров пред Нова тв. Той настоя вицепремиерът Симеонов да подаде оставка, заплаши го със съд и го обвини, че обслужва \"редник Цеко\", защото нескрито лобирал за втория лифт на Банско. Когато министрите се събрали на редовното си заседание в правителството, видели Сидеров да размахва писмо, с което настоява да получи пълната информация кой и как е разрешил на вицепремиера Симеонов да извършва проверки по българското Черноморие и се приготвили за ново шоу. То не закъсняло. Двамата лидери на \"Атака\" и НФСБ си разменяли обиди в лобизъм. Сименов отново намесил \"редник Киро\". Премиерът слушал словестните битки между коалиционните му партньори със стиснати зъби, а много от министрите си шушукали и се подсмихвали. Премиерът сложил край на зрелищния спектакъл като обявил как не подкрепя никакви редници и припомнил делото, което кабинетът образува срещу фирмата на Кирил Домусчиев. Ако сме искали да пазим някой - редник Киро или редник Райън, или който и да е, щяхме ли да го направим?- попитал министър-председателят. Искането Сидеров за смяната на вицепремиера пък въобще не било обсъждано, тъй като Валери Симеонов не бил подчинен на Сидеров, а лидер на партия в малката коалиция „Обединени патриоти\". По-късно пред журналисти Волен Сидеров обяви, че в ГЕРБ правят грешка като оттеглят закона за приватизацията. Той смята, че Симеонов работи против собственото си правителство. Атакистът попита какво прави в кабинета вицепремиер, който нарича колегите си и самия премиер лобисти и ги обвинява в зависимост от определени бизнесмени. Изведнъж законът за приватизацията стана лобистки, защото една комбинация от партии вдигнаха спекулативен шум - ДСБ, \"Да, България\", Радев, Валери Синеонов и групата \"Капитал\", каза Сидеров и подчерта, че този кръг в момента атакува правителството с измислени аргументи. Относно закона за шума Сидеров обяви, че нанася вреди на бизнеса. Според този закон могат да се затварят заведенията по преценка на МВР. Това е една полицейщина, която ще нанесе щети на туризма, обяви Сидеров и допълни, че е изпратил Сименов в изпълнителната власт, за да вдигне пенсиите, а не да се разхожда с шумомер в ръка. Лидерът на \"Атака\" разкри още, че законът не е обсъждан в групата на Обединените патриоти. Докато Сидеров атакуваше Симеонов, депутатите от НФСБ отвръщаха на удара. Вече не възприемаме лидера на \"Атака\" Волен Сидеров като председател на парламентарната група \"Обединени патриоти\", обясни пред журналисти съпартиецът на вицепремиера Валери Симеонов - Валентин Касабов. Волен Сидеров често бърка фантазията с реалността, отсече той. Според Касабов преди ден имало парламентарна група, на която обаче шефът й не присъствал. Сидеров копира Симеонов, твърдеше Касабов, докато той пък се разхождаше из парламента с ветото на президента върху Закона за приватизация и следприватизационен контрол и шумно го подкрепяше. Засега коалицията „Обединени патриоти\" се запазва, по-късно заяви пред Епицентър.бг вицепремиерът Валери Симеонов. Знаете ли кой ме е назначил мен за вицепремиер? За заместник министър – председател съм назначен от Народното събрание!, категоричен бе заместник министър-председателят. Той повтори, че няма за какво да се извинява на Волен Сидеров.", "date": "2018.07.25", "title": "Държавата се напълни с редници /ОБЗОР/"}
{"url": "http://standartnews.com/balgariya/volya_pak_iska_ostavkata_na_karakachanov-374054.html", "text": "Министър Каракачанов трябва да се оттегли от поста като преди това се извини на народа за поредната обида, която му нанесе. Затова призоваха от парламентарната група на ВОЛЯ. По думите на вицепремиера, изречени не къде да е, а по време на честванията на Илинденско-Преображенското въстание, „държавата не върви, а народът само мрънка и пие\". Според него няма как след „изпиването на третата ракия в кръчмата да се оправи държавата.\" Зам.-председателят на НС Веселин Марешки призова Каракачанов да мисли повече преди да говори, а ако не може, най-добре да спре да говори. „Преди време той каза да си пием хапчетата, но като го гледаме как се държи, ние настояваме той самият да спре онези хапчета, че серията му от гафове стана доста голяма - като започнем с фирмите на султанките, минем през опитите да уреди с най-висшето държавно отличие спорни фигури и стигнем до най-голямата вреда, която нанесе на народа – разграбването на 6 милиарда лева за излишна в момента военна техника. Още по-лошото е, че няма да изхарчи тези пари сега, а ги разсрочва в годините, когато него няма да го има във властта, но поколения българи ще продължават да плащат\", заяви Веселин Марешки. И Каракачанов, и Симеонов излагат не само себе си, но излагат и избирателите. Затова трябва максимално бързо да си ходят от властта, смятат от ВОЛЯ. Лидерът на ВОЛЯ обяви, че парламентарната група завършва със самочувствие първата година от мандата. „Благодарение на ВОЛЯ това народно събрание е различно. Ние сме тези, които постоянно напомняме на другите за неизпълнените обещание към гражданите и ще продължим да бъдем такъв политически прожектор и през следващия политически сезон\", каза още Веселин Марешки.", "date": "2018.07.25", "title": "ВОЛЯ пак иска оставката на Каракачанов"}
{"url": "http://standartnews.com/balgariya/vse_oshte_gasyat_pozhara_v_smetishte_kray_s_barakovo-374047.html", "text": "Продължава борбата с ликвидирането на огъня в сметището край кюстендилското село Бараково. Днес беше мобилизирана и тежка техника в помощ на пожарникарите. Екипите се надяват окончателно да загасят пожара в сметището. То пламна преди четири дни и обгази района на Кочериново и Благоевград. Основната версия за причините за пожара е подпалване на гуми от неизвестни лица. От пожарната поясниха, че до два дни най-вероятно ще са се справили с пожара.", "date": "2018.07.25", "title": "Все още гасят пожара в сметище край с. Бараково"}
{"url": "http://standartnews.com/balgariya/nfsb_volen_siderov_barka_fantaznoto_s_realnostta-374049.html", "text": "Коалиция \"Обединени патриоти\", в която влизат партиите \"Атака\", ВМРО и НФСБ, и тази седмица стана тема за коментари в парламента. Изказване на лидера на \"Атака\" Волен Сидеров по адрес на вицепремиера и лидер на партия НФСБ Валери Симеонов и днес пред национална медия предизвика реакции на депутати от трите партии. Волен Сидеров е човекът, който \"често пъти бърка фантазното с реалността\", заяви пред журналисти в парламента Валентин Касабов от НФСБ и допълни, че Сидеров твърдял, че той бил направил Валери Симеонов политик, но било точно обратното. Попитан възможно ли е Сидеров да смени Симеонов на вицепремиерския пост, Касабов отговори: \"В неговия филм всичко може да стане. Той е продуцент, той е режисьор, той е всичко\". Според Касабов в последните месеци парламентарната група на Обединените патриоти почти не се събира, но това не означавало, че се разпада. Попитан дали депутатите от НФСБ ще напуснат групата и коалицията, Касабов каза, че ще се съберат и ще обсъдят този въпрос. По думите му НФСБ са в основата на коалицията. Направихме достатъчно много за избирателя, каза депутатът. На въпрос има ли в коалицията проблем с комуникацията, Касабов заяви, че си говорят, срещат се. \"Като си говорим, нормално си говорим. От време на време влиза в някакъв филм и казва аз съм еди кой си\", допълни той като визира Волен Сидеров. Трябва да има обсъждане, каза пред журналисти в кулоарите Явор Нотев от \"Атака\". Попитан дали има риск за коалицията \"Обединени патриоти\", а и за управляващата коалиция, Нотев каза, че в политиката риск винаги има. Ние сме тук, за да дебатираме, допълни той. Нека имаме търпение, да не изпреварваме събитията, необходим е анализ, каза още Нотев. Имаме силното желание страстите да се уталожат, правим всичко възможно, заяви пред журналисти Искрен Веселинов от ВМРО. \"За нас коалицията трябва да се запази. Ние сме отговорни пред нашите избиратели. Смятам, че същото важи за нашите колеги от НФСБ и от \"Атака\", подчерта той.", "date": "2018.07.25", "title": "НФСБ: Волен Сидеров „бърка фантазното с реалността“"}
{"url": "http://standartnews.com/balgariya/nalozhiha_zabrana_na_grupoviya_lov_na_diva_svinya-374050.html", "text": "Със заповед на министъра на земеделието, храните и горите Румен Порожанов се забранява груповият лов на дива свиня. Тя се издава на основание чл. 54, ал. 1 от Закона за лова и опазване на дивеча и след постъпило предложение от изпълнителния директор на Българската агенция по безопасност на храните с №13-1924 от 24.07.2018 г., съобщават от земеделското министерство. Приетите изменения и допълнения в Закона за лова и опазване на дивеча, които регламентират груповото ловуване на дива свиня през летните месеци извън досега определения срок, включително и в сряда, са недостатъчно добре съобразени и консултирани по отношение безопасността при провеждането на ловните излети. В момента буйната растителност и плътната листна маса в горските територии силно ограничават видимостта, а респективно безопасността на лова. Това е сериозна предпоставка за възникване на инциденти, както за участниците в лова, така и крие рискове за живата и здравето на пребиваващите в гората горски работници, туристи, гъбари, билкари и др. Статистиката показва, че по-голямата част от злополуките по време на групово ловуване през последните години са ставали, когато листната маса в гората още не е опадала. Направените изменения в Закона за лова и опазване на дивеча не са съобразени и с хуманното отношение към видовете дивеч, обитаващи горските територии. Приплодите на дивите животни от тази пролет няма да могат да бъдат опазени от ловните кучета. Започва размножителния период на сърната, а през септември предстои и този на благородния елен. В тази връзка съществува опасност груповият лов на дива свиня да доведе до сериозни загуби на основните ловни видове, компрометиране на вече договорени трофейни ловни излети за благороден елен от страна на чуждестранни ловци и сериозни финансови щети. Като мярка за редуциране на популацията от дива свиня заради опасността от възникване и разпространение на африканска чума по свинете се препоръчва засилване на подборния лов от място.", "date": "2018.07.25", "title": "Наложиха забрана на груповия лов на дива свиня"}
{"url": "http://standartnews.com/balgariya/deputatite_prieha_na_vtoro_chetene_promenite_v_administrativnoprotsesualniya_kodeks-374051.html", "text": "Народното събрание прие окончателни промени в Административнопроцесуалния кодекс.. Законопроектът беше разделен на три части за второто четене. Народните представители приеха последната част от промените. През преходните и заключителни разпоредби те измениха и други закони. В Закона за държавния служител споровете за прекратяване на служебно правоотношение или налагането на дисциплинарна отговорност ще се разглеждат от административен съд. По Закона за МВР задържаното лице ще може да обжалва законността на задържането си пред районен съд. Дисциплинарните наказания по Закона за отбраната и въоръжените сили ще могат да се обжалват пред административен съд. Решението няма да подлежи на касационно обжалване. С промени в Кодекса за социално осигуряване съдиите, прокурорите и следователите с общ юридически стаж поне 35 години ще могат да подадат заявление за пенсиониране. На 12 юли депутатите въведоха такси в касационното производство. Касационният жалбоподател ще внася такса в размер на 70 лева, а когато жалбоподател е организация- 370 лева. Такса няма да се внася за подаване на протест, както и от граждани, за които е признато от съда, че нямат достатъчно средства да я заплатят. За производство, образувано по частна жалба, ще се събира такса в размер на 30 лева за граждани и 150 лева за организации. Не се дължи такса от граждани за частна жалба по дела за пенсионно, здравно и социално осигуряване. За производство по отмяна на влезли в сила съдебни актове се събира такса в размер на 30 лева за граждани и 150 лева за организации.", "date": "2018.07.25", "title": "Депутатите приеха на второ четене промените в Административнопроцесуалния кодекс"}
{"url": "http://standartnews.com/balgariya/do_petak_ostoynostyavat_shtetite_sled_obilnite_dazhdove_v_obshtina_teteven-374057.html", "text": "Най-късно до петък кметът на Община Тетевен, областният управител на Ловеч, областното пътно управление и всички институции, които управляват публична инфраструктура, трябва да остойностят щетите след интензивните валежи в областта и да внесат заявления за отпускане на финансов ресурс. В понеделник ще има извънредно заседание на Междуведомствената комисия за възстановяване и подпомагане по казуса Мизия, на което те ще бъдат разгледани. Това съобщи тази вечер при посещението си в засегнатото от обилните дъждове с. Глогово днес министърът на регионалното развитие и благоустройството Николай Нанков. Втори ден поддържам постоянен контакт с кмета Мадлена Бояджиева и областния управител Георги Терзийски. Лично се запознавам с щетите и с действията. Има адекватна реакция и от местната, и от областната администрация, от областното пътно управление, пътноподдържащи фирми и фирмата, която строи АМ „Хемус\" в участъка от Ябланица до Тетевен, каза министърът. Той посочи, че от вчера на обяд багери на изграждащата магистралната отсечка фирма съдействат за разчистване на щетите. Хубаво е, че нямаме бедстващи хора, каза регионалният министър и изказа съболезнования на близките на загиналия мъж. Николай Нанков съобщи, че по информация на Главна дирекция „Пожарна безопасност и защита на населението\" в селата Глогово и Градежница са отводнени над 20 къщи. Има много тежки щети по инфраструктурата, свързани основно с брегоукрепването по реката, допълни той. Това е втора подобна приливна вълна в рамките на 18 години, много по-тежка от тази през 2000 г. Колегите от Министерството на отбраната, лично вицепремиерът Красимир Каракачанов се зае с осигуряването на понтонен мост в с. Глогово, тъй като в момента над 300 души са блокирани и без достъп. Съществуващият е само пешеходен и изключително опасен. С кмета и областния управител посетихме прекъснатото съоръжение по поречието на реката. Утре колегите от Министерството на отбраната започват монтирането на временния понтонен мост, докато се изгради новият, за да се осигури пешеходен и автомобилен достъп за тези хора, каза Николай Нанков. Бедственото положение ще бъде в сила, докато се гарантира изцяло безопасността на хората. Климатичните условия не са благоприятни. Само днес, в рамките на два часа, се очакваше нова приливна и обилни валежи, коментира регионалният министър. Вчера, в 6 часа сутринта, е подаден първият сигнал, паднали са над 100 л дъжд само за 4 часа, каза той и посочи, че реакцията досега е адекватна. Министърът призова за по-малко политиканстване и политизиране на събитията. Николай Нанков обясни, че републиканската пътна инфраструктура е пострадала заради свлачищни процеси. Пътят е изграден с републикански средства, но виждаме до какви събития води това, че е без брегоукрепителни съоръжения към него. Трябва да бъде възстановена и брегоукрепена в цялост инфраструктурата по поречието на реката, за да се предпази от бъдещи подобни преливни вълни, заяви той. Във връзка с обезщетяването на гражданите министър Нанков посочи, че Междуведомствената комисия за възстановяване и подпомагане има определи правила за това в какви случаи се отпуска помощ за частната собственост. Има застрахователни полици и правила, допълни той. Регионалният министър напомни, че основната задача на държавата е да гарантира възстановяването, както в случая в областта, на общинската инфраструктура – брегоукрепване на дерето и улична мрежа на двете села.  Той допълни, че има поражения на републикански пътища също в с. Черни вит,  Община Тетевен. Имам критика към местното ВиК дружество с принципал МРРБ. Ще има сериозни санкции, ще предприема съответните действия, свързани с мениджмънта на дружеството, заяви министър Нанков. Някои населени места, включително Тетевен, са на воден режим и три водоноски са недостатъчни, посочи той и допълни, че утре ще бъдат осигурени поне още две. Тази част на Стара планина е с най-чиста питейна вода – тя е гравитачна планинска вода. Проблемът е при подобни обилни интензивни валежи, когато питейната вода се замътва. Водата е спряна поради повишена мътност. Тетевен, Български извор, Рибарица са на частичен или пълен воден режим, но ще осигурим допълнителни водоноски, докато се отстранят авариите, информира министърът.", "date": "2018.07.25", "title": "До петък остойностяват щетите след обилните дъждове в Община Тетевен"}
{"url": "http://standartnews.com/balgariya/i_pirdop_obyavi_bedstveno_polozhenie_zaradi_prolivni_dazhdove-374056.html", "text": "Влошената метеорологична обстановка и проливни валежи доведоха до заповед на кмета на община Пирдоп Ангел Геров, с която се обявява бедствено положение на територията на град Пирдоп. Това съобщиха от пресцентъра на общината. Задействан е планът за бедствия и аварии, като всички включени в него фирми са се отзовали своевременно и оказват съдействие. Общината е предприела всички необходими мерки за ограничаване на пораженията, причинени от проливните дъждове. Към момента няма опасност от преливане на язовир Душанци. Водното му ниво е в норма и не представлява опасност за населението. Осъществява се непрекъснато наблюдение и контрол. Валежите ще продължат и през следващите дни. На 26 и 27 юли в Пирдоп се очакват валежи от 30 л/кв. м., в часовете от 13.00 до 19.00 часа. Прогнозата е на дежурния синоптик на Националния институт по метеорология и хидрология. Междувременно след съгласуване на действията между председателя на Междуведомствената комисия за възстановяване и подпомагане към Министерския съвет и министър на вътрешните работи Валентин Радев и министъра на регионалното развитие и благоустройството Николай Нанков отпътува за община Тетевен. Целта на посещението е на място да бъде направен преглед на обстановката в населените места, засегнати от обилни валежи, с оглед по-бърза оценка и вземане на решение за подпомагане от страна на Комисията. Това съобщиха от пресцентъра на МВР. Във връзка с това, по указания на министър-председателя Бойко Борисов, Междуведомствена комисия за възстановяване и подпомагане към Министерския съвет свиква заседание на 30 юли 2018 г. Положителният опит за съкращаване на сроковете за вземане на решение за подпомагане на пострадали региони бе приложен по разпореждане на министър-председателя Борисов при преодоляване на последствията след наводненията в началото на месец юли, предизвикани от проливни дъждове в района на Мизия.", "date": "2018.07.25", "title": "И Пирдоп обяви бедствено положение заради проливни дъждове"}
{"url": "http://standartnews.com/balgariya/odriski_aristokrat_pogreban_po_tsarski_kray_plovdiv-374059.html", "text": "Тракийски аристократ вероятно е погребан в уникалната гробница от римско време край пловдивското село Маноле, за чието откритие стана ясно във вторник. Покривът й се показа от върха на най-голямата могила на Балканите - Малтепе, където се правят проучвания от 2 години. По намерените пет бронзови монети и керамика край обекта е определена датировката - средата на III век. „Гробницата има невероятна архитектура – тя е квадратна със стени 7 на 7 метра. Покривът не е купол\", каза директорът на Археологическия музей в Пловдив доц. д-р Костадин Кисьов, който работи по разкопките. Благодарение на електротомографски изследвания учените са успели да установят и дълбочината на гробницата - тя е над 5 метра. Покривът е плосък, изграден от ломени мраморни камъни, споени с бял хоросан. Ъглите са оформени с правоъгълни тухли, които най-вероятно носят в дълбочина цялата конструкция на съоръжението. Ученият допуска, че най-вероятно отвътре е във формата на свод. Единственото подобно нещо досега е откривано в древният римски град Виминациум, който е на територията на днешна Сърбия. Там археолозите доказаха, че е погребан войнишкият император Марк Аврелий Карин, след като е убит от Диоклециан през 285 година. \"Гробницата в Маноле е със същите размери и конструкция\", посочи доц. Кисьов. Южно от голямата находка екипът е попаднал на съоръжение с огромни мраморни квадри, единият от които тежи над 400 кг. Тепърва ще се установява дали е отделна гробница или светилище. „Вероятно там е имало статуя. Тя е била или на погребания аристократ или на някакво божество\", категоричен е доц. д-р Кисьов. Той е убеден, че гробницата не е на случаен човек. Тя е на тракийски аристократ – може би и владетел на Одриската държава, която по това време е в границите на Римската империя като съюзна държава. А и практика на траките е да полагат владетелите си в могили. Тракийски обред е и в задгробието да се хвърлят монети, за да плати с тях мъртвият  на лодкаря, който превозва душите през реката Стикс, поясни доц. Кисьов. Другата версия е там да е бил погребан римски благородник, който е управлявал Филипопол и е имал вила в околностите. Доц. д-р Кисьов не изключва и възможността в гробницата да има запазени стенописи. „Дано има надпис, който да ни насочи, кой е погребан тук\", моли се той. Археолозите тепърва трябва да разкрият вътрешността на гробницата. Преди тях до покрива й са стигнали иманяри, които са подкопали 40-метров тунел в могилата, но не са стигнали до гробната камера. Не се знае обаче дали не е ограбена в древността. \"В продължение на месец ще търсим в дълбочина нейният вход\", уточни доц. Кисьов", "date": "2018.07.25", "title": "Одриски аристократ погребан по царски край Пловдив"}
{"url": "http://standartnews.com/balgariya/dr_ademov_za_reshavane_problemite_na_horata_s_uvrezhdaniya_tryabva_da_se_nosi_politicheska_otgovornost-374045.html", "text": "За да могат в комплекс да се решат всички проблеми на хората с увреждания трябва да има политическа подкрепа, носене на политическа отговорност. Експертната отговорност не е достатъчна. Това каза председателят на социална комисия и депутат от ДПС д-р Хасан Адемов в парламента, цитиран от агенция \"Фокус\". Коментарът му бе след изслушването на министъра на труда и социалната политика Бисер Петков, който докладва пред народните представители за законодателните промени за хората с увреждания. „Очевидно е, че само с експертни решения, този въпрос няма как да бъде решен\", посочи д-р Адемов. „Имате подкрепата на експертите в министерството, по някои от казусите и на Националния съвет на хората с увреждания и на майките на деца с увреждания. Тази подкрепа очевидно не е достатъчна\", се обърна Хасан Адемов към министър Бисер Петков. „По част от проблемите има коренно противоположни мнения и становища, които няма как да бъдат обединени на базата на експертизата, която предлагате, колкото и коректна да е тя\", посочи депутатът от ДПС. „Няма как на експертно ниво проблемът да бъде решен, тогава управляващото мнозинство носи политическа отговорност за решаването му\", обяви Хасан Адемов и призова управляващото мнозинство и правителството да поемат своята отговорност. „Да сте чули становището на министъра на финансите по тези въпроси, аз не съм. Мнението на ресорния вицепремиер, такова мнение няма\", коментира той. „Намерете съгласие, готови сме да го подкрепим\", каза още Хасан Адемов.", "date": "2018.07.25", "title": "Д-р Адемов: За решаване проблемите на хората с увреждания трябва да се носи политическа отговорност!"}
{"url": "http://standartnews.com/balgariya/pochitame_sveta_anna__pokrovitelka_na_bremennite_zheni_i_maychinstvoto-374036.html", "text": "На 25 юли християнската църква отбелязва Успение на Св. Анна, кончината на светицата. Света Анна произхождала от Аароновия род и била омъжена за Йоаким, наследник на Давидовото племе. Милосърдното и щедро семейство живеело в Назарет, но голяма мъка лежала на сърцата им - нямали си детенце. Един ден, докато работела в градината, Анна видяла, че на лавровото дърво има гнездо с малки пиленца. Тя се обърнала към Бог с гореща молба да я дари с рожба. Господ я чул и изпратил от небесата ангел да съобщи, че е заченала. Така Анна родила Мария, бъдещата майка на Исус. Според библейските сказания през годините светицата станала християнски символ на майчинството. Летният празник на света Анна - 25 юли, е по-разпространен и почитан в Западна България и в Родопите, като там се почита като защитница на бременните жени и на майчинството. За да раждат леко невестите и да бъдат здрави новородените, на празника се спазват определени забрани - не перат и не мият, не трябва да се работи нищо - не се плете, не се шие. Според старо поверие, ако \"трудна жена работи на св. Анна, ще пометне\". На празника на светицата младите булки и бременните жени отиват на черковна служба, запалват под иконата на св. Анна свещи и й носят дарове - цветя, чорапи, кърпи, ризи, пари. Майките изпичат специални обредни пити и ги раздават в двора на черквата и на съседи, за да са здрави дечицата им. Вярва се, че света Анна пази малките от \"огън\" - висока температура и треска. На 25 юли имен ден празнуват всички, които носят името Ана, Аница, Анна, Янa, Eнчo.", "date": "2018.07.25", "title": "Почитаме Света Анна - покровителка на бременните жени и майчинството"}
{"url": "http://standartnews.com/balgariya/sled_prolivnite_dazhdove_teteven_prodalzhava_da_bedstva-374029.html", "text": "Запазва се бедственото положение в Тетевен след падналите количества валежи и последвалото наводнение. Очаква се днес да започне и опис на щетите, съобщава бТВ. В селата Глогово и Градежница положението е най-тежко. В Глогово три махали с над 300 човека са откъснати от света. Сред тях има възрастни хора и деца. В Градежница над 20 къщи са наводнени, най-пострадали са тези край реката. Кметът на селото Свилен Чернин заяви, че ще се постараят да обезщетят пострадалите хора, както и че ще бъде разработен план за укрепване на реката. В цялата община има наводнени домове, отнесени улици и разрушени мостове. Водната стихия взе и човешка жертва – 36-годишен мъж загина при опит да пресече придошлата вада, като обаче бил повлечен и се удавил. От МОСВ предупреждават, че се очакват интензивни валежи още два дни, което може да покачи речните нива на много места. Кадър: бТВ", "date": "2018.07.25", "title": "След проливните дъждове, Тетевен продължава да бедства"}
{"url": "http://standartnews.com/balgariya/ako_simeonov_ne_se_popravi_shte_go_smenim_zayavi_volen_siderov-374033.html", "text": "Вицепремиерът Валери Симеонов започна действия, които убиват българския туристически бизнес. Аз не съм го пратил във властта да утрепва български фирми и заведения, а да вдига доходите и пенсиите. Това заяви лидерът на Атака Волен Сидеров по Нова тв. Ако не може да се справи с това, ще търсим друг човек, заяви Сидеров. Ако той не се поправи, ще трябва да бъде сменен с друг, каза лидерът на Атака. Имам критичен поглед върху концесиите. Симеонов от няколко месеца е натоварен с тях, но той не посяга към тях, допълни Сидеров. В закона за приватизацията няма никакъв лобизъм, категоричен е Сидеров. Сидеров поиска извинения от Валери Сименов за хвърлени обвинения,  ако не ги получи ще заведе дело за уронване на престижа.", "date": "2018.07.25", "title": "Ако Симеонов не се поправи, ще го сменим, заяви Волен Сидеров"}
{"url": "http://standartnews.com/balgariya/deputatite_shte_glasuvat_na_parvo_chetene_promeni_v_zakona_za_patishtata-374032.html", "text": "Министърът на труда и социалната политика Бисер Петков ще бъде изслушан в парламента, а изслушването е по предложение на ГЕРБ. Това се предвижда в проектопрограмата за работа на Народното събрание днес. Министърът ще информира депутатите за подготовката на законодателните промени за гарантиране на правата на хората с увреждания. Промените се изготвят от работна група в министерството. Депутатите ще гласуват на първо четене промени в Закона за пътищата, свързани с въвеждането на тол системата и електронните винетки. Превозните средства над 3,5 тона ще използват тол системата, а леките автомобили - електронната винетка. Промените въвеждат смесената система за таксуване на база на изминато разстояние и на база време. Предвидено е АПИ да сключва договори с търговци, които желаят да събират таксите за използване на платената пътна мрежа. В пътната агенция ще бъде създадено Национално тол управление. Комисията по правни въпроси ще обсъди Годишните доклади за дейността на ВСС за 2016 г. и 2017 г. Временната комисия, която разглежда сигналите на Николай Колев - Босия, ще проведе второто си заседание.", "date": "2018.07.25", "title": "Депутатите ще гласуват на първо четене промени в Закона за пътищата"}
{"url": "http://standartnews.com/balgariya/lekari_savetvat_pone_vednazh_godishno_da_se_pravi_profilaktika_za_rak_na_kozhata-374031.html", "text": "Базоцелуларният карцином е най-честото злокачествено заболяване в организма. Поне веднъж в годината е добре да се прави цялостен профилактичен преглед за рак на кожата, напомни в интервю за БНР д-р Весел Кантарджиев, началник на Клиниката по дерматология на Военно-медицинска академия в София. Базоцелуларният карцином се характеризира с агресивен растеж на мястото, където се образува. Няма склонност да дава разсейки, да метастазира, да засяга лимфни възли, обясни д-р Кантарджиев. В началото този вид карцином прилича на малка рана, която не зараства и много бавно расте периферно и обхваща по-голяма кожна площ. Добрата новина при меланомите е, че се срещат рядко, но от всички видове рак на кожата меланомът е най-смъртоносният. Силните слънчеви изгаряния в детска възраст, използването на солариуми и прекомерното излагане на UV радиация повишават риска от меланом. Меланомът се появява на базата на вече съществуваща бенка, която започва да променя размера, вида и пигментацията си. Ранното откриване на малигмения меланом е лечимо и не е смъртна диагноза, допълва д-р Весел Кантарджиев. На базата на провежданите през последните три години безплатни профилактични прегледи в болницата се наблюдава леко намаление на случаите на злокачествени заболявания, коментира д-р Кантарджиев. \"Колкото по-рано е открито едно кожно злокачествено образувание, толкова операцията е по-минимална, възстановителният период - по-кратък, без допълнителни усложнения и нужда от каквато и да е терапия\", каза той. Често специалистите съветват да заснемаме съмнителни бенки и да сравняваме образа им периодично, за да се види дали се променят.", "date": "2018.07.25", "title": "Лекари съветват поне веднъж годишно да се прави профилактика за рак на кожата"}
{"url": "http://standartnews.com/balgariya/znachitelna_oblachnost_i_valezhi-374028.html", "text": "Атмосферното налягане слабо ще се повиши, но ще остане по-ниско от средното за месеца. Днес облачността ще е по-често значителна. На места отново ще има краткотрайни, в отделни райони временно интензивни валежи. След обяд и до полунощ валежите ще са придружени с гръмотевици и ще има условия за градушки. Ще духа слаб до умерен вятър от север-северозапад. Максималните температури ще са между 24° и 29°, за София – 23°. По Черноморието ще има по-често значителна облачност. Главно в следобедните часове отново ще има валежи и гръмотевици. Ще духа до умерен вятър от север-северозапад. Максималните температури ще са 26-28°. Температурата на морската вода е 25-27°. Вълнението на морето ще бъде 2-3 бала. В планините ще има по-често значителна облачност. С прекъсвания отново ще има валежи, по-интензивни и придружени с гръмотевици главно в следобедните часове. Ще духа умерен вятър от север-североизток. Максималната температура на височина 1200 метра ще е около 19°, на 2000 метра – около 13°.", "date": "2018.07.25", "title": "Значителна облачност и валежи"}
{"url": "http://standartnews.com/balgariya/naesen_vnasyat_zakonoproektite_za_podobryavane_na_polozhenieto_na_horata_s_uvrezhdaniya-374038.html", "text": "Правим всичко възможно да подготвим и внесем наесен в Народното събрание законопроекти, с които да подобрим положението на хората с увреждания в България, съобщи министърът на труда и социалната политика Бисер Петков по време на изслушването си за хода на подготовката на законодателни промени от Министерството на труда и социалната политика за гарантиране на правата на хората с увреждания. Във връзка със Закона за хората с увреждания, министърът поясни, че една от най-важните сфери в него е осигуряване на достъпна среда. По отношение на промените в Закона за социалните услуги, министър Петков коментира, че работната група ще продължи интензивно през месец август. „Апелът към работната група от моя страна беше предвиденият в пътната карта срок от 15 октомври за законопроекта да бъде съкратен с един месец и в средата на месец септември работната група да има готов проект на Закона за социалните услуги. С оглед на технологичните процедури по приемането на разглеждането и одобрението на проект за нов закон, какъвто е Законът за социалните услуги, реалистичният срок за приключване на задължителните процедури по законопроекта и внасянето му в НС е края на месец октомври и началото на месец ноември тази година\", каза министър Петков. Той благодари на парламента за ангажираността за решаване на хората с увреждания. На предходното заседание на работната група за изготвяне на законодателни промени представителите на майките на деца с уреждания я напуснаха. Това беше причината вчера да дойда пред Народното събрание, за да говорим за тяхното връщане в работната група, каза още Бисер Петков. „Към министерството беше създадена работна група за изготвяне на промени в Закона за хората с увреждания със срок на работа до 30 юни\", припомни той. „В отговор на исканията на протестиращите майки на деца с увреждания, че реформата не трябва да се случва без тяхно участие, в средата на месец май техни представители бяха поканени и включени в работната група\", посочи Бисер Петков и допълни, че за изготвянето на нов Закон за хората с увреждания срокът е удължен до 31 юли. „Министерството на труда и социалната политика проект на нов Закон за предприятията на социалната и солидарната икономика, който ще бъде внесен в МС. Вероятно на днешното или на следващото заседание ще бъде одобрен\", заяви социалният министър. „Той има за цел да подобри достъпа до заетост и обучение на лицата от уязвимите групи, основно на хората с увреждания\", обяви той. „Усилията на министерството са да разпише законови промени, които да имат подкрепата на всички хора с увреждания\", каза още Бисер Петков. В последните седмици и месеци сме свидетели на ескалиране и ултимативност на исканията на хората с увреждания, граничещи с анархизъм, оплака се Петков. „Благодаря за възможността да представя пред Народното събрание информация за хода на подготовката на законодателни промени от МТСП за гарантиране на правата на хората с увреждания. Няма съмнение, че тази тема е в центъра на обществения интерес в резултат на серия от протести на организации на хората с увреждания срещу действащата система и политики за хората с увреждания. По-голямата част от исканията за реформи в политиките, свързани с хората с увреждания не са нови и имат своите основания в ратифицираната от България през 2012 г. Конвенция за правата на хората с увреждания, но в последните седмици и месеци сме свидетели на ескалиране и ултимативност на исканията, граничещи с анархизъм и на остри противопоставяния вътре в средите на хората с увреждания\", каза министърът. Той посочи, че гарантирането на правата на хората с увреждания е един от основните приоритети в управленската програма на правителството.", "date": "2018.07.25", "title": "Наесен внасят законопроектите за подобряване на положението на хората с увреждания"}
{"url": "http://standartnews.com/balgariya/200_hil_litsa_i_semeystva_shte_iskat_pomosht_za_otoplenie_tazi_zima-374039.html", "text": "Очакваме над 200 хил. лица и семейства да заявяват нужда от използване на целевата помощ за отопление. Това каза от парламентарната трибуна министърът на труда и социалната политика Бисер Петко, който беше изслушан за проблемите на хората с увреждания. „Нейният размер тази година е по-висок, в сравнение с миналата година. Той е в размер на 374 лв. 15 ст. за целия отоплителен сезон. Това е с малко над 9 лева повече от миналогодишния размер, което отчита повишената цена на електроенергията от 1 юли тази година\", обясни той. „Тече кампанията по подаване на заявления за отпускане на целевата помощ за отопление. Тя стартира от 1 юли и трябва да продължи до 31 октомври\", посочи министър Петков. „Хората с увреждания са една от целевите групи на социално подпомагане, които получават различни видове социални помощи, включително и т.нар. целева помощ за отопление\", поясни той. „Усилието на министерството чрез промени в наредбата, които регламентира тази целева помощ, е в посока да не се допусне отпадане от кръга на лицата, които имат достъп до тази целева помощ\", обяви Бисер Петков. „Това се постига чрез ежегодна корекция на т.нар. коефициент, с който се отчита ежегодното индексиране на пенсиите, които се получават\", коментира той. „Тази година в резултат на увеличаването на гарантирания минимален доход, който е основа за т.нар. диференциран гарантиран минимален доход, се осигури по-широк достъп на хора с увреждания и на други целеви групи до тази помощ\", каза още социалният министър.", "date": "2018.07.25", "title": "200 хил. лица и семейства ще искат помощ за отопление тази зима"}
{"url": "http://standartnews.com/balgariya/ostava_bedstvenoto_polozhenie_v_tetevensko-374037.html", "text": "Бедственото положение в Тетевенско остава, след като през изминалото денонощие в района паднаха близо 100 литра дъжд на кв.м. Водната стихия взе една жертва, а много населени места останаха без ток. В момента няма бедстващи хора, но продължава да вали. Това каза за Канал 3 кметът на града Мадлена Бояджиева. Тази сутрин се събира кризисният щаб. Голяма част от пораженията след пороя от миналото денонощие са преодолени. Вече е укрепен пътят между селата Глогово и Градешница, които вчера бяха най-тежко засегнати. Всичките около 20 пострадали къщи вече са отводнени. Започва работа за осигуряване на подход за автомобили към двете махали, които бяха откъснати заради срутването на мостове. В двете махали има общо около 300 души, които разполагат с достатъчно хранителни запаси и вода, увери градоначалникът. Няма спешно нуждаещи се от медицинска помощ. Нощните валежи временно са откъснали и село Черни Вит, пътят е бил блокиран от вода и свлачище, но към момента е пробит и достъпът е възстановен, допълни Мадлена Бояджиева. 13 деца са били изолирани във вила край село Гложене, но впоследствие са били евакуирани и са в добро състояние. Днес комисии започват обход на засегнатите населени места, за да регистрират и описват щетите, които тепърва ще се остойностяват, посочи Бояджиева. Заради дъждовете под 24-часово наблюдение има при язовир \"Ивайловград\". Под непрекъснато наблюдение е и нивото на река Марица. Българското външно министерство вече предупреди властите в Гърция и Турция за очаквано опасно покачване на водите на реките Арда и Марица.", "date": "2018.07.25", "title": "Остава бедственото положение в Тетевенско"}
{"url": "http://standartnews.com/balgariya/biser_petkov_svideteli_sme_na_eskalirane_na_iskaniyata_za_horata_s_uvrezhdaniya_granicheshti_s_anarhizam-374043.html", "text": "Правим всичко възможно да подготвим и внесем на есен в Народното събрание законопроекти, с които да подобрим положението на хората с увреждания в България. Това обяви министърът на труда и социалната политика Бисер Петков от парламентарната трибуна. Той бе повикан за изслушване в Народното събрание от ГЕРБ, за да запознае депутатите докъде е стигнала работата по законопроектите, които трябва да подобрят положението на хората с увреждания. \"Към министерството беше създадена работна група за изготвяне на промени в Закона за хората с увреждания със срок на работа до 30 юни. В отговор на исканията на протестиращите майки на деца с увреждания, че реформата не трябва да се случва без тяхно участие, в средата на месец май техни представители бяха поканени и включени в работната група. За изготвянето на нов Закон за хората с увреждания срокът е удължен до 31 юли\"\", обяви министърът по отношение на закона, който е пряко свързан с протестите на майките на деца с увреждания пред парламента. \"Министерството на труда и социалната политика подготвя проект на нов Закон за предприятията на социалната и солидарната икономика, който ще бъде внесен в МС. Вероятно на днешното или на следващото заседание ще бъде одобрен. Той има за цел да подобри достъпа до заетост и обучение на лицата от уязвимите групи, основно на хората с увреждания\", допълни Петков. По отношение на промените в Закона за социалните услуги, министър Петков коментира, че работната група ще продължи интензивно през месец август. \"Апелът към работната група от моя страна беше предвиденият в пътната карта срок от 15 октомври за законопроекта да бъде съкратен с един месец и в средата на месец септември работната група да има готов проект на Закона за социалните услуги. С оглед на технологичните процедури по приемането на разглеждането и одобрението на проект за нов закон, какъвто е Законът за социалните услуги, реалистичният срок за приключване на задължителните процедури по законопроекта и внасянето му в НС е края на месец октомври и началото на месец ноември тази година\", каза министър Петков. \"Усилията на министерството са да разпише законови промени, които да имат подкрепата на всички хора с увреждания\", изтъкна Бисер Петков. По думите му че гарантирането на правата на хората с увреждания е един от основните приоритети в управленската програма на правителството, но по отношение на протестите той обясни, че в последните седмици и месеци има ултимативност в исканията. \"Няма съмнение, че тази тема е в центъра на обществения интерес в резултат на серия от протести на организации на хората с увреждания срещу действащата система и политики за хората с увреждания. По-голямата част от исканията за реформи в политиките, свързани с хората с увреждания не са нови и имат своите основания в ратифицираната от България през 2012 г. Конвенция за правата на хората с увреждания, но в последните седмици и месеци сме свидетели на ескалиране и ултимативност на исканията, граничещи с анархизъм и на остри противопоставяния вътре в средите на хората с увреждания\", каза министърът.", "date": "2018.07.25", "title": "Бисер Петков: Свидетели сме на ескалиране на исканията за хората с увреждания, граничещи с анархизъм"}
{"url": "http://standartnews.com/balgariya/borisov_ne_iskal_da_spasyava_rednik_kiro-374040.html", "text": "Премиерът Бойко Борисов отрече обвиненията за „спасяването на редник Киро\" в началото на днешното правителственото заседание. Така той отговори на вицепремиера Валери Симеонов, който обяви, че промените в Закона за приватизация и следприватизационен контрол са лобистки и обслужват интересите на бизнесмена Кирил Домусчиев. Симеонов сравни приемането на поправките с филма „Спасяването на редник Райън\", като го нарече „Спасяването на редник Киро\". „Искам да припомня, че на 6 юли 2017 г. това правителство одобри допълнителни разходи по бюджета на Министерство на икономиката за 2017 г. в размер на 2,4 млн. лв. за заплащане на дължимата държавна такса за предявяване на иск за отмяна пред Върховния касационен съд на основание чл. 47 от Закона за международните търговски арбитражи на арбитражно решение от 30 март 2017 г. на Арбитражния съд на БТПП към Kей Джи Маритайм Шипинг АД (KGM Maritime Shiping AD). Ако някога сме искали редник Киро или редник Раян, или който и да е да пазим, нямало е да заведем тези дела\", заяви премиерът. Вчера президентът Румен Радев върна за ново обсъждане поправките в закона, а от ГЕРБ обявиха, че ще подкрепят ветото на държавния глава.", "date": "2018.07.25", "title": "Борисов не искал да спасява „редник Киро“"}
{"url": "http://standartnews.com/balgariya/vazrasten_shofyor_pomete_parkirani_koli_i_6godishno_dete_na_trotoar_v_sandanski-374044.html", "text": "Лек автомобил е блъснал 6-годишно момче в Сандански. Инцидентът е станал около 09.05 часа днес. По първоначална информация лек автомобил \"Фолксваген Поло\", управляван от 73-годишен водач от Сандански, движейки се по ул. \"Александър Буйнов\" в град Сандански е ударил два паркирани леки автомобила, след което е блъснал 6-годишното дете, намиращо се на тротоара, съобщават от ОДМВР-Благоевград. Детето е транспортирано за оказване на медицинска помощ в ЦСМП - Сандански с фрактура на бедро и травми на главата.", "date": "2018.07.25", "title": "Възрастен шофьор помете паркирани коли и 6-годишно дете на тротоар в Сандански"}
