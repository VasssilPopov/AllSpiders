{"url": "http://standartnews.com/svyat/balgariya_prepotvarzhdava_strategicheskoto_partnyorstvo_sas_sasht-376206.html", "text": "Препотвърждаваме стратегическото партньорство между България и САЩ. Двете страни споделят общи ценности и интереси и имат ангажимент към опазването на мира и международния ред. Сътрудничеството със САЩ заема важно място във външната политика на страната ни както в двустранен, така и в многостранен план. Това заяви българският министър-председател Бойко Борисов по време на среща с държавния секретар на САЩ Майк Помпео в Ню Йорк. Премиерът Борисов подчерта, че САЩ и България имат установени отлични отношения в областта на сигурността и отбраната както в двустранен план, така и в рамките на НАТО. „България оценява постоянната подкрепа, която правителството на САЩ оказва за модернизирането на българските въоръжени сили и постигането на по-голяма оперативна съвместимост. Убеден съм, че засилените съвместни учения и тренировки, които се провеждат на територията на съвместните българо-американски съоръжения, допринасят изключително много за повишаване на оперативната съвместимост на българските въоръжени сили с тази на въоръжените сили на останалите страни-членки на НАТО\", каза още Бойко Борисов. В тази връзка българският премиер оцени високо решителните действия, предприети от страна на САЩ чрез Инициативата за гарантиране на сигурността на европейските съюзници (ERI) и операцията „Атлантическа решителност\". По време на разговора българският министър-председател посочи, че потвърждавайки поетите ангажименти в рамките на НАТО, в началото на година правителството одобри национален план за постепенно повишаване на разходите за отбрана до 2 % от БВП до 2024 г. „Подготвени са актуализирани проекти за инвестиционен разход за нови бойни бронирани машини за Сухопътни войски, нов тип боен самолет за Военновъздушните сили и два многофункционални модулни патрулни кораба за Военноморските сили\", допълни още премиерът Борисов. Министър-председателят Бойко Борисов и американският държавен секретар Майк Помпео бяха единодушни, че взаимодействието между българските и американските правоохранителни органи е последователно и практически ориентирано. В разговора беше отбелязано, че службите на двете страни си сътрудничат ефективно в борбата срещу организираната престъпност, тероризма, трафика на хора и наркотици, киберсигурността, корупцията и др. По време на срещата беше изтъкнато и задълбоченото двустранно търговско-икономическо сътрудничество. Министър-председателят Бойко Борисов отбеляза, че привличането на американски инвестиции е сред основните приоритети в усилията на българското правителство, като акцентира върху секторите информационни технологии, машиностроене, електротехника и електроника. В разговора българският премиер заяви, че поддържането на финансова дисциплина, благоприятен данъчен климат, квалифицираната работна ръка и прилагането на нужните законодателни мерки правят страната ни все по-желано място за бизнес и инвестиции. В рамките на срещата българският министър-председател запозна американския държавен секретар с хода на изграждането на междусистемните газови връзки с Гърция, Сърбия и Турция, както и с модернизацията и разширението на съществуващата газопреносна мрежа у нас. Борисов подчерта и увеличаването на капацитета на газовото хранилище в Чирен, както и процесите по търсенето и проучването на природен газ в българската акватория на Черно море. „България и САЩ имат възможности да разширят допълнително активното си партньорство в областта на енергетиката както на институционално, така и на фирмено ниво. Страната ни би оценила високо подкрепата на САЩ за реализацията на газовия разпределителен център на територията на България, който би разширил енергийната диверсификация на България и би помогнал за изграждането на конкурентен и либерализиран газов пазар в Европа\", посочи премиерът Борисов.", "date": "2018.09.29", "title": "България препотвърждава стратегическото партньорство със САЩ"}
{"url": "http://standartnews.com/svyat/rusnatsi_investirali_nad_3_mlrd_lv_v_nedvizhimi_imoti_v_balgariya-376220.html", "text": "Инвестициите на Русия в недвижими имоти в България са над 3 млрд. долара. Това каза в предаването \"Седмицата\" по Дарик радио руския посланик Анатолий Макаров. Той заяви, че руските инвестиции в жилища в България заемат най-голям дял от пазара с 53 на сто. Посланикът каза още, че Русия не вижда заплаха в лицето на България. Макаров не може да си обясни защо някои българи се чувстват заплашени от страната му заради руските имоти тук. По думите му този страх бил измислен от някого и той сигурно е \"зад океана\". Според руския посланик властите във Великобритания са измислили случая \"Скрипал\", за да отклонят вниманието на обществото от трудностите около Брекзит. Русия предложи съвместно разследване на нападението срещу Сергей Скрипал и дъщеря му Юлия на 4 март 2018г. в английския град Солсбъри, но ни беше отказано, допълни Макаров. \"Как ние ги обиждаме, не мога да разбера\", коментира още руският посланик. Той попита и защо точно във Великобритания се е случило, а не във Франция например, намеквайки отново за измислен сценарий, който цели да разсее темата с проблемите при излизането на страната от ЕС. Посланикът потвърди руския интерес към строителството на атомната електроцентрала до Белене. Той каза, че и Франция, и Китай имат интерес към проекта, а до 31 октомври енергийният министър Теменужка Петкова трябва да представи в парламента предложенията на инвеститорите. Попитан дали Русия ще иска да продава газ през хъб в България, където ще се конкурира с други държави, Макаров заяви, че въпросът е дали България ще иска да купува руски газ на договорената цена. По думите на руския посланик президентът на САЩ Доналд Тръмп говори за зависимост на Германия от руския газ, защото иска европейците да купуват от Америка. Нейният газ обаче излизал по-скъп от руския, се разбра още от думите на Макаров. Попитан за коментарите, че Русия е против смяната на името на Македония, което ще доведе до членството ѝ в НАТО, посланикът заяви - \"ние не се намесваме, разбира се, че винаги ни обвиняват за това\". Обясни, че Русия не харесва разширяването на границите на военния алианс, но няма право да казва кой да влиза в него и кой не. Допълни, че преди и страната му е искала да влезе в НАТО, но това ѝ е било отказано. \"Искаме Черно море да е морето на приятелството и съгласието, и да няма самолети на други страни\", допълни още посланика за достигането на НАТО до руските граници. На въпроса докога в картите Крим ще се рисува като част от Украйна, Макаров заяви, че в страната му Крим вече се рисува като руски, защото въпросът е затворен и допълни, че \"всеки може да си рисува, каквото иска\". По думите му преди анексирнето на Крим руският език е бил потискан там и не се е приемало нищо руско, а хората са искали да живеят в Русия, което се показало на \"нормален референдум в съответствие с международното право\". Той допълни, че според някои страни после се е оказало, че допитването не било по правилата. На 1 октомври, понеделник, се поставя началото на дните на Русия в България. Предвидени са много събития в София, Плевен и Варна, обясни посланикът. В страната ще дойде руска делегация, както и шахматистът Анатолий Карпов, националният отбор по волейбол, трупи от Болшой театър и др. Началото ще е в Софийската опера и балет. По думите му двете държави имат добро ниво на взаимодействие, когато става дума за култура и не толкова добро ниво на парламентарна комуникация. Иначе посланикът навсякъде срещал много топло отношение към държавата, която представлява.", "date": "2018.09.29", "title": "Руснаци инвестирали над 3 млрд. лв. в недвижими имоти в България"}
{"url": "http://standartnews.com/balgariya/sirakov_i_gotseva_izkachiha_naybarzo_stalbite_na_ndk-376229.html", "text": "Сираков и Гоцева изкачиха най-бързо стълбите на НДК Хиляди столичани станаха свидетели на уникалния спортен празник, белязал първото издание на НДК 360 – Европейска вечер на спорта. Мнозина от тях се включеха в многото състезания и активности във и около една от емблематичните сгради за града и страната. Събитията отбелязаха финалния уикенд от Европейската седмица на спорта, а гвоздеят в програмата бе фестивалът НДК 360, включващ скоростно бегово изкачване по стълбите на сградата, ориентиране из коридорите и помещенията и скоростно фасадно изкачване на НДК. Всички тези състезания бяха придружени с много активности, демонстрации и открити уроци в над 10 вида спорт на специално изградени сетове, издигане на топловъздушен балон с възможност на него да се качват хора със специални потребности, забавни игри и томболи. Празникът бе открит от Андрей Ковачев – член на Председателството на Европейския Парламент и президент на Консултативната група на АЦЕС ЕВРОПА, , Виктория Славкова - директор на дирекция \"Европейски програми, проекти и международно сътрудничество\" към ММС, Венцислав Игнатов – директор дирекция „Спорт за учащи и спортни училища\" към ММС, Снежана Петрова – директор на Природен парк Витоша и Християна Тодорова – олимпийска медалистка в художествената гимнастика, световна и европейска шампионка и лице на инициатива „София – Европейска столица на спорта\". По късно към официалните лица отличили призьорите се включиха доц. Стоян Андонов – зам.-министър на младежта и спорта, световната шампионка по бокс Станимира Петрова, част от медалистките на завършилото наскоро световно първенство по художествена гимнастика и Кирил Николов – Дизела. Рекордьорът в планинските бягания не можа да стартира поради контузия, но специално дойде да подкрепи участници и да приветства зрителите. Много настроение в празника внесе и популярният водещ Ники Кънчев, който в продължение на четири часа забавляваше зрителите, следящи активностите и на огромен видео екран. Част от официалните лица се включиха в отделните сетове на спортовете, като сами изпробваха умения под указанията на специалистите. Силен интерес предизвика двубоят на канадска борба между евродепутата Андрей Ковачев и зам.-министър Стоян Андонов, завършил с поделен успех НДК 360 обединява няколко спортни събития в празник с цел да промотира възможностите за спорт в столицата и специално в и около НДК, откъдето фактически започва и пътят от центъра на града към планината Витоша. Събитието е част от ежегодната „Европейска вечер на спорта\", а организатори са Столична община, Фондация „София – Европейска столица на спорта\", Министерството на младежта и спорта, НСА „Васил Левски\", Българска федерация по ориентиране и домакините от Националния дворец на културата. За първи път тази символична за българите сграда отвори широко врати за хората, които искат да живеят активно и здравословно. Най-бърз в скоростното бегово изкачване на НДК се оказа Иван Сираков, който сподели след финала, че е участвал с Дизела в подобно състезателно изкачване на Айфеловата кула, където е завършил на 20-о място. Шампионът измина сега в НДК осемте етажа и над 500 стъпала нагоре и обратно за 3:58 мин., следван от Боян Иванджиков 4:00, Димитър Желязков 4:02 и др. При жените победителка е Лиляна Гоцева с 4:37 мин., пред Кристина Иванова 4:42, Десислава Димова 5:30 и др. Най-малки сред участниците бяха 5-годишният Росен Минков и 6-годишната му сестра Стояна, финиширали със своите родители. Много емоции предизвика състезанието по ориентирането из четири нива, десетки зали и коридори на НДК. Участваха най-добрите ни състезателки при жените и много от елитните ориентировачи. При мъжете най-бързия път до финала намери сребърният медалист от бягането Боян Иванджиков, финиширал за 15.41 мин, следван от Иван Димитров 17:23, а трети с 18:18 бе Иван Сираков, който след победата в бягането грабна и бронз в ориентирането. Номер 1 при жените бе Борислава Миткова с 20:31 мин, пред Катя Кръстева 21:15, Лиляна Маринова 22:52 мин. и др. Огромно шоу бе фасадното изкачване, в което участваха 19 мъже и 15 жени, осветявани до късно от прожектори в скоростната си надпревара. Най-бързо се изкачи покрай 30 метровата стена Теодор Кисимов – 1:14,96 мин., следван от Павлин Димитров 1:18,96, Христо Иванов 1:25,92 и др. При жените победителка е Невена Ланджева с 2:27,80, пред Ани Гатева 2:41,10, Богдана Костадинова 2:55,98 и др. Междувременно голям интерес имаше към сетовете с различни спортове, организирани от Министерството на младежта и спорта. Зрителите станаха свидетели на демонстрации, открити уроци и нагледни упражнения от специалисти. Мнозина дори пробваха сами тайните на отделните спортове под вещия поглед на елитни състезатели, треньори и специалисти. Много емоции предизвика издигането на топловъздушния балон, който в продължение на часове бе голямата атракция на празника. Фестивалът е част от инициатива София – Европейска столица на спорта, с което Столична община продължава да предлага нови и нови възможности за активен и здравословен начин на живот. Спортът и здравословно хранене винаги са вървели ръка за ръка. Ето защо, по време на НДК 360 - Европейска вечер на спорта „Софийска вода\" връчи 10 специални награди за състезателите, избрани на случаен принцип. Печелившите ще имат възможността да се насладят на специално изготвено меню и ще могат да научат повече за здравословното хранене лично от @Bojana Katsarova. Тя ще разкаже как да съчетаваме храните така, че винаги да сме активни, с отличен тонус и в добра форма за спорт. Събитието се организира от „Софийска вода\" и е част от инициативите на компанията да насърчава спортните активности и екологичния, природосъобразен и здравословен начин на живот. Специални награди бяха връчени и от Националния дворец на културата. Фондация София – Европейска столица на спорта пък бе предвидила парични бонуси за призьорите и много спортни пособия за най-добрите в отделните възрастови групи. НДК 360 продължи инициативата с благотворителна цел за подпомагане на кампанията „Витоша – достъпна за всички\" на Природен парк „Витоша\", която набира средства за изграждане на алея и спортна площадка в местността „Игликина поляна\" и на други места в планината за хора с физически увреждания. Банковата сметка и DMS номера са активни до края на годината.", "date": "2018.09.29", "title": "Сираков и Гоцева изкачиха най-бързо стълбите на НДК"}
{"url": "http://standartnews.com/balgariya/nadprevarata_paten_politsay_na_godinata_se_provezhda_v_gabrovo-376216.html", "text": "Габрово стана домакин на 26-то издание на националния конкурс „Пътен полицай на годината\". Началото на гонката даде министърът на вътрешните работи Младен Маринов. На церемонията по откриването на състезанието присъстваха зам.-министърът на МВР Стефан Балабанов, директорът на Главната дирекция „Национална полиция\", главен комисар Христо Терзийски, началникът на отдел „Пътна полиция\"- ГДНП, комисар Росен Рапчев, кметът на Габрово Таня Христова, зам.-министърът на транспорта, съобщенията и информационните технологии Ангел Попов, областният управител на Габрово Невена Петкова, директорът на ИААА Бойко Рановски и д-р Надежда Тодоровска, заместник генерален директор на БЧК. Днес е един изключителен ден за МВР, защото имаме честта 26-то издание на състезанието да се проведе именно в Габрово, където е родното място на Тодор Бурмов, първият министър на вътрешните работи, каза в обръщението си към гражданите и участниците преди откриването на състезанието министърът на вътрешните работи Младен Маринов. Той благодари за добрата организация на форума на директора на ОДМВР-Габрово, старши комисар Борислав Бончев. „Уменията, които днес ще покажете, бързината и ефективността на техните изпълнения, ще ви дадат шанс да спечелите това състезание. Но в реалната ви работа, всички тези умения ще дадат шанс за живот на хора, пострадали в пътно-транспортни произшествия. Начинът, по който ще представите вашите умения, ще дадат увереност на обществото, че сте гарант за неговата сигурност и във всеки критичен момент сте способни да окажете нужната помощ и да предотвратите по-тежки беди\", каза пред участниците министър Младенов. Той допълни, че темата за пътната безопасност е във фокуса на обществото като основен проблем и в този контекст е и днешното състезание, което чрез демонстрациите на пътните полицаи дава увереност на гражданите, че за тяхната сигурност се грижат подготвени полицаи. Националният конкурс „Пътен полицай на годината\" се провежда за 26 път. Състезанието преминава в няколко етапа. Вчера участниците преодоляха успешно дисциплините Теоретичен по оказване на първа долекарска помощ и Практически изпит по стрелба с пистолет. Днес участниците мерят сили и показват практически умения по оказване на долекарска помощ и майсторско управление на автомобил и мотоциклет. В състезанието тази година участват общо 26 младши автоконтрольори, сред които и 4 дами.", "date": "2018.09.29", "title": "Надпреварата „Пътен полицай на годината“ се провежда в Габрово"}
{"url": "http://standartnews.com/balgariya/ninova_se_oplakva_che_dps_upravlyava_gerb_a_patriotite_sa_shtastlivi_ot_tova-376217.html", "text": "Последните два месеца се белязани от нестабилност на управляващата коалиция  - с битки за власт вътре в ОП, между ОП и ГЕРБ и между лобитата в ГЕРБ. Това каза лидерът на БСП Корнелия Нинова на заседанието на Националният съвет на Българската социалистическа партия. Тези битки вече стават видими с обвиненията в лобизъм между Сидеров и Симеонов и репликите между Цветанов и Бъчварова, и противопоставянето Борисов - Цветанов за оставките на министри, посочи Нинова. ГЕРБ предизвикаха и война между институциите, нападайки постоянно президента Радев, е казала Нинова. Тя е отбелязала,  че се увеличават националните и местни протести - от майките на деца с увреждания, до проблемите с  пътищата. \"Парламентарното мнозинство се клати. Два дни поред управляващите не можаха да съберат необходимото мнозинство от 121 човека, за да започне работа Народното събрание. Ние няма да крепим кворума им, за да съществува правителството на Бойко Борисов и да продължава да води държавата към дъното. Но от петък, имаме абсолютно нова политическа ситуация. ДПС убиха с един куршум два заека - и ГЕРБ, и ОП. Показаха на ГЕРБ кой кара влака и занулиха патриотите. Брилянтен ход. Ние не се регистрирахме за кворум. Първият път ДПС също. Изправени пред заплахата парламентът да бъде блокиран, правителството да падне и да загубят топлите си местенца и пари, ГЕРБ се предадоха на ДПС и изпълниха условието им - да оттеглят закона за местното управление. Вчера условието беше този закон. А следващите условия? С този ход ДПС изтриха патриотите от политическата карта\", коментира новата ситуация Корнелия Нинова. Тя припомни твърдението на  Обединените патриоти от преди няколко месеца:  \"Ако има някаква заплаха за България, това е връщането на ДПС на власт. ДПС не може да се примири с факта, че ги отстранихме от властта и то завинаги\". Нинова каза, че  в петък се е видяло, че не само не са ги отстранили, а в името на това - патриотите да останат във властта, са легнали на килимчето пред ДПС. \"Нека се знае - ДПС управлява ГЕРБ, а патриотите са щастливи от това, защото великодушно им се подхвърлят трохи от държавната трапеза. У управляващите няма принципи, няма идеологии, няма програма. Ето затова сме призвани да бъдем алтернатива на статуквото. Ако искахме власт на всяка цена, сега и ние можехме да се сговаряме за постове и пари. Не искаме това. Искаме смяна на модела и затова сме различни.\" посочи още Нинова.", "date": "2018.09.29", "title": "Нинова се оплаква, че ДПС управлява ГЕРБ, а патриотите са щастливи от това"}
{"url": "http://standartnews.com/balgariya/pusnaha_v_deystvie_nova_moderna_aparatura_v_bolnitsata_v_svishtov-376218.html", "text": "Председателят на Парламентарната група на ГЕРБ и зам.-председател на партията Цветан Цветанов и кметът на Свищов Генчо Генчев официално дадоха старт на работата на нов томограф от последно поколение, инсталиран в отделението по образна диагностика на свищовската болница „Д-р Димитър Павлович\". На церемонията присъстваха също кметът на Велико Търново и председател на НСОРБ Даниел Панов, народният представител от ГЕРБ Станислава Стоянова и председателят на Общинския съвет в Свищов д-р Кристиян Кирилов. „Радвам се, че този томограф, за който лекарите споделиха, че им е бил нужен още преди 20 години, сега ще даде възможност за точна диагностика и правилно лечение на пациентите. Хубаво е, когато ние сме част от силна и обединена Европа и трябва да си даваме сметка колко е важна това за нас. Защото реализираното тук е на стойност над един милион и сто хиляди лева. Това, което е изключително важно е, че това е трансграничен проект, който се финансира от европейската солидарност\", заяви Цветанов по време на събитието, като допълни, че само след година ще имаме възможност да дадем гласа си за силна и обединена Европа. „Аз знам какви са проблемите в Свищов и искам да благодаря на кмета Генчо Генчев, който е изключително отговорен градоначалник. Той живее с проблемите на Свищов не само в сферата на здравеопазването, но във всяка една област. Затова той и местната власт могат и занапред да разчитат на нашата подкрепа\", подчерта председателят на ПГ на ГЕРБ. С новата апаратура ще е възможна комплексна и висококачествена диагностика, което е от ключова важност както за пациентите, така и за ефективността на болницата. Томографът е закупен по проект „Вашето здраве има значение!\", финансиран от Програмата за трансгранично сътрудничество, който Свищов реализира съвместно с румънската община Зимнич. Преди дни в свищовската болница пристигна и реаномобил, оборудван по най-високите медицински стандарти. При своето посещение в лечебното заведение председателят на ПГ на ГЕРБ Цветан Цветанов подари на болницата мобилен ехограф. В момента лечебното заведение, което до неотдавна генерираше огромни дългове, изплаща редовно своите задължения, наваксано е и някогашното закъснение при възнагражденията на медицинския персонал. В болницата функционират  неврологично, хирургично, вътрешно, детско и отделение по образна диагностика, а също сектор за физиотерапия и клинична лаборатория. „Винаги, когато срещаме трудности, намираме подкрепа от г-н Цветанов, г-н Панов и народния представител Станислава Стоянова. Така беше и когато намерихме възможност да кандидатстваме за такъв проект. Затова държахме те да присъстват на това откривате, за да мога да им благодаря още веднъж. Това е една хубава придобивка, която Свищов заслужава\", каза на церемонията и кметът на общината Генчо Генчев. По-късно Цветанов посети свищовския манастир „Покров Богородичен\". Там той запали свещичка за здравето на всички българи и на жителите на община Свищов, която отбелязва своя празник „Свищовски лозници\". Председателят на ПГ на ГЕРБ разговаря с игумена Отец Христо, който не скри признателността си за подкрепата, която светата обител получава от правителството на премиера Бойко Борисов. Към манастира вече води широк асфалтов път, какъвто никога не е имало, а за втора поредна година храмът получава от държавата транш за неотложни ремонти. Цветан Цветанов посети и свищовското село Хаджидимитрово. Водопроводът в селото ще бъде изцяло подменен, за да се сложи край на водния режим, който повече от две десетилетия мъчи населеното място. По трасето се отчитаха над 80 процента загуби на вода. За ремонта бяха отпуснати 200 000 лева с постановление на Министерски съвет през август. Инвестицията е в полза на повече от 600 местни жители. „Радвам се, че с ангажиментите, които поемаме, допринасяме за това хората в населените места да живеят по-добре. Чест прави на вашия кмет Емил Тодоров и на свищовския градоначалник Генчо Генчев, че са толкова активни и непрекъснато търсят съдействие, когато става дума за полезни идеи и проекти\", заяви Цветанов. Близо 1,6 милиона лева предстои да инвестира Община Свищов в подобряване на водоснабдяването. Средствата ще бъдат вложени в близо 9000 метра нов водопровод.", "date": "2018.09.29", "title": "Пуснаха в действие нова модерна апаратура в болницата в Свищов"}
{"url": "http://standartnews.com/balgariya/rekordnite_712_kg_heroin_sa_hvanati_na_kapitan_andreevo-376219.html", "text": "Рекордна за българската митница пратка от 712,574 кг хероин на стойност по цени за съдопроизводството 46 317 милиона лева, е задържана на ГКПП \"Капитан Андреево\". Това обявиха на съвместна пресконференция на пункта окръжният прокурор на Хасково Иван Стоянов и директорът на дирекция \"Митническо разузнаване и разследване\" в Агенция \"Митници\" Георги Георгиев. Товарът е бил открит в товарните отсеци на два камиона с иранска регистрация, а по случая за 72 часа са задържани двамата шофьори - също ирански граждани, каза Иван Стоянов. По негови думи тировете с високорисковото вещество в особено големи размери са били разкрити на 27 септември вечерта и на следващия ден - 28 септември. Днес представителите на Агенция \"Митници\" и прокуратурата показаха рекордното количество пакети, намерени в камионите. В първия камион са открити 350 кг хероин, а във втория - малко повече. Дестинацията на транспорта е била от Иран за дружество в Австрия, уточниха разследващите. Заради плоскостите, които са плътни, рентгенът на митницата не е успял да го засече. Камионите са били подложени на проверка по метода анализ на риска и тогава наркотикът е открит. „Хероинът е бил укрит по абсолютно идентичен начин в товарите и на двата камиона. Те са превозвали палети със строителни плоскости, като хероинът е бил опакован и поставен между самите плоскости, които са били плътно слепени\", обясни окръжният прокурор на Хасково Иван Стоянов. Липсват данни за наркоканал. Продавачът на легалната стока от двата камиона е бил един и същ, както и купувачът, поясни прокурор Стоянов. Задържаните шофьори засега не са направили признания за участие в трафика. Най-вероятно в понеделник ще бъде мярката им за неотклонение, като Хасковската окръжна прокуратура ще иска най-тежката мярка \"задържане под стража\", подчерта Стоянов.", "date": "2018.09.29", "title": "Рекордните 712 кг хероин са хванати на Капитан Андреево"}
{"url": "http://standartnews.com/balgariya/temperaturite_shte_dostigat_do_28_gradusa_prez_oktomvri-376215.html", "text": "Най-високите температури през октомври ще бъдат между 23 и 28 градуса, а най-ниските - между минус 1 и 4 градуса, съобщиха от Националния институт по метеорология и хидрология. През октомври се очаква средната месечна температура у нас да бъде около нормата, която в равнините е между 11 и 15 градуса, по високите полета - между 8 и 11 градуса, а в планинските райони - от 4 до 8 градуса. Месечната сума на валежите ще бъде около нормата, която за по-голямата част от страната е между 40 и 60 литра на квадратен метър, в югоизточните райони - между 60 и 90 литра на квадратен метър, а в планините - от 80 до 100 литра на квадратен метър. В началото на октомври ще преобладава облачно време и на места, повече в югоизточната половина от страната, ще има валежи от дъжд. Има условия в отделни райони да бъдат значителни. Ще бъде сравнително хладно, като по-ниски от обичайните ще бъдат дневните температури. По-малка е вероятността за валежи в средата и в края на десетдневието, тогава ще има и повече разкъсвания и намаления на облачността. Отново вероятност за валежи и понижение на дневните температури ще има към 7 октомври. През второто десетдневие температурите ще бъдат близки и малко по-високи от нормалните, като все пак бавно ще се понижават. Облачността ще е разкъсана, с повече слънце в часовете около и след обяд. Условия за превалявания ще има към 12 октомври, към 15 октомври и в края на периода. И през третото десетдневие на октомври времето ще бъде променливо. Ще се редуват спокойни и сравнително топли дни и дни, в които ще преминават атмосферни смущения, при които ще има условия за валежи. Най-голяма е вероятността за това около 24 октомври и към края на месеца. Като цяло за периода средноденонощните температури ще останат близки и малко по-високи от обичайните.", "date": "2018.09.29", "title": "Температурите ще достигат до 28 градуса през октомври"}
{"url": "http://standartnews.com/balgariya/otbelyazaha_10godishninata_na_tsentara_za_obshtestvena_podkrepa_sv_sofiya-376207.html", "text": "От началото на реформата на деинституционализацията на грижите за деца броят на децата в специализирани институции намаля с 90% - от 7587 на 842. За този период всички домове за деца с увреждания бяха закрити, а децата от тях бяха настанени в алтернативни форми на грижа, които им осигуряват подкрепа в близка до семейната среда. Това каза министърът на труда и социалната политика Бисер Петков по време на честването на 10-годишнината от създаването на Центъра за обществена подкрепа „Света София\", който се управлява от Фондация \"За Нашите Деца\" . Социалната услуга обслужва 146 потребители – деца и техните семейства. Екипът й включва социални работници, семеен консултант, психолог, педиатър, специалисти по ранна детска интервенция и др. Една от дейностите на ЦОП \"Света София\" е насочена към подкрепа на малки деца, настанени извън семейството или в приемна грижа. Министър Петков увери, че реформата за деинституционализацията на грижите за деца ще продължи до нейния успешен завършек. Процесът ще се насърчи от Закона за социалните услуги, който Министерството на труда и социалната политика подготвя в партньорство с неправителствените организации, доставчици на социални услуги, представители на общините и други заинтересовани страни.", "date": "2018.09.29", "title": "Отбелязаха 10-годишнината на Центъра за обществена подкрепа \"Св. София\""}
{"url": "http://standartnews.com/balgariya/petrich_privlicha_5_obshtini_vav_fakelno_shestvie_za_levski-376205.html", "text": "Още една награда завоюва археологическото бижу на Петрич Хераклея Синтика. Кампанията \"Моят град\" на в. \"Стандарт\" отличи античния град като един от 10-те повода за гордост на Петрич и България. Хераклея Синтика се превърна вчера в изложбена зала. Над 100 души от Петрич, предимно млади хора, и няколко групи туристи изпълниха обекта, за да видят уникалната изложба \"10 причини да остана в моя Петрич\", организирана от \"Стандарт\" и общината. Тук кампанията може да се нарече 10 по 10 причини да остана в Петрич, каза евродепутатът от ЕНП/ГЕРБ Асим Адемов, връчвайки наградата за Хераклея Синтика. Признанието в категория \"Култура\" бе за откривателя на античния град доц. д-р Людмил Вагалински. В момента той представя обекта на научна конференция в Македония. От негово име отличието взе Сотир Иванов, директор на Историческия музей в Петрич, който стопанисва Хераклея Синтика. Тук е единствената запазена гражданска базилика на Балканския полуостров, каза Иванов. И съобщи, че 70 000 туристи годишно посещават уникалния обект. В понеделник започва новия археологически сезон и се очакват нови значими находки. В момента община Петрич изгражда и чисто нов път до античния град. Това ще увеличи в пъти туристите. \"Стандарт\" имаше предчувствие за значимостта на Хераклея Синтика, защото още преди време определи града като един от най-хубавите обекти, каза още Иванов. Кампанията \"Чудесата на България\" на в. \"Стандарт\" даде миналата година голямата награда за археологическо откритие именно на Хераклея Синтика. Петрич бе третата спирка от маратона на \"Стандарт\" в градовете. Най-новата кампания на вестника \"Моят град\" тръгна миналия петък от Банско и Разлог. Преди 25 години се искаше смелост да заминеш, днес се изисква смелост да останеш в България и да работиш за нея, каза главният редактор на в. \"Стандарт\" Славка Бозукова. Така се роди идеята за своеобразна пътуваща изложба \"10 причини да остана в моя роден град\". На всеки град, който посещаваме, подаряваме 10 фотопана, които илюстрират 10 повода за гордост. Награждаваме и хората, които с приноса си в развитието на икономиката, туризма, културата, спорта и образованието са пример за останалите. Адмирации за \"Стандарт\", каза кметът на Петрич Димитър Бръчков. Той нарече представянето на обектите в града си \"Видими резултати - работа за Петрич\". Нищо от свършеното не би могло да стане без вас, гражданите на Петрич, вие сте коректив и мотиватор, каза Бръчков. И допълни: \"Всяка вашия идея ни мотивира да работим. Бъдете будни!\" Една от най-големите гордости на Петрич са факелните шествия за годишнините от гибелта на най-великия българин - Апостола на свободата Васил Левски. Инициативата на кмета е от 3 години. Тази година пет общини участваха във факелното шествие: Сандански, Струмяни, Кресна, Симитли и Разлог. Това е ценен урок по родолюбие, в който с интерес участват младите. Така историята се помни и споменът за видните български синове се пази от поколенията, каза Бръчков. Две песни за Петрич, изпети от талантливите деца на града, изправиха на крака гостите на церемонията. Те бурно аплодираха Тони Шумарова от Вокално студио \"Сгушена Звездица\" за изпълнението й \"Моят град\" и формация \"Хераклея\" с ръководител Таня Точева, която представи песен за античния град и днешния Петрич.", "date": "2018.09.29", "title": "Петрич привлича 5 общини във факелно шествие за Левски"}
{"url": "http://standartnews.com/balgariya/tsvetanov_pravitelstvoto_e_stabilno_darzhavata_se_promenya_kam_podobro-376208.html", "text": "Правителството е стабилно. Мнозинството е стабилно, защото ние нямаме различия с нашите партньори по управленската програма, около която сме се обединили и коалиционното споразумение, което изпълняваме. Това каза председателят на ПГ на ГЕРБ Цветан Цветанов снощи в предаването „Панорама\" по БНТ. „Смятам, че държавата се променя към по-добро, заради самият факт, че имаме 4% икономическия растеж и може да се планират средства за 10-процентово увеличение на заплатите в бюджетната сфера\", допълни той. Днес от българския парламент отсъстват депутатите на опозицията, които са избрани за парламентарна дейност, а отиват да се запознават с електората си. Това нормално и отговорно ли е? В политиката един иска да реши проблемите, друг иска да руши и да създава проблемите\", коментира Цветанов. По думите му смяната на тримата министри от кабинета е била морален акт и днес правителството е много по-легитимно. „С този морален акт ние нямаме промяна в управленската си програма за увеличаване на доходите, правене на секторни политики, икономически растеж и развитието на всеки един регион от страната\", посочи още той. По думите му от БСП не са алтернатива и не дават никакви решения на въпросите. „В нашите структури казват, че трябва да даваме мило и драго, за да остане Корнелия Нинова председател на БСП, защото това означава, че те ще продължават да имат вътрешните си проблеми, докато се запознават с електората си\", каза още председателят на ПГ на ГЕРБ. „Съдбата не е на никой друг, а на самите нас. Всеки един от нас трябва винаги да бъде активен с поведението си и с правото да избира тези, които трябва да го управляват\", отбеляза Цветанов. „Държавата не е в състояние сега и веднага да реши всичко. Проблемите са наслагвани в десетилетия и в момента изискванията са много по-големи. Прави се много, но все още има неща, които не могат да бъдат направени, защото не стигат ресурс и време\", допълни той. „Всяко едно усилие в политиката е да бъде решен даден проблем. Това, което днес опозицията предприема във всяка една сесия на българския парламент, е да клати властта\", каза още той.", "date": "2018.09.29", "title": "Цветанов: Правителството е стабилно, държавата се променя към по-добро"}
{"url": "http://standartnews.com/balgariya/optimizam_vapreki_uvelichavaneto_na_tsenite_na_parno_stoki_i_uslugi-376211.html", "text": "През последната седмица стана ясно, че цените на газа ще растат, а с тях и цената на парното. Синдикатите пресметнаха, че с поредното увеличение всеки месец сметките ни за парно ще набъбват средно с по 24 лв. и то за живеещите в гарсониера. Вече се увеличи и цената на хляба, на застраховка \"Гражданска отговорност\", както и на други стоки и услуги. За 61% от софиянците цената на парното ще скочи с 8%. \"Имаме сериозно увеличение на доходите през последните години при една доста ниска инфлация. Такива са данните, а и това мислят хората. Приближаваме към средноевропейските нива на съотношение доходи спрямо цени\", коментира пред Нова телевизия президентът на КНСБ Пламен Димитров. \"Делът за разходите за жилище в бюджета на бедните домакинства е доста голям. В богатите домакинства той е около 10%. Тоест намалява като дял от общите разходи, тъй като отчитаме растеж на общия доход\", допълни още Димитров. Той сподели, че за съжаление 75% от всички домакинства живеят с недостатъчно средства за месеца. \"Цените са сигнал, те са механизъм в икономиката. Когато се опитваме да ги регулираме, те спират да играят тази функция. За повечето хора в България увеличение на хляба с 10 стотинки няма да промени семейния им бюджет\", каза от своя страна икономистът Лъчезар Богданов. Той допълни, че голяма част от най-бедните хора всъщност са безработни, 2/3 от тях са хора с основно образование. Президентът на КНСБ  смята, че увеличението на цените на тока може да доведе до недоволство и протести на гражданите.", "date": "2018.09.29", "title": "Оптимизъм въпреки увеличаването на цените на парно, стоки и услуги"}
{"url": "http://standartnews.com/balgariya/borisov_kategorichen_che_prezidentat_rumen_radev_pravi_naygolyamoto_razedinenie_-376209.html", "text": "Президентът Румен Радев иска да има единение, а прави най-голямото разединение. Това каза пред българските медии в Ню Йорк министър-председателят Бойко Борисов във връзка със словото на президента Румен Радев по повод навършването на 100 години от Войнишкото въстание, в което държавният глава призовава за единение. Във връзка с думите на президента, че група общественици са се обърнали към него с инициатива за национално единение, Борисов коментира: „Не знам кои са тези интелектуалци и единители, но не може президентът Радев всеки ден да използва фразите „всички от ГЕРБ ще ометем\", това са негови думи, не са мои, всеки ден да напада най-голямата партия и нейните коалиционни партньори и в един момент да излиза и казва: единение\". „Аз нито веднъж не съм казал срещу него, неговата институция или който и да било в България обидна дума. Точно аз съм ги молил в парламента поне по важни теми да имаме единение. Излиза, че той иска да има единение в момента, в който той прави най-голямото разединение. Нима аз многократно не съм казвал, че два коня по добре теглят каруцата или, че ако сме заедно, ако сме обединени. Какво получавахме за това? Дайте ми едно негово изказване, в което той яростно да не ни атакува. Толкова е очевидно за популизма и лицемерието вече – този, който каза да ометем ГЕРБ, който каза на Атанас Атанасов остава ти още една седмица. С две ръце подкрепям желанието му за единение, но дай пример г-н Радев, дайте вие пример за единение, но не с декларации, не с обръщения\", заяви още Борисов.", "date": "2018.09.29", "title": "Борисов категоричен, че президентът Румен Радев прави най-голямото разединение"}
{"url": "http://standartnews.com/balgariya/skromno_slantse_dosta_oblatsi_i_malko_dazhd_v_sabota-376204.html", "text": "Днес над по-голямата част от страната облачността ще е значителна. До вечерта слаби валежи ще има на места в Южна и Източна България, а без валежи ще се задържи в Северозападна България и по поречието на река Дунав, където ще има по-значителни разкъсвания на облачността. Постепенно през деня вятърът ще се ориентира от североизток и до вечерта ще се усили, особено в Източна България. Максималните температури ще бъдат между 19° и 24°, за София – около 19°. Атмосферното налягане през деня ще продължи да се понижава и ще бъде малко по-ниско от средното за септември, вечерта отново ще започне да се повишава. Над Черноморието ще преобладава облачно време и на места ще превали слаб дъжд. Вятърът ще се ориентира от североизток и до вечерта ще се усили. Максималните температури на въздуха и морската вода ще са 21°-22°. Вълнението на морето ще бъде 2-3 бала с тенденция на усилване след обяд и вечерта. Над планините облачността ще е значителна и на места ще превалява слаб дъжд. Ще духа умерен и временно силен вятър от юг-югозапад, в ниските части – от североизток. Максималната температура на височина 1200 метра около 14°, на 2000 метра – около 7°.", "date": "2018.09.29", "title": "Скромно слънце, доста облаци и малко дъжд в събота"}
{"url": "http://standartnews.com/balgariya/zhelyaznata_tsarkva_v_istanbul_navarshva_120_godini_-376210.html", "text": "„Свети Стефан\" вече 120 години е единствената православна българска желязна църква на брега на Златния рог в Истанбул. Тя е осветена на 8 септември 1898 г. (по стар стил) от Екзарх Йосиф. 120 годишният юбилей на уникалния храм съвпада с възстановяването му след мащабната реконструкция, която бе осъществена с финансовата подкрепа на турската страна (похарчени бяха около 3 млн. евро) и помощта на българската държава. Реконструираната Желязна църква отвори отново врати за посетители на 7 януари т.г., след тържественото откриване в присъствието на премиера Бойко Борисов и турския президент Реджеп Тайип Ердоган. От началото на годината досега уникалната българска църква е посетена от над 50 000 души от България и от всички краища на света, държавни и правителствени ръководители, чуждестранни делегации я посещават официално и не скриват възхищението си от нея. 120 годишният юбилей на храма ще бъде отбелязан с тържествена литургия, която ще се отслужи в неделя начело с митрополит Киприян. В двора на църквата тържествено ще бъде открит бюст-паметник на Стефан Богориди, който дарява собствения си терен за построяването на Желязната църква. Паметникът  ще бъде осветен на 30 септември 2018 година. Той е построен по идея и със средства на църковното настоятелство на цариградските българи. Годишнината днес се отбелязва с международна научна конференция на тема: „120 години българска желязна църква „Св. Стефан\" в сградата на Българската екзархия, квартал Шишли.", "date": "2018.09.29", "title": "Желязната църква в Истанбул навършва 120 години"}
{"url": "http://standartnews.com/balgariya/3050_ot_horata_sa_chuvstvitelni_kam_ryazkata_promyana_na_vremeto-376212.html", "text": "Ако миналата седмица все още се радвахме на лятото, тази ни се наложи да посрещнем есента. Усетихме го всички – не само по връхните дрехи, които вече носим, но и по начина, по който се чувстваме. Категорични са и изследванията - една трета от хората страдат от промените на времето. Статистиката показва, че между 30 и 50% от хората са чувствителни към смяната на времето и рязкото застудяване. „Драстично се увеличават простудните заболявания и респираторните инфекции, особено при малките деца. Особено лабилни са и хората със сърдечносъдови заболявания\", обясни в интервю за Нова телевизия д-р Гергана Николова. По думите й е добре да се направи профилактика срещу грипните вируси, които ще дойдат в началото на зимата. Тя отново припомни най-уязвимите групи – децата до 5-годишна възраст, възрастните хора над 65 г., пациентите с хронични заболявания, с инсулти, както и тези, които са в непрекъснат контакт с много хора. „Есента е сезонът на депресията. Обострят се вече съществуващи депресивни състояния. Тогава е и периодът с най-много опити за самоубийства. Това е в резултат на сложни биохимични процеси, които се осъществяват в мозъка. Колкото по-малко стоим на слънце, толкова по-депресивни ставаме\", каза още д-р Николова. Съветите да избегнем това са повече разходки, физически натоварвания, срещи с приятели, да се избягват стресовите ситуации, както и да се опитваме да спим повече.", "date": "2018.09.29", "title": "30%-50% от хората са чувствителни към рязката промяна на времето"}
{"url": "http://standartnews.com/balgariya/29_septemvri_e_svetovniyat_den_na_sartseto-376213.html", "text": "На 29 септември се отбелязва Световния ден на сърцето. Честването на тази дата има за цел да повиши информираността на всички държави за опасностите от сърдечните болести, високата смъртност, до която водят и начините за превенция. Исхемичната болест на сърцето (ИБС) и особено острият миокарден инфаркт, са една от водещите причини за смърт и инвалидизация, не само в България, но и в целия свят. Между 50% и 75% от починалите от сърдечно-съдови заболявания се дължат на ИБС, причиняваща се от атеросклерозата на коронарните съдове. България е на едно от първите места в света по заболеваемост и смъртност от исхемична болест на сърцето. Особено важно при острите форми на ИБС – миокардният инфаркт и нестабилната стенокардия, е бързият достъп до инвазивна кардиология и своевременното лечение, тъй като всяка загубена минута е загуба на миокард. „В кардиологията всяка минута е от жизненоважно значение.\", сподели д-р Райна Ташева, кардиолог, МБАЛ „Сити клиник - Свети Георги\" Монтана. „Свикнали сме България да е на челните места в негативните класации – ние сме сред първите в света по заболеваемост и смъртност от исхемична болест на сърцето, но може да се похвалим и с една положителна статистика: Кардиологичното ни отделение в Монтана се гордее с изключително нисък процент смъртност при планови инвазивни процедури – по нисък от 0.15%. Смъртността от остър миокарден инфаркт за периода 08.2017 – 08.2018 г е 5.3% - сравнима със смъртността от това заболяване, публикувана в регистрите на други европейски страни 6.0 % – 6.5%\", каза още д-р Райна Ташева На въпроса „Кое е най-важното в грижата за сърцето?\", д-р Тaшева отговори: Профилактика, балансирано хранене, движение, положителни емоции – за това трябва да се грижим всички. България има изключително добри професионалисти в сферата на Кардиологията – това се вижда и от цифрите. Иска ми се следващата година да се похвалим с положителни данни и в превенция на заболеваемостта.\"", "date": "2018.09.29", "title": "29 септември е Световният ден на сърцето"}
{"url": "http://standartnews.com/balgariya/za_zhivota_si_se_bori_deteto_zatisnato_ot_futbolna_vrata_-376214.html", "text": "Тежко остава състоянието на 14-годишното момче от Пазарджик, което пострада сериозно, след като върху него падна футболна врата, съобщава Нова телевизия. Лекарите се опитват да го изведат от медикаментозната кома, в която се намира. Шести ден докторите от пазарджишката болница се борят за живота му. Казват, че има леко подобрение в състоянието му. Инцидентът станал на футболно игрище в понеделник малко след 18.00 ч. 13-годишното момче играело с други деца, когато решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето. То изпаднало в кома и веднага е откарано в болница. Хората в квартала неведнъж са подавали сигнали в общината, че игрището е опасно. На детската площадка до него постоянно се събирали много деца и чупели уредите. Липсва и част от настилката. Общинските власти казват, че са направили проверка две седмици преди инцидента и тогава всичко било наред. Оказало се, че вратата е била срязана от основите си. Прокуратурата е образувала досъдебно производство по случая срещу неизвестен извършител. Полицията в Пазарджик разпореди всички общински кметове да проверят детските и спортните площадки.", "date": "2018.09.29", "title": "За живота си се бори детето, затиснато от футболна врата"}
