{"url": "https://www.standartnews.com/lifestyle/khit-2020-pricheskite-na-mia-farou-i-keri-mligan-410960.html", "text": "Ако си спомняте добре прическите на Миа Фароу и Кери Мълиган в двете версии на „Великият Гетсби“ – от 1974-а и от 2013-а – ще се ориентирате във водещите тенденции в косите за края на 2019-а и началото на 2020-а. Ретро вълните и ренесансовите къдрици са сред големите хитове – особено за наближаващите празници, за целия януари, който прелива от купони на именици, за любовния февруари, за женския март и така нататък... Другата глезотия е момчешкият шик – Миа Фароу „покрива“ и него. На прочутата снимка от сватбата си с Франк Синатра изглежда като абсолютен хлапак. „Говорим за смесени реалности - улично облекло и висша мода, социални медии и култура, поп арт и изкуство – смели като никога, толкова смели, че лансират  миксовете по толкова безгрижен начин. В епохата на кликове и харесвания екстравагантността изведнъж се превърна в подходяща за всички. Достъпна и многостранна, днешната поп култура е първокласна препратка към силни и носими модели“, коментира Митко Дамов, представяйки актуалната колекция на La Biosthétique, по която в Европа работят международният креативен директор Александер Динтер и вълшебницата в палитрата Андреа Бенет. „Това са прически, които превръщат лицата в портретна фотография, гарнирана с цветовете ала Анди Уорхол. Комбинирането на субективно хармонизираните нюанси отразява духа на колекцията със силни текстури, които придават на косата  допълнително измерение. Най-важното е всяка индивидуалност да получи собствена интерпретация под формата на различни стилове“, допълва Митко Дамов. Неслучайно прическите имат и имена. Одата за къдриците, например, се нарича „Сандра“ и стои като ореол на елегантността.  Стратегически поставените руси кичури са леки като пера и сякаш игриво се противопоставят на гравитацията. А вълнистите текстури от 20-те години на ХХ век разкриват истинската същност на къдриците и тяхната безтегловност създава увлекателно уникална форма, която играе с геометричната строгост на трапецовидното подстригване и изстрелва прическата в настоящето. Късото моделира прецизната форма, придавайки й практична чувственост, модерност и многообразие. В нея, разбира се, има и много бунтарство. Каква е палтирата? Силно изсветлена праскова -неустоим цвят, който олицетворява съвременната естественост. Друг категоричен тренд в багрите е сияйното и пулсиращо русо. Лешник, който е мек и ефирен и като сатен, отправя ясно послание -  женствено и силно. Бежови тонове, частично нанесени директно върху косата, използват новата „мраморна“ техника, за да създадат фино блестящ ефект. Жената, която познава света и знае какво той очаква от нея, има твърд подход и в макияжа – в актуалната тематична колекция La Biosthetique тя остава нежна, страстна, чувствителна и силна, без да стига до радикална промяна във визията си. Важното е да се представите в различни аспекти на сцената, казват експертите от парижката централа. „Нежният шепот“ е серията, която отличава външния вид с вдъхновяващи тъмнозелени изящни мигли, а пълни матови устни в естествено кестеняво завършват нежното излъчване. „Приковащ поглед“ - блестящо изумрудено зелено, очертано от топло какаово кафяво мистериозно акцентира върху очите. Нежно блестящите устни в неутрален нюанс от палисандър завършват интензивния вид.  Мистичен сив грим и силно розова орхидея на устните придава чувствителен и силен израз. В маникюра доминира махагонът – супер тежкарски и за всеки тоалет.", "date": "2020.01.05", "title": "Хит 2020: Прическите на Миа Фароу и Кери Мълиган"}
{"url": "https://standartnews.com/regionalni/v-botevgrad-voda-se-podava-samo-za-naselenieto-411000.html", "text": "Завършили са ремонтните дейности по затапване на главен тръбопровод от напоителната система \"Ботевград\", съобщиха от дружеството \"Напоителни системи\". Освен от изпълнителния директор на \"Напоителни системи\" Снежана Динева днес ремонтът е инспектиран и от кмета на Ботевград Иван Гавалюгов и от представители на ВиК-София. Тръбопроводът е затапен веднага след последния водоползвател на дружеството между селата Трудовец и Разлив. Това е единственият тръбопровод, който тръгва от язовир \"Бебреш\" в посока Правец, посочват от \"Напоителни системи\". Всички отклонения по него до мястото, където днес приключи затапването, са проверени. Те са регламентирани и отчитането на използваната вода става по водомерни устройства. Проверени са и спирателните кранове на всички отклонения и към момента онези от тях, които са за промишлеността и земеделските производители, са затворени и вода се подава единствено за нуждите на населението на Ботевград и съседните села.", "date": "2020.01.05", "title": "Сложиха тапа на тръба за вода до Правец"}
{"url": "https://standartnews.com/regionalni/verizhna-katastrofa-na-ptya-plovdiv-karlovo-411011.html", "text": "Тежка катастрофа е станала на пътя Пловдив - Карлово, в участъка между село Песнопой и град Баня, съобщиха от полицията. Четири автомобила са се блъснали, като единият е в канавката, а другите три са на пътя, където има също спрял ТИР, разказаха и очевидци. От полицията съобщиха, че по първоначални данни шофьор, управлявал лек автомобил \"Шкода\" с испанска регистрация, е причинил инцидента. Той е пътувал към Карлово, но на около 5 км след село Песнопой е загубил управление над автомобила и е навлязъл в насрещното движение, като се е блъснал последователно в три автомобила - \"Мерцедес\", \"Ауди\" и БМВ с пловдивска регистрация, движещи се към Пловдив. От удара единият автомобил е изхвърчал в канавката, а другите три коли, включително и шкодата, са на пътното платно. В болница са откарани водачът на шкодата и шофьорът на БМВ-то. По-тежко е пострадал 62-годишният шофьор, причинил сблъсъка. Той е от Казанлъшко, уточниха от пресцентъра на полицията. Другият ранен шофьор е на 21 години. Останалите двама водачи - 19-годишен младеж, управлявал аудито, и 40-годишният шофьор на мерцедеса, са без контузии. Алкохолните проби и на четиримата са отрицателни. Движението  от Карлово към Пловдив се отбива през Михилци, с обход през Хисаря, докато бъде извършен оглед на мястото на произшествието. Изясняват се причините за пътния инцидент.", "date": "2020.01.05", "title": "Верижна катастрофа на пътя Пловдив - Карлово"}
{"url": "https://standartnews.com/regionalni/divo-prase-se-poyavi-v-pernik-410997.html", "text": "Диво прасе се е появило около обед в централната градска част на Перник, съобщи началникът на общинския инспекторат Красимир Трайков. По думите му животното слязло от местната планина Голо бърдо. То вероятно е било част от стадо, подгонено от ловци, и е избягало, разказа Трайков. Дивото прасе е било забелязано в шубраци до жп линията между жилищни блокове до бившата печатница. На помощ на общинските служители се притекли ловци от дружинката в квартал \"Бела вода\", но не успели да заловят животното. Предполага се, че то отново се е върнало в планината.", "date": "2020.01.05", "title": "Диво прасе кръжи около панелките в Перник"}
{"url": "https://standartnews.com/regionalni/voda-ot-peshcherite-poteche-km-pernik-410945.html", "text": "Вода от пещерите около Перник потече към града. Мерките, които бяха предприети, заедно със спелеолога Атанас Русев, по добив на вода от пещерите за облекчаване на водната криза в Перник дават резултат. Дебитът е нисък, но се полагат усилия за неговото увеличаване, съобщи БГНЕС след вчерашната инспекция в миньорския град за икономическия министър Емил Караниколов и зам.-регионалния Николай Нанков. До обяд в събота аварийни екипи отстраниха една от двете големи аварии в пернишкия квартал \"Църква\" и водата бе пусната. Продължава работата по отстраняването на другата авария с помощта на екипи от други градове. \"С 30-те милиона лева, които правителството отпусна спешно, предстои ремонт на водопроводната мрежа в този квартал, както и на други части на града“, каза Нанков. На среща с кмета на Перник Станислав Владимиров беше обсъдена и нуждата общината да ускори процедурите по избор на изпълнители на аварийните дейности.", "date": "2020.01.05", "title": "Вода от пещерите потече към Перник"}
{"url": "https://standartnews.com/regionalni/15-smelchatsi-shche-skachat-za-krsta-v-razgrad-410989.html", "text": "15 смелчаци  са заявили вече готовност да  скочат на Йордановден в ледените води на язовир „Пчелина“ край Разград, за да извадят  богоявленския кръст, събщиха от кметството. Ритуалът на християнския празник бе възстановен миналата година след четвърт век прекъсване. Инициатори  за честването  бяха  общинският съветник Джипо Джипов и неговите приятели Андрей  Андреев и Христофор Илиев, които  организираха  тогава церемонията. Тази година на 6 януари край  язовира отново ще се хвърля  кръста, като инициативата на младите предприемачи  става вече ежегодна традиция, обявиха те. Кметството определи за деня на празника  специален режим на придвижване за  моторните превозни средства  до туристическата местност. Местният архиерей отец Георги Георгиев ще хвърли кръста във водата в 11 часа на Йордановден. Организаторите са подготвили огньове, които да сгреят плувците, и греяно вино за  всички  участници. Тъпани и гайди ще веселят множеството.", "date": "2020.01.05", "title": "15 смелчаци ще скачат за кръста в Разград"}
{"url": "https://standartnews.com/regionalni/200-se-khvashchat-na-ledenoto-khoro-v-kalofer-410947.html", "text": "200 души се очаква да нагазят рано сутринта на 6 януари, Богоявление, в ледените води на Тунджа и да се хванат на легендарното мъжко хоро в Калофер. Подготовката за ритуала вече започна. Коритото на реката е почистено, изграден е и бентът, който трябва да повиши нивото на водата. Уникалното за Калофер е, че битка за Богоявленския кръст няма. Който и мъж да извади разпятието, според обичая го дава на най-малкия участник в леденото хоро. От прастари времена калоферци вярват, че който нагази с хорото в ледената Тунджа, цяла година няма да боледува. И тази година, както предните калоферци молят стотиците гости на града да изчакат първо местните хора да се потопят във водите на Тунджа. Миналата година кметът Румен Стоянов, който по традиция води хорото, организира частни гардове да пазят ритуала. С него градът кандидатства за ЮНЕСКО.  ", "date": "2020.01.05", "title": "200 се хващат на леденото хоро в Калофер"}
{"url": "https://standartnews.com/regionalni/150-khilyadi-za-remont-na-chitalishcheto-v-selo-yuper-410994.html", "text": "Основен ремонт  започва в сградата на читалище „Напредък“ в кубратскто село Юпер. Средствата  за строителните дейности, на стойност 150 хиляди лева,  са отпуснати от републиканския  бюджет, съобщи секретарят на духовното средище Даринка Пенева. Разрухата  в строената преди 40 години сграда започна да се овладява през 2018 година, когато правителството отпусна пари за ремот на покрива. Планираните  за следващите  месеци дейности пък ще трябва да обновят  затворената заради влага и мухъл сцена, да  направят гримьорните и библиотечната зала отново използваеми. Заради течовете   повече от година  читалището бе почти неизползваемо. Четирите самодейни състава репетираха в една единствена стая,а компютрите и част от книжния фонд бяха непоправимо увредени от влагата. Сега обновените зали ще бъдат преоборудвани.", "date": "2020.01.05", "title": "150 хиляди за ремонт на читалището в село Юпер"}
{"url": "https://standartnews.com/kultura/teron-kidman-i-robi-vzrivyavat-golemiya-ekran-410962.html", "text": "„Бомба със закъснител“ – един от най-обсъжданите и провокативни филми, окичил се множество награди и номинации, включително и за „Златен глобус“ за впечатляващите изпълнения на Чарлийз Терон и Марго Роби като Мегън Кели и Кейла Посписил, е вдъхновен от действителен скандал. Невероятният актьорски състав, който се допълва от емблематичните Никол Кидман и Джон Литгоу, ни отвежда зад кулисите на най-могъщата и противоречива медийна империя на всички времена и ни прави свидетели на разтърсващите събития, довели до изобличаването и оттеглянето от длъжност на създателя на „Fox News“ Роджър Ейлс. Носителката на „Оскар“ Никол Кидман влиза в ролята на известната журналистка Гретчен Карлсън, която става първата жена, повдигнала обвинение за сексуален тормоз срещу Ейлс. Към нея се присъединява популярната водеща Мегън Кели, която дълго време отказва да свидетелства срещу Ейлс и в чиято роля е носителката на „Оскар“ Чарлийз Терон. Номинираната за „Оскар“ Марго Роби изиграва младата Кейла Посписил – събирателен образ на няколко жени. Кейла е амбициозна и интелигентна, но същевременно и доста наивна. В ролята на Роджър Ейлс е виртуозният Джон Литгоу, който прави една от най-силните роли в кариерата си. Поглед към „Бомба със закъснител“, темите, които разглежда и страхотното изпълнение на Чарлийз Терон, което спечели (поредното) признание на филмовите специалисти, ни дава най-новият специален ексклузивен клип „Гореща линия“. Видеото изобличава илюзията за сигурност, която дава телефонна линия за оплаквания в компанията, която би трябвало да бъде в помощ, разкрива неприемлива и ужасна ситуация, която се наблюдава в доста професионални сфери и нива на модерното ни общество и загатва как е възможно поведението на Роджър Ейлс да остане безнаказано толкова дълго време.  Сценаристът Чарлз Рандолф – носител на „Оскар“ за оригиналния сценарий на финансовата драма „Големият залог“, а режисьор е Джей Роуч („Смяна в плана“). В ролите ще видим още Марк Дуплас, Алисън Джани, Дженифър Морисън, Кони Бритън, Кейт Макинън, Алис Ив и легендата Малкълм Макдауъл като Рупърт Мърдок.", "date": "2020.01.05", "title": "Терон, Кидман и Роби взривяват големия екран"}
{"url": "https://standartnews.com/kultura/bezplaten-teatr-za-ivanovtsite-v-blgarska-armiya-411012.html", "text": "Всеки, който носи името Иван, Иванка, Ваня, Ванчо, Жана, Жан, Янко, Яна, Йоан и Йоана и техните производни, може да гледа безплатно комедията “Много шум за нищо” навръх Ивановден в театър “Българска армия”. Така заедно със зрителите си театърът ще отпразнува един от най-популярните български именни дни на 7 януари. Приятелите на именниците пък ще влизат с билети на половин цена, а после всички ще получат по чаша вино от актьора Иван Радоев, който участва в спектакъла. Освен именника Радоев в пиесата играят още Асен Кобиларов, Гергана Данданова, Анастасия Ингилизова, Евелин Костова, Веселин Ранков, Милен Миланов, Ненчо Илчев, Георги Къркеланов, Александър Дойнов, Мимоза Базова, Мирослав Пашов, Стойко Пеев, Калин Иванов, Йордан Алексиев и Йордан Ръсин. “Много шум за нищо” по Уилям Шекспир е сред най-успешните постановки на Красимир Спасов в театър “Българска армия”. Играе се от над 20 години, като премиерата ѝ е била на 18 декември 1997 г. С нея тогава изгряват звездите и на Стефания Колева, Камен Донев, Кристина Янева и Иван Ласкин. Също толкова популярна става и песента “Рай” към спектакъла, която е написана и се изпълнява от Стефан Вълдобрев.", "date": "2020.01.05", "title": "Безплатен театър за Ивановците"}
{"url": "https://standartnews.com/kultura/zashcho-zhenata-na-dimitr-marinov-ne-gotvi-410967.html", "text": "Жената на актьора Димитър Маринов, който развя българския трибагреник на Оскарите миналата година, те готви. Дженифър опита само веднъж и щяхме да викаме пожарната, сподели актьорът от Оскаровата лента „Зелената книга” в предаването „Търси се” по бТВ. Дженифър искала да изпържи яйца, но не знаела, че преди това се слага олио в тигана. Всъщност, всеки ден Димитър Маринов готви за семейството си. Актьорът се занимава и с отглеждането на двамата синове, тъй като има повече свободно време. Дженифър работи от сутрин до вечер, моите ангажименти са плаващи, каза Маринов. Въпреки това обаче той изумява съседите си с факта, че семейството му има традиция – всяка вечер в 18,30 ч. сяда на вечеря. Ако актьорът е на снимки, задължително се обажда на семейството си в 18,30 ч., за да им каже: Наздраве!", "date": "2020.01.05", "title": "Защо жената на Димитър Маринов не готви"}
{"url": "https://standartnews.com/kultura/aleks-s-raztrsvashcha-izpoved-za-laskin-410964.html", "text": "Разтърсваща изповед за изминалата година без съпруга си Иван Ласкин направи Алекс Сърчаджиева пред Нова телевизия. Нещо повече – тя обеща тази година да направи нещо много искрено и честно: да излезе на сцената не в роля, а такава каквато е. Искам да изляза и разкрия душата си. По този начин ще помогна на себе си, но съм убедена, че ще помогна и на други хора. Искам през 2020 г. да се събера и да го направя и да разкажа моята история такава, каквато е, сподели Алекс Сърчаджиева. Актрисата не скри, че 2019-а е била най-тежката и най-кошмарна за нея година. На 6 януари се навършва една година, откакто Иван Ласкин си отиде. Преживях годината ден да мине, друг да дойде, в някакъв унес, разкри Алекс. И допълни: \"Явно имам да научавам някакви неща. А защо имам да ги научавам, отговора вероятно ще търся до края на живота си. Надявам се да съм достатъчно силна, за да се справя с това, през което все още преминавам и да си отгледам по достоен начин детето и да създам един достоен човек\".", "date": "2020.01.05", "title": "Алекс с разтърсваща изповед за Ласкин"}
{"url": "https://standartnews.com/biznes/obezshcheteniya-za-svinekompleksa-v-nikola-kozlevo-410951.html", "text": "Ще има обезщетения за умъртвяването на прасетата в свинекомплекса в шуменското село Никола Козлево. Това съобщи пред бТВ проф. Паскал Желязков, изпълнителен директор на Българската агенция за безопасност на храните. В края на 2019 г. получихме поредния транш от 8 млн. лв. от Европейската комисия, каза проф. Желязков и увери, че министерство на земеделието е силно амбицирано да намали до минимум заразата от африканска чума по свинете. Припомняме, че в края на миналата седмица бе открито ново огнище на инфекцията – в най-големия свинекомплекс в шуменска област в с. Никола Козлево. Всички 24 000 прасета ще бъдат хуманно умъртвени във вторник. Те ще бъдат загробени в площадка в Хърсево. Една от версиите за проникването на заразата в индустриалната ферма е от гризачи, съобщи проф. Паскал Желязков като изтъкна, че санитарните условия в индустриалната фирма са на изключително високо ниво. Самият свинекомплекс е сред най-модерните у нас. За съжаление и той като всички останали в България е строен във време, в което не е имало африканска чума. И начинът му на изграждане не позволява отделянето на болните животни. Затова според въведените правила за безопасност всички прасета в него трябва да бъдат умъртвени. В момента чума по домашните свине не е установена. Но заразата се разпространява сред дивите. По данни на две държавни предприятия - Северноцентралното и Североизточното, всеки ден има по 35 положителни проби. Ловните дружинки помагат, каза проф. Желязков. Но заяви: Някои от тях си позволяват волности. Загубите за собственика на свинекомплекса „Бони Холдинг\" ще са над 10 млн. лв., стана ясно по време на заседанието на Епизоотичната комисия. Прокуристът на дъщерното дружество \"Тетрахиб\" Цветан Илиев увери, че 70-те работници, които са заети във фермата, ще останат на работа, съобщи шум.бг.", "date": "2020.01.05", "title": "Обезщетения за свинекомплекса в Никола Козлево"}
{"url": "https://standartnews.com/kultura/34-nominatsii-na-netfliks-za-zlaten-globus-411016.html", "text": "„Нетфликс“ доминира с 34 номинации за наградите \"Златен глобус\", които ще бъдат раздадени за 77-и път тази вечер в Бевърли хилс, съобщи БТА, като се позова на световните информационни агенции. Стрийминг гигантът, който инвестира милиарди долари в оригинално съдържание само от шест години, ще използва случая, за да затвърди репутацията си редом до големите киностудиа. „Нетфликс“ получи по 17 номинации във филмовите и телевизионните категории - повече от която и да е друга компания в развлекателния бизнес. Във филмовите категории най-много номинации получи драмата \"Брачна история\" на „Нетфликс“ - шест, следвана от други продукции на стрийминг платформата - \"Ирландецът\" с пет и \"Двамата папи\" с четири. Сред номинациите за \"Брачна история\" са за най-добри филмова драма и актьори за Адам Драйвър, Скарлет Йохансон и Лора Дърн. Създателят на филма Ноа Баумбак не попадна сред претендентите за режисьорския приз, но беше номиниран в категорията за най-добър сценарий. \"Ирландецът\" също е с номинация за най-добра филмова драма. Продукцията е номинирана и за най-добър режисьор (Мартин Скорсезе), както и в поддържащите актьорски категории за Ал Пачино и Джо Пеши. Изненадващо извън надпреварата остана изпълнителят на главната роля в \"Ирландецът\" Робърт де Ниро. Отличието за най-добър актьор в драмата ще си оспорват Крисчън Бейл за \"Пълно ускорение\", Адам Драйвър за \"Брачна история\", Хоакин Финикс за \"Жокера\", Антонио Бандерас за \"Болка и величие\" и Джонатан Прайс за \"Двамата папи\". \"Двамата папи\"  получи също номинации за най-добра филмова драма, най-добър актьор в поддържаща роля (Антъни Хопкинс) и най-добър сценарий. Пет номинации получи и одата за златното време на киното \"Имало едно време в Холивуд\" на Куентин Тарантино. Сред тях са за най-добра филмова комедия или мюзикъл, за най-добър режисьор (Тарантино) и за най-добър актьор във филмова комедия или мюзикъл (Леонардо ди Каприо). \"Брачна история\" и \"Ирландецът\" ще се съревновават в категорията за най-добра филмова драма заедно с \"1917\", \"Жокера\" и \"Двамата папи\". В категорията за най-добра филмова комедия или мюзикъл са номинирани \"Имало едно време в Холивуд\", \"Джоджо Заека\", \"Вади ножовете\", \"Рокетмен\" и \"Долимайт е моето име\". Режисьорската надпревара във филмовите категории ще бъде изцяло \"мъжка афера\". Освен Куентин Тарантино за \"Имало едно време в Холивуд\" и Мартин Скорсезе за \"Ирландецът\", в нея ще участват Тод Филипс за \"Жокера\", Сам Мендес за \"1917\" и Пон Джун-хо за \"Паразит\". Номинациите за наградите \"Златен глобус\" са своебразен знак за \"нов световен ред\" в Холивуд, доминиран изключително от стрийминг платформите. Освен „Нетфликс“, \"обилно\" количество номинации получиха „Хулу“ и „Амазон Прайм“. Един от новите играчи на стрийминг пазара – „Епъл Ти Ви Плюс“, си осигури първи номинации - три на брой, благодарение на телевизионната драма \"Сутрешно шоу\" с Дженифър Анистън и Рийз Уидърспун. В телевизионните категории Асоциацията на чуждестранната преса в Холивуд, която присъжда наградите \"Златен глобус\", демонстрира видимо пренебрежение към хитовата поредица \"Игра на тронове\" и драмата \"Когато ни видят\" на Ава Дюверней, спечелила две отличия \"Еми\" миналата година. Въпреки че не получи възможност да се съревновава в категорията за най-добра телевизионна драма, \"Игра на тронове\" донесе \"самотна\" актьорска номинация за Кит Харингтън. Сандра Оу, която миналата година триумфира с приза за най-добра актриса с ролята си в сериала \"Убивайки Ийв\", тази година не беше включена в надпреварата. Вместо нея беше номинирана Джоди Комър. Рийз Уидърспун получи признание за изпълнението си в \"Сутрешно шоу\" вместо за \"Големите малки лъжи\". С почетна награда \"Сесил Б. Демил\" ще бъде удостоен актьорът Том Ханкс. Водещ на церемонията в хотел \"Бевърли Хилтън\" в Бевърли хилс за четвърти път ще бъде британският комик Рики Джървейс. За посланици на отличията за първи път бяха избрани само момчета - Дилън и Парис Броснан, синовете на актьора Пиърс Броснан.", "date": "2020.01.05", "title": "34 номинации на \"Нетфликс\" за \"Златен глобус\""}
{"url": "https://standartnews.com/biznes/kristalina-s-tri-sveta-km-pravitelstvata-410970.html", "text": "Управляващият директор на Международния валутен фонд (МВФ) Кристалина Георгиева подчерта в интервю за CNN, че светът се променя много по-бързо отколкото се е променял през последните едно-две десетилетия. Според нея Африка е мястото, където трябва да се насочи вниманието на инвеститорите, предава БНР. В интервюто Кристалина Георгиева очертава ролята на МВФ за постигане на новите амбициозни цели на ООН за устойчиво развитие в периода до 2030 година: \"Три неща казваме на страните. Първо - ако имате паричен обем, ако можете да намалите лихвите, моля, направете го. Второ - ако имате фискално пространство, моля, използвайте го. И трето, най-важното - всички могат да го направят - структурни реформи. Виждаме, че правителствата по света всъщност се вслушват. Смятам, че светът се променя много по-бързо днес отколкото преди 10-20-30 години. Несигурността е новото нормално нещо. Затова трябва да помагаме на нашите членове да бъдат по-пъргави, по-приспособими\", коментира Кристалина Георгиева.  ", "date": "2020.01.05", "title": "Кристалина с три съвета към правителствата"}
{"url": "https://standartnews.com/svyat/naprezhenieto-raste-trmp-zaplashi-iran-410941.html", "text": "Напрежението расте. Доналд Тръм заплаши Иран, че ако атакува американци, САЩ ще поразят 52 цели в Ислямската република. В поредица от постове на официалния си профил в Twitter президентът на САЩ написа, че \"страната няма да приеме повече заплахи\" от Иран, предаде БГНЕС. \"Нека това служи като ПРЕДУПРЕЖДЕНИЕ, че ако Иран удари американци или наши активи, ще поразим 52 ирански цели (представляващи 52-та американски заложници, взети от Иран преди много години), някои са от голяма важност за Иран и иранската култура. Тези цели и самият Иран, ЩЕ БЪДАТ УДАРЕНИ МНОГО БЪРЗО И МНОГО ЗДРАВО.\", написа Тръмп. По-рано върховният лидер на Иран аятолах Хаменей се закани, че страната му ще отмъсти за това, че САЩ елиминираха влиятелния генерал Касем Сулеймани. Снощи в Багдад имаше ракетен обстрел на три района, включително американска база северно от града, а подкрепяните от Иран шиитски милиции Катиб Хизбула предупредиха, че базите на \"американските врагове\" трябва да се избягват поне от 1 километър, с ясен намек за предстоящи нападения.", "date": "2020.01.05", "title": "НАПРЕЖЕНИЕТО РАСТЕ: Тръмп заплаши Иран"}
{"url": "https://standartnews.com/sport/posledniyat-v-ispaniya-sprya-barselona-410937.html", "text": "Шампионът по футбол на Испания - Барселона се препъна в каталунското дерби срещу градския съперник Еспаньол, който е последен в класирането. Двубоят на „Корнея Ел Прат” завърши 2:2. Големият грешник за Барса стана Френки де Йонг, който си изкара наивен червен картон в 75-ата минута при 2:1 за неговия тим. С човек повече Еспаньол стигна до 2:2 с гол две минути преди края на мача на Ву Лей. Въпреки че спечели само точка Барселона се върна на върха в класирането. \"Каталунците\" имат 40 точки, колкото и големия им съперник Реал Мадрид, който в събота победи като гост Хетафе с 3:0. Барса обаче има по-добра голова разлика от Кралския клуб и за това е начело в подреждането.", "date": "2020.01.05", "title": "Последният в Испания спря Барселона"}
{"url": "https://standartnews.com/sport/frantsiya-razgromi-srbiya-na-starta-na-kvalifikatsiyata-411005.html", "text": "Волейболистите на Франция победиха лесно с 3:0 (25:21, 25:21, 25:22) европейския шампион Сърбия в двубой от група \"В\" на квалификационния турнир по волейбол за олимпийските игри в Токио. Двубоят в \"Макс-Швелинг Хале\" в Берлин, игран пред близо три хиляди зрители, продължи едва 80 минути, а сърбите не успяха да се противопоставят успешно срещу фаворита за спечелване на олимпийската квота. Жан Патри се отличи с 22 точки за \"петлите\", а неговият съотборник Ървинг Нгапет добави още 14 точки. За Сърбия с 14 точки се отличи Неманя Петрич. В група \"В\" на турнира е и тимът на България. В понеделник \"трикольорите\" ще се изправят срещу Франция в първия си мач в германската столица. Също на 6 януари Сърбия ще играе с Нидерландия.fRAN Само шампионът от квалификацията в Берлин ще спечели квота за олимпийските игри в Токио през лятото.", "date": "2020.01.05", "title": "Франция разгроми Сърбия на старта на квалификацията"}
{"url": "https://standartnews.com/sport/bikhme-i-moldova-na-atp-cup-410942.html", "text": "България записа втора победа в група С на отборния турнир AТP Cup. След успеха на старта над Великобритания, сега нашите надвиха и Молдова с 2:1. Това стана факт, след като Григор Димитров се справи в два сета с Раду Албот – 6:2, 6:3. Преди това Димитър Кузманов също спечели мача си с 2:0 сета мача си срещу Александър Козбинов. На двойки Димитров и Алекс Лазаров загубиха с 4:6, 6:7 (4) от Радо Албот и Александър Козбинов в мач без никакво значение за крайния изход на двубоя .", "date": "2020.01.05", "title": "Бихме и Молдова на ATP Cup"}
{"url": "https://standartnews.com/sport/dnes-stava-yasen-futbolistt-na-godinata-u-nas-410996.html", "text": "Днес от 17,30 часа ще започне официалната церемония за обявяването на Футболист на годината у нас. Тя ще се проведе във Военния клуб в столицата. Актуалният все още носител на наградата е крилото на Каляри Кирил Десподов, който играе под наем в австрийския Щурм (Грац). Преди него три поредни пъти (2015 г., 2016 г. и 2017 г.) бе отличен Ивелин Попов. Днес ще се връчи наградата и на най-добрия треньор на България, както и най-добрите футболисти по постове в българското първенство. Ще бъде отличена и най-добрата българска футболистка. За четвърта поредна година ще бъде връчен и приз \"Лъвско сърце - Трифон Иванов\" Твърди се, че основният фаворит за номер едно 2019-та година е Антон Недялков. Защитникът на Лудогорец и националния ни отбор направи наистина един впечатляващ сезон. Друг кандидат за призово място е нападателян на ЛБокомотив Пд Димитър Илиев, който спечели с тима си Купата на България и вкара поредица от решаващи голове и в шампионата.  Според прогнозите третият кандидат за Топ 3 на класирането е Васил Божиков, още един национален играч. Той е състезател на Слован Братислава.", "date": "2020.01.05", "title": "Днес става ясен Футболистът на годината у нас"}
{"url": "https://standartnews.com/sport/emotsionalen-kuzmanov-sedinenieto-pravi-silata-410973.html", "text": "Димитър Кузманов бе много развълнуван след победата си над Александър Козбинов в първия мач на България срещу Молдова на ATP Cup. Това бе и първият успех на пловдивчанина на ниво ATP, което му донесе 15 точки за световната ранглиста. \"Отвън изглежда лесно, но вътре в корта изобщо не е така. Напрежението е голямо. Не играеш само за себе си. Играеш за отбора, играеш за страната си. Невероятно напрежение, радвам се че успях да удържа до края. Сервирах за мача, имах три мачбола. Така е в живота, така е и в спорта – нищо не идва лесно\", каза Мико веднага след двубоя. \"Правим го за всички хора, които са тук и за тези вкъщи, които гледат – там е много късно, надявам се, че съм ги направил горди, а Григор да довърши започнатото. Много съм щастлив, ще запомня този ден. Трябва да продължим по този начин, да вярваме и да се борим. Съединението прави силата. Това пише на нашия герб. Това правим и ние\", заяви още Кузманов.", "date": "2020.01.05", "title": "Емоционален Кузманов: Съединението прави силата"}
{"url": "https://standartnews.com/sport/grisho-podpechata-pobeda-na-blgariya-nad-moldova-410939.html", "text": "Националният ни отбор по тенис записа втора победа на ATP Cup. Тимът ни надви Молдова като спечели и спечели и двата мача на сингъл. Успехът за България бе подпечатан от капитана Григор Димитров, който безапелационно победи Раду Албот с 2:0 сета, 6:2, 6:3 в отделните части. Гришо започна по най-добрия възможен начин, за разлика от предишния двубой с Даниел Еванс, печелейки с чудесни начални удари. Втората ракета на България Димитър Кузманов победи Александър Козбинов с 2:0 сета (6:1, 7:5) в първия двубой между родния състав и Молдова от втори кръг на ATP Cup. В първите срещи България грабна победа над Великобритания, а Молдова отстъпи на Белгия Битката между отборите ще приключи с мач на двойки. За България първоначално са заявени Григор Димитров и Александър Лазаров. Интересен момент е правилото, че до 10 минути преди срещата участниците в отборния мач могат да бъдат променяни.", "date": "2020.01.05", "title": "Гришо подпечата победа на България над Молдова"}
{"url": "https://standartnews.com/sport/dzhoshua-sdava-edna-ot-titlite-410938.html", "text": "Световният шампион по бокс за професионалисти в тежка категория Антъни Джошуа (Великобритания) заяви, че е готов да се откаже от една от титлите си при необходимост. 30-годишният британец си върна шампионските колани на Световната боксова асоциация (WBA), Световната боксова организация (WBO) и Международната боксова федерация (IBF) в началото на декември след победа по точки над мексиканеца Анди Руис. \"Винаги съм казвал, че не шампионските колани ме правят този, който съм. Аз си оставам шампион, дори да се наложи да овакантя един от поясите. Това ще ми даде възможност да се срещна с други шампиони. Вече съм побеждавал четирима от световните шампиони. Ако се наложи да се откажа от някой от коланите, ще бъде дори по-интересно. Ще го направя, ако трябва. Но след това ще си го върна\", коментира Джошуа. До лятото на тази година британецът трябва да направи задължителни защити на световните си титли във версиите IBF и на WBO, чиито претенденти са съответно Кубрат Пулев (България) и Олександър Усик (Украйна). Твърде възможно е, обаче, ако не бъде постигната допълнителна договорка с федерациите, Джошуа да оваканти една от титлите, тъй като няма достатъчно време за организиране на два мача.", "date": "2020.01.05", "title": "Джошуа сдава една от титлите"}
{"url": "https://standartnews.com/sport/natsional-shche-spasyava-vitosha-410972.html", "text": "Георги Сърмов е пред завръщане в efbet Лига. Бившият футболист на Етър няма да продължи кариерата си в Германия и се очаква да подпише с Витоша (Бистрица). 34-годишният халф, който се превърна в емблематичен национал по времето на селекционера Красимир Балъков, беше освободен от третодивизионния германски Кемницер и ще дойде при \"тигрите\" като свободен агент. За последно Сърмов игра при срамната загуба с 0:6 от Англия в евроквалификациите. Очаква се Сърмов да се присъедини към новите си съотборници в сряда, когато е сборът на Витоша за зимната подготовка. Бистричани вече се разбраха с други двама ветерани - братята Миневи, които също трябва да започнат подготовка с тима. Така столичният тим стяга сериозна селекция за битка за оцеляване в \"групата на майсторите\".", "date": "2020.01.05", "title": "Национал ще спасява Витоша"}
{"url": "https://standartnews.com/sport/dimitr-iliev-e-noviyat-futbolist-na-godinata-u-nas-411007.html", "text": "Голмайсторът на Локомотив Пд Димитър Илиев е футболист на годината на България! Винаги класациите и анкетите предизвикват спорове, но наградата е заслужена, с оглед на представянето на национала през цялата година. Въпреки някои предварителни очаквания.  \"От дете мечтаех за тази награда. За мен е невероятно изживяване.И Антон, и Васил също заслужават като мен отличието. Да запиша името си в тази класация е уникално\", каза новият нжмер едно на страната. Соченият за фаворит защитник на Лудогорец Антон Недялков остана на втората позиция, за известна изненада и на самия него. Футболист номер три на страната за годината е Васил Божиков. За най-добър полузащитник на годината бе избран Тодор Неделев, звездата на Ботев Пд. Приза за нападател номер едно е на голмайстора на Локомотив Пд Димитър Илиев.  Защитникът на годината логично е Антон Недялков. Още една очаквана награда - вратар номер едно на 2019-та е националът Пламен Илиев.  Още един призьор от Лудогорец - чужденец номер едно в нашето първенство е Клаудиу Кешерю, нападателят на шампионите и румънски национал. Левски взе приза за най-прогресиращ млад играч - Станислав Иванов. Миналият през кошмарни сезони напоследък заради контузии вратар Владислав Стоянов спечели наградата \"Лъвско сърце - Трифон Иванов\". Треньор номер едно на 2019-та също е очакван - наставникът на Кайсар Стойчо Младенов. Втори е Петър Хубчев, а трети - Станислав Генчев. Ветеранът Георги Илиев взе наградата за Постижение за историята. Номер едно за пореден път в женския футбол е Евдокия Попадинова. Играчът на Локомотив Пд Ален Ожболт взе наградата за най-красив гол на годината.. Специални награди за огромния си принос към родния футбол получиха легендите Димитър Якимов, Божил Колев, Наско Сираков и Добромир Жечев.", "date": "2020.01.05", "title": "Димитър Илиев е новият Футболист на годината у нас"}
{"url": "https://standartnews.com/sport/vtora-frenska-pobeda-na-slalom-v-zagreb-411020.html", "text": "Франция има своя втори победител на слалом за Световната купа в Загреб. Точно 11 години след успеха на Жан-Баптист Гранж на хълма \"Слиеме\" и Клеман Ноел вече има такъв. Той спечели слалома на осветление въпреки, че първия манш бе едва четвърти. Вкрайна сметка  22-годишният Ноел финишира с общо време 1:57.14 минута. Това бе и негов първи успех през сезона. Така световният шампион за младежи от Давос 2018 постигна общо четвърта победа в кариерата си за Световната купа. Олимпийският вицешампион Рамон Ценхойзерн завърши втори и донесе първи подиум за Швейцария в слалома в Загреб. Ценхойзерн беше лидер след първия манш и направи солидно второ спускане, но остана само на 7 стотни от секундата зад Ноел. Втори остана шампионът на планетата при младежите за 2019 Алекс Винатцер (Ит). Българският ас Алберт Попов завърши на 35-о място в първото спускане с време 59.69 секунди. Той остана на 0,18 сек от 30-ото мястоу, което даваше право да стартира във втория. \r\nВ генералното класиране за големия Кристален глобус лидери останаха специалистите в скоростните дисциплини Александър Аамод Килде (Норвегия) с 474 точки и Доминик Парис (Италия) с 454 точки, а Алекси Пентюро (Франция), който днес завърши девети в слалома, заема третата позиция с 430 точки. Алберт Попов е 92-и с 22 точки. \r\nВ подреждането за малката Световна купа в дисциплината начело излезе Ноел със 180 точки, пред Мирер със 175 точки и Хенрик Кристоферсен със 172 точки. Кристоферсен имаше лош ден днес и завърши едва 19-и. Попов е 27-и с 22 точки.", "date": "2020.01.05", "title": "Втора френска победа на слалом в Загреб"}
{"url": "https://standartnews.com/sport/film-na-ard-atakuva-prezidenta-na-svetovnite-shchangi-tamash-ayan-411008.html", "text": "Нов документален филм на редакционния екип на ARD твърди, че олимпийският спорт вдигане на тежести се управлява безскрупулно. Авторите на документалния филм Хайо Сепелт, Грит Хартман и Ник Бътлър отиват в царството на унгареца Тамас Аян в търсене на следи. Той е уважаван член на олимпийското семейство, покровител на щангистите в продължение на над четири десетилетия и президент на Световната асоциация по вдигане на тежести (IWF) от 2000 г. \r\nСпоред разследването на първа германска телевизия, светът на щангите е този, в който спортистите няма какво да кажат. Твърди се, че „това е свят, в който така наречената антидопингова програма се изражда в силова игра, защото IWF е асоциация, която наказва и блокира допинговите грешници според непрозрачни критерии и така печели милиони“. В същото време авторите смятат, че \"в асоциацията се извършват зрелищни нарушения, свързани с липсващи олимпийски фондове - и засега без последствия\". \r\n \r\nДокументалният филм „Властелинът на щангистите“ търси отговори на \r\nвъпроса как може да съществува такава система, дори да процъфтява, под \r\nприкритието на спорта.", "date": "2020.01.05", "title": "Филм на ARD атакува президента на световните щанги"}
{"url": "https://standartnews.com/svyat/sashch-sbirat-4000-desantchitsi-v-kuveyt-410946.html", "text": "САЩ прехвърлят в Кувейт повече от 4000 войници от състава на 82-а въздушно-десантна дивизия, разквартирувана във форт Браг, щата Северна Каролина, предаде БТА. Това става в условията на нараснало напрежение след убийството на иранския генерал Касем Солеймани. По информация на говорителя на 82-а въздушно-десантна дивизия подполковник Майк Бърнс, около 700 военнослужещи вече са заминали тази седмица за Кувейт. На ред са 3500 американски десантчици, които трябва да бъдат окончателно прехвърлени след няколко дни. Нарастването на американското военно присъствие в Близкия изток е резултат от опасенията на Вашингтон от вероятни актове на отмъщение от страна на Иран след ликвидирането на генерал Касем Сулеймани.", "date": "2020.01.05", "title": "САЩ събират 4000 десантчици в Кувейт"}
{"url": "https://standartnews.com/sport/dezha-vyu-livrpul-otnovo-udari-evertn-411014.html", "text": "Ливърпул се класира напред в турнира за Купата на Англия, след като в дербито на третия кръг победи с 1:0 градския си съперник Евертън. Успехът дойде след гол-шедьовър в 68-та минута на Къртис Джоунс. Очевидно мачовете на Евертън срещу историческия градски съперник се превръщат в кошмар за синята част на града. Сега ситуацията е още по-неприятна за тима на Карло Анчелоти, след като Ливърпул ги победи с на практика младежкия си отбор. Заради изключително претоварената програма Юрген Клоп бе пуснал повече играчи от втория тим на \"червените\", но и те явно са прихванали от самочувствието на батковците си и изиграха отличен мач. През първата част Евертън имаше своите шансове, но на вратата на Ливърпул Адриан се справи отличнто на няколко пъти. \"Карамелите\" играха със сто процента най-силния си състав, но очевидно и той бе поставен под напрежение и се провали.  Второто полувреме бе определено по-силно за домакините, които особено след гола на Джоунс контролираха тотално събитията на терена. Вече точно 20 години Евертън няма победа на стадиона на съперника си \"Анфийлд\", а общо 10 години няма изобщо успех срещу Ливърпул. Очевидно става въпрвос за и за вече сериозен комплекс, който го оставя далеч след европейския и световен шампион в момента. ", "date": "2020.01.05", "title": "Дежа вю - Ливърпул отново удари Евертън"}
{"url": "https://standartnews.com/svyat/iranski-khakeri-probikha-us-agentsiya-seyat-zaplakhi-410954.html", "text": "Ирански хакери разбиха интернет сайта на американска федерална агенция и публикуваха послания с обещания да отмъстят за смъртта на иранския генерал Касем Сулеймани, убит в петък при ракетен удар, заповядан от президента Доналд Тръмп, предаде БТА. Главната страница на портала на Федералната програма на библиотечните хранилища (FDLP - Federal Depository Library Program) била заменена със страница с надписи на английски и персийски език: \"Това е послание от Ислямска република Иран. Ние няма да престанем да оказваме подкрепа на нашите приятели в региона - угнетените народи на Палестина, Йемен, Бахрейн, народа и правителството на Сирия и Ирак\". Компютърните пирати твърдели също, че порталът бил разбит от \"ирански хакери\", членове на \"групата за киберсигурност на Иран\". На страницата бил поместен колаж, изобразяващ Тръмп, окървавен след удар с юмрук, нанесен от Иран и заобиколен от летящи ракети. В посланието, поместено на разбития сайт, се отправяло предупреждение, че виновните за смъртта на Сулеймани ще бъдат застигнати от \"ужасно отмъщение\". \"Това е само малка част от киберспособностите на Иран\", се четяло на друг надпис, написан с бели букви на черен фон. Порталът FDLP помества правителствена документация в свободен достъп. Вчера Министерството на вътрешната сигурност на САЩ предупреди, че иранските власти могат да извършат терористично нападение или кибератака срещу критично важни обекти от инфраструктурата на САЩ след убийството на Сулеймани.", "date": "2020.01.05", "title": "Ирански хакери пробиха US-агенция, сеят заплахи"}
{"url": "https://standartnews.com/svyat/kidman-dari-500-000-za-borbata-s-pozharite-v-avstraliya-410968.html", "text": "500 000 долара дариха Никол Кидман и съпругът й Кийт Ърбан, за да подпомогнат борбата с пожарите в Австралия. Двойката, чиято къща също е под заплахата на огненото бедствие, подкрепи усилията на местните пожарникари в борбата с огъня, съобщи Нова тв. Холивудската актрисата сподели списък с организации, на които хората могат да помогнат в Instagram, и написа: „Подкрепата, мислите и молитвите на нашето семейство са с всички засегнати от пожарите в цяла Австралия. Правим дарение от 500 000 долара на местните пожарникарски служби, които правят всичко по силите си”. Съпругът й пък публикува същото съобщение в Instagram, но с по-различен списък с организации, които могат да бъдат подпомогнати. Говорител на двойката потвърди дарението на сумата и отхвърли слуховете, че австралийският им дом е бил засегнат от пожарите. Множество други звезди също направиха дарение на различни организации, които гасят пожарите в Австралия, като общата сума на даренията достига около 12 милиона долара. Сред дарителите е и Пинк, която също дари 500 хил. долара. Хю Джакман също обеща подкрепата си за онези, които работят за ограничаване на пожарите.", "date": "2020.01.05", "title": "Кидман даде $500 000 срещу пожарите в Австралия"}
{"url": "https://standartnews.com/svyat/drama-v-italiya-kola-pregazi-turisti-410957.html", "text": "Шестима души бяха убити в северна Италия тази нощ, след като автомобил се вряза в група туристи, съобщи БТА. Според първоначалните данни загиналите са германски граждани. Местно радио съобщи, че колата се врязала в група от 17 души. Полицията разследва причините за произшествието.", "date": "2020.01.05", "title": "Драма в Италия – кола прегази туристи"}
{"url": "https://standartnews.com/svyat/trmp-plashi-iran-s-nevizhdan-udar-410974.html", "text": "Президентът на САЩ Доналд Тръмп обяви, че САЩ щели да ударят Иран по-силно от всякога, ако Ислямската република извърши нападения като отмъщение за убийството на иранския генерал Касем Солеймани. \"Ако те продължат да нападат, нещо, което категорично не ги съветвам да вършат, ще ги ударим по-силно, отколкото някога са били удряни\", заплаши Тръмп в профила си в \"Туитър\". Тръмп заплашително предупреди: \"САЩ тъкмо похарчиха два трилиона долара за военна техника. Ние сме най-големите и НАЙ-ДОБРИТЕ в света! Ако Иран атакува американска база, или който и да е американец, ние ще изпратим част от това ново красиво оборудване срещу тях... и без колебание!\" Коментарите на Тръмп бяха направени, след като в поредица от публикации в \"Туитър\" настоя, че той е готов да нападне Иран, ако Техеран тръгне да отмъщава за убийството на Касем Солеймани.", "date": "2020.01.05", "title": "Тръмп плаши Иран с невиждан удар"}
{"url": "https://www.standartnews.com/sport/posledniyat-v-ispaniya-sprya-barselona-410937.html", "text": "Шампионът по футбол на Испания - Барселона се препъна в каталунското дерби срещу градския съперник Еспаньол, който е последен в класирането. Двубоят на „Корнея Ел Прат” завърши 2:2. Големият грешник за Барса стана Френки де Йонг, който си изкара наивен червен картон в 75-ата минута при 2:1 за неговия тим. С човек повече Еспаньол стигна до 2:2 с гол две минути преди края на мача на Ву Лей. Въпреки че спечели само точка Барселона се върна на върха в класирането. \"Каталунците\" имат 40 точки, колкото и големия им съперник Реал Мадрид, който в събота победи като гост Хетафе с 3:0. Барса обаче има по-добра голова разлика от Кралския клуб и за това е начело в подреждането.", "date": "2020.01.05", "title": "Последният в Испания спря Барселона"}
{"url": "https://standartnews.com/svyat/piyan-germanets-ubi-shestima-i-rani-duzina-v-italiya-410976.html", "text": ", след като автомобил е ударил група млади германци в Южен Тирол, Северна Италия. Шофьорът е местен жител, който  , съобщават световните осведомителни агенции. Инцидентът е станал рано сутринта в село Лутач, близо до границата на Италия с Австрия. Германските туристи, които са в началото на 20-те си години, са били ударени, докато са се връщали от нощен клуб. . Една жена е транспортирана в австрийския град Инсбрук за спешно лечение. Според италианските медии шофьорът на колата е   жител на община Киен, като е бил пиян по време на инцидента. Лутач се намира на границата в община Арнтал. Италианският алпийски район е ски курорт, а Арнтал е сред популярните туристически дестинации. Само преди седмица трима германски туристи загинаха в Южен Тирол при лавина.", "date": "2020.01.05", "title": "Пиян италианец уби шестима и рани дузина"}
{"url": "https://www.standartnews.com/sport/dzhoshua-sdava-edna-ot-titlite-410938.html", "text": "Световният шампион по бокс за професионалисти в тежка категория Антъни Джошуа (Великобритания) заяви, че е готов да се откаже от една от титлите си при необходимост. 30-годишният британец си върна шампионските колани на Световната боксова асоциация (WBA), Световната боксова организация (WBO) и Международната боксова федерация (IBF) в началото на декември след победа по точки над мексиканеца Анди Руис. \"Винаги съм казвал, че не шампионските колани ме правят този, който съм. Аз си оставам шампион, дори да се наложи да овакантя един от поясите. Това ще ми даде възможност да се срещна с други шампиони. Вече съм побеждавал четирима от световните шампиони. Ако се наложи да се откажа от някой от коланите, ще бъде дори по-интересно. Ще го направя, ако трябва. Но след това ще си го върна\", коментира Джошуа. До лятото на тази година британецът трябва да направи задължителни защити на световните си титли във версиите IBF и на WBO, чиито претенденти са съответно Кубрат Пулев (България) и Олександър Усик (Украйна). Твърде възможно е, обаче, ако не бъде постигната допълнителна договорка с федерациите, Джошуа да оваканти една от титлите, тъй като няма достатъчно време за организиране на два мача.", "date": "2020.01.05", "title": "Джошуа сдава една от титлите"}
{"url": "https://standartnews.com/svyat/ognen-ad-unishchozhava-avstraliya-411017.html", "text": "Горските пожари, които бушуват в Австралия, генерират толкова много горещина, че създават собствени климатични системи, включително и сухи светкавични бури и огнени торнада. Това предупреди в събота противопожарната служба на щата Нов Южен Уелс, цитирана от Ройтерс. В текста се посочва и конкретното място на горящите храсти, дървета и изсъхнали треви - на по-малко от 300 км южно от Сидни. \"Над пожара Къроуън пламъците са оформили гръмотевична буря. Ситуацията е много опасна. Следете положението около вас и предприемайте съответните действия\", се казва в инструкциите на службата, разпространявани в социалните мрежи. Причина за появата на редкия климатичен феномен е сформирането на така наречените „огнедишащи облаци“. Те са подобни на познатите ни купесто-дъждовни облаци, но са предизвикани от наличието на изключително много изгорели газове в атмосферата, пише Ройтерс. Тези облаци влияят на пожарите на земята по непредвидими начини, което прави ситуацията още по-трудна за овладяване. Пожарите в югоизточната част на континента продължават месеци, предшествани от дълъг период на жега и суша. В момента има над 200 активни горски пожара в цялата страна. Над 100 000 жители са евакуирани от трите най-критични щата – Нов Южен Уелс, Виктория и Южна Австралия, според международните медии. Придружаван от силни ветрове и температури над 45 градуса огънят вече е опустошил над 6000 квадратни километра земя. До момента има 23 жертви, като този брой се очаква да се покачва, защото десетки хора са в неизвестност. Половин милиард животни са умрели в пожарите, сред които са домашни любимци, добитък и диви животни. Премиерът Скот Морисън се сблъска с вълна от критики заради закъснялата си реакция в отговор на огнената криза. По време на най-тежките пожари Морисън беше на почивка на Хавайските острови със семейството си. Впоследствие той се извини за поведението си, но това не успя да отмие срама. За радост на пожарникарите и доброволците, които се борят с огъня, в щатите Виктория и Нов Южен Уелс в неделя падна лек дъжд, което пък помогна за намаляване на зверската жега, която на моменти достигаше около 50 градуса по Целзий. Това е най-горещата година в Австралия за последните поне 10 години, което поставя въпроса за важността на климатичните изменения. Премиерът Морисън обяви най-висока държавна тревога и мобилизира 3000 помощници от резерва, за да подпомогне изтощените пожарникари и доброволци, но така пак бе подложен на унищожителна критика, след като се оказа, че ръководителят на местната пожарна е разбрал от публикации в медиите за новонабраните доброволци. Премиерът отвърна с думите, че е вероятно пожарите да продължат да се разгарят още много месеци, и затова създава Агенцията за възстановяване, която ще работи най-малко две години. Тя трябва да помогне за възстановяването на хората в много аспекти – от финансови помощи, до осигуряване на помощ в областта на психичното здраве. Хора по целия свят се молят за дъжд в Австралия. Само за два дни по дарителските сметки в помощ на борбата с огъня бяха набрани около 20 милиона долара. Близо 200 пожара все още горят в цялата страна, като всеки австралийски щат е засегнат.", "date": "2020.01.05", "title": "Огнен ад унищожава Австралия"}
{"url": "https://standartnews.com/svyat/iran-trmp-e-kato-khitler-410979.html", "text": "Министърът на информационните и комуникационните технологии на Иран Азари Джахроми се нахвърли остро на президента на САЩ Доналд Тръмп чрез \"Туитър\", като го нарече \"терорист в костюм\". В туита си Джахроми оприличи американския президент с терористите от ДАЕШ (\"Ислямска държава\"), Адолф Хитлер и Чингис Хан, като всички те според иранския министър мразят културата, добавяйки, че Тръмп скоро щял да научи, че никой не може да победи \"Великата иранска страна и култура\". \"Като ДАЕШ, като Хитлер, като Чингис! Всички те мразят културите. Тръмп е \"терорист в костюм\". Той ще научи много скоро историята, че НИКОГА не може да победи великата иранска страна и култура\", написа Джахроми, имайки предвид заплахата на Тръмп, че САЩ ще \"ударят 52 ирански обекта\".", "date": "2020.01.05", "title": "Иран : Тръмп е като Хитлер"}
{"url": "https://standartnews.com/svyat/microsoft-prashcha-windows-7-v-istoriyata-410977.html", "text": "Точно десет години след старта на операционната система Windows 7, компанията Microsoft спира нейната техническа поддръжка, става ясно от съобщение на сайта на компанията. Това ще се случи на датата 14 януари. В съобщението до потребителите си от Microsoft уточняват, че компютрите, работещи под Windows 7, няма да спрат да работят, но техническата поддръжка и актуализациите на софтуера ще спрат окончателно. Освен актуализации и поддръжка на софтуера, потребителите няма да получават и актуализации и корекции за защитата на операционната система. А това автоматично застрашава потребителите от вируси и зловреден софтуер, информира NOVA. Компанията препоръчва на потребителите да преминат към Windows 10. \r\n \r\n ", "date": "2020.01.05", "title": "Microsoft праща Windows 7 в историята"}
{"url": "https://www.standartnews.com/sport/grisho-podpechata-pobeda-na-blgariya-nad-moldova-410939.html", "text": "Националният ни отбор по тенис записа втора победа на ATP Cup. Тимът ни надви Молдова като спечели и спечели и двата мача на сингъл. Успехът за България бе подпечатан от капитана Григор Димитров, който безапелационно победи Раду Албот с 2:0 сета, 6:2, 6:3 в отделните части. Гришо започна по най-добрия възможен начин, за разлика от предишния двубой с Даниел Еванс, печелейки с чудесни начални удари. Втората ракета на България Димитър Кузманов победи Александър Козбинов с 2:0 сета (6:1, 7:5) в първия двубой между родния състав и Молдова от втори кръг на ATP Cup. В първите срещи България грабна победа над Великобритания, а Молдова отстъпи на Белгия Битката между отборите ще приключи с мач на двойки. За България първоначално са заявени Григор Димитров и Александър Лазаров. Интересен момент е правилото, че до 10 минути преди срещата участниците в отборния мач могат да бъдат променяни.", "date": "2020.01.05", "title": "Гришо подпечата победа на България над Молдова"}
{"url": "https://standartnews.com/svyat/srbski-ministr-pak-nastrkhna-sreshchu-blgari-410978.html", "text": "Сръбският вицепремиер и министър на външните работи Ивица Дачич тази сутрин говори с изключителна агресия срещу България, съобщи БГНЕС. Пред държавната телевизия бившият говорител на диктатора Слободан Милошевич коментира тежката конфронтация между Черна гора и Сърбия. През последните десет дни между двете държави възникна напрежение по повод новоприетият закон за вероизповеданията в Черна гора. В Белград имаше безредици, по време на които сръбски националисти изгориха и националният флаг на Черна гора. По време на интервюто без никакъв повод Дачич намеси България и избухна: \"За какви вътрешни работи днес се говори в Европейския съюз. Там имате едни българи, които в Сърбия са само 0.26 на сто от населението ни. Толкова са българите в Сърбия. Но, България на всяка среща на Европейския съвет поставя въпроса за правата на българското национално малцинство?\" Това е поредното враждебно изявление на Дачич по адрес на страната ни. Сърбинът, който бе говорител на диктатора Милошевич, след това направи собствена партия, влезе в  коалиционни правителства, а накрая изненадващо от социален стана министър на отбраната, миналата година си позволи остро изказване срещу Борисов,  после се оправда с проблеми с превода, но така и не се извини за фразата си.", "date": "2020.01.05", "title": "Сръбски министър пак настръхна срещу българи     "}
{"url": "https://standartnews.com/svyat/znamenitosti-davat-pari-na-goryashchata-avstraliya-410985.html", "text": "Киноактьори, звезди от света на музиката и британското кралско семейство предложиха подкрепата си на жертвите на безпрецедентните пожари в Австралия, като помагат да бъдат набрани милиони за борбата с бедствието, съобщиха Ройтерс и БТА. Актрисата Никол Кидман обеща да дари 500 000 долара, без да уточнява дали австралийски или американски, от името на семейството си на пожарната в щата Нов Южен Уелс. Тя посрещна Нова година със съпруга си певеца Кийт Ърбан в Сидни, където качеството на въздуха напоследък е сред най-лошите в света заради дима от пожарите. \"Подкрепата, мислите и молитвите на семейството ни са с всички, засегнати от пожарите в цяла Австралия\" - написа Никол Кидман до линк към национална интернет страница за дарения за борбата с пожарите. Кралица Елизабет Втора вчера се присъедини към внуците си принцовете Уилям и Хари и изрази ужаса си от стихията и благодарността си към пожарникарите, които рискуват живота си. Австралийската комичка Селест Барбър, чието семейство живее близо до засегнатия от пожарите гр. Идън на югоизточния бряг, както и поп звездите Пинк и Иги Азалия, която е от Сидни, също набират средства в полза на пожарникарите и спасителните служби за животни. Страницата GoFundMe, създадена от Барбър, набра 20 милиона австралийски долара (13,90 милиона щатски долара) за пожарната служба на Нов Южен Уелс. Линкът беше споделен от певицата Лизо и актрисите Натали Портман и Селма Блеър. Пинк обеща дарение от 500 000 долара за пожарникарите, които \"се борят толкова тежко на първа линия\". Иги Азалия, която е родена в Сидни, но е израснала в Мълъмбимби на северния бряг на Нов Южен Уелс, докъдето почти достигна огъня през ноември, пусна снимка в Инстаграм как гушка коала и призова за дарения на местния приют за диви животни. До днес за него са набрани 100 000 австралийски долара. Дарения вече направиха актьорът Ръсел Кроу и австралийски тенисисти. Ръсел Кроу даде 200 000 австралийски долара на регионалната пожарна, след като бедствието застраши имението му край Нана Глен, на 550 км северно от Сидни. Тенисистката Ашли Барти обеща да дари цялата си премия от турнира в Брисбейн, който започва утре. Колегата й Ник Кирьос даде начало на мащабна кампания за набиране на средства, като обеща да дари по 200 долара за всеки ас, който отбележи. В инициативата се включиха Джон Милман, Алекс де Минор, Симона Халеп, Петра Квитова. Двадесет и четирима души са загинали в пожарите от септември миналата година. Засегнати са и шестте австралийски щата и една територия. Пожарите вече са унищожили повече от шест милиона хектара земи, уточни ДПА.", "date": "2020.01.05", "title": "Знаменитости дават пари на горящата Австралия"}
{"url": "https://www.standartnews.com/sport/film-na-ard-atakuva-prezidenta-na-svetovnite-shchangi-tamash-ayan-411008.html", "text": "Нов документален филм на редакционния екип на ARD твърди, че олимпийският спорт вдигане на тежести се управлява безскрупулно. Авторите на документалния филм Хайо Сепелт, Грит Хартман и Ник Бътлър отиват в царството на унгареца Тамас Аян в търсене на следи. Той е уважаван член на олимпийското семейство, покровител на щангистите в продължение на над четири десетилетия и президент на Световната асоциация по вдигане на тежести (IWF) от 2000 г. \r\nСпоред разследването на първа германска телевизия, светът на щангите е този, в който спортистите няма какво да кажат. Твърди се, че „това е свят, в който така наречената антидопингова програма се изражда в силова игра, защото IWF е асоциация, която наказва и блокира допинговите грешници според непрозрачни критерии и така печели милиони“. В същото време авторите смятат, че \"в асоциацията се извършват зрелищни нарушения, свързани с липсващи олимпийски фондове - и засега без последствия\". \r\n \r\nДокументалният филм „Властелинът на щангистите“ търси отговори на \r\nвъпроса как може да съществува такава система, дори да процъфтява, под \r\nприкритието на спорта.", "date": "2020.01.05", "title": "Филм на ARD атакува президента на световните щанги"}
{"url": "https://www.standartnews.com/sport/frantsiya-razgromi-srbiya-na-starta-na-kvalifikatsiyata-411005.html", "text": "Волейболистите на Франция победиха лесно с 3:0 (25:21, 25:21, 25:22) европейския шампион Сърбия в двубой от група \"В\" на квалификационния турнир по волейбол за олимпийските игри в Токио. Двубоят в \"Макс-Швелинг Хале\" в Берлин, игран пред близо три хиляди зрители, продължи едва 80 минути, а сърбите не успяха да се противопоставят успешно срещу фаворита за спечелване на олимпийската квота. Жан Патри се отличи с 22 точки за \"петлите\", а неговият съотборник Ървинг Нгапет добави още 14 точки. За Сърбия с 14 точки се отличи Неманя Петрич. В група \"В\" на турнира е и тимът на България. В понеделник \"трикольорите\" ще се изправят срещу Франция в първия си мач в германската столица. Също на 6 януари Сърбия ще играе с Нидерландия.fRAN Само шампионът от квалификацията в Берлин ще спечели квота за олимпийските игри в Токио през лятото.", "date": "2020.01.05", "title": "Франция разгроми Сърбия на старта на квалификацията"}
{"url": "https://www.standartnews.com/sport/emotsionalen-kuzmanov-sedinenieto-pravi-silata-410973.html", "text": "Димитър Кузманов бе много развълнуван след победата си над Александър Козбинов в първия мач на България срещу Молдова на ATP Cup. Това бе и първият успех на пловдивчанина на ниво ATP, което му донесе 15 точки за световната ранглиста. \"Отвън изглежда лесно, но вътре в корта изобщо не е така. Напрежението е голямо. Не играеш само за себе си. Играеш за отбора, играеш за страната си. Невероятно напрежение, радвам се че успях да удържа до края. Сервирах за мача, имах три мачбола. Така е в живота, така е и в спорта – нищо не идва лесно\", каза Мико веднага след двубоя. \"Правим го за всички хора, които са тук и за тези вкъщи, които гледат – там е много късно, надявам се, че съм ги направил горди, а Григор да довърши започнатото. Много съм щастлив, ще запомня този ден. Трябва да продължим по този начин, да вярваме и да се борим. Съединението прави силата. Това пише на нашия герб. Това правим и ние\", заяви още Кузманов.", "date": "2020.01.05", "title": "Емоционален Кузманов: Съединението прави силата"}
{"url": "https://www.standartnews.com/sport/dimitr-iliev-e-noviyat-futbolist-na-godinata-u-nas-411007.html", "text": "Голмайсторът на Локомотив Пд Димитър Илиев е футболист на годината на България! Винаги класациите и анкетите предизвикват спорове, но наградата е заслужена, с оглед на представянето на национала през цялата година. Въпреки някои предварителни очаквания.  \"От дете мечтаех за тази награда. За мен е невероятно изживяване.И Антон, и Васил също заслужават като мен отличието. Да запиша името си в тази класация е уникално\", каза новият нжмер едно на страната. Соченият за фаворит защитник на Лудогорец Антон Недялков остана на втората позиция, за известна изненада и на самия него. Футболист номер три на страната за годината е Васил Божиков. За най-добър полузащитник на годината бе избран Тодор Неделев, звездата на Ботев Пд. Приза за нападател номер едно е на голмайстора на Локомотив Пд Димитър Илиев.  Защитникът на годината логично е Антон Недялков. Още една очаквана награда - вратар номер едно на 2019-та е националът Пламен Илиев.  Още един призьор от Лудогорец - чужденец номер едно в нашето първенство е Клаудиу Кешерю, нападателят на шампионите и румънски национал. Левски взе приза за най-прогресиращ млад играч - Станислав Иванов. Миналият през кошмарни сезони напоследък заради контузии вратар Владислав Стоянов спечели наградата \"Лъвско сърце - Трифон Иванов\". Треньор номер едно на 2019-та също е очакван - наставникът на Кайсар Стойчо Младенов. Втори е Петър Хубчев, а трети - Станислав Генчев. Ветеранът Георги Илиев взе наградата за Постижение за историята. Номер едно за пореден път в женския футбол е Евдокия Попадинова. Играчът на Локомотив Пд Ален Ожболт взе наградата за най-красив гол на годината.. Специални награди за огромния си принос към родния футбол получиха легендите Димитър Якимов, Божил Колев, Наско Сираков и Добромир Жечев.", "date": "2020.01.05", "title": "Димитър Илиев е новият Футболист на годината у нас"}
{"url": "https://standartnews.com/svyat/85-mln-evro-e-gltnala-notr-dam-dosega-411006.html", "text": "Укрепването на конструкцията на парижката катедрала \"Нотр Дам\" и осигуряването на безопасността й за следващи строителни работи достигна 85 млн. евро. Това съобщи ръководителят на възстановителните работи генерал о.з. Жан-Луи Жоржелен, цитиран от ТАСС и БГНЕС. Според него сумата е значителна. Сборът на всички обещани дарения за възстановяването на катедралата до момента е около 922 млн. евро. „600 милиона от тези пари са от източници във Франция, а 70 милиона евро са обещани от чужбина\", посочи още Жоржелен. Според него реалната сума на събраните до момента дарения е между 400 и 500 млн. евро. „Не се съмнявам, че ще успеем да съберем още повече дарения“, каза той. Ръководителят на възстановителните работи подчерта, че все още е рано да се твърди, че катедралата е спасена от срутване. „На този етап не можем да кажем, че \"Нотр Дам\" е спасена, тъй като предстои един много важен етап - демонтирането на инсталираните около фасадата на сградата строителни скелета\", обясни Жоржелен. През ноември 2019 г. френският министър на културата Франк Ристер обяви, че вероятно възстановителните работи по катедралата, която пострада при пожар през април, ще стартират най-рано към края на 2020 г. Според министъра демонтирането на строителните скелета, с които е укрепена фасадата, трябва да приключи през пролетта на 2020 г. Тепърва предстои конкурс за проекти за възстановяването на сградата, като министърът не уточни дали става въпрос за реконструкция и възвръщане на първоначалния вид на сградата или за изцяло нова визия на катедралата.", "date": "2020.01.05", "title": "85 млн. евро е глътнала \"Нотр Дам\" досега"}
{"url": "https://www.standartnews.com/sport/natsional-shche-spasyava-vitosha-410972.html", "text": "Георги Сърмов е пред завръщане в efbet Лига. Бившият футболист на Етър няма да продължи кариерата си в Германия и се очаква да подпише с Витоша (Бистрица). 34-годишният халф, който се превърна в емблематичен национал по времето на селекционера Красимир Балъков, беше освободен от третодивизионния германски Кемницер и ще дойде при \"тигрите\" като свободен агент. За последно Сърмов игра при срамната загуба с 0:6 от Англия в евроквалификациите. Очаква се Сърмов да се присъедини към новите си съотборници в сряда, когато е сборът на Витоша за зимната подготовка. Бистричани вече се разбраха с други двама ветерани - братята Миневи, които също трябва да започнат подготовка с тима. Така столичният тим стяга сериозна селекция за битка за оцеляване в \"групата на майсторите\".", "date": "2020.01.05", "title": "Национал ще спасява Витоша"}
{"url": "https://www.standartnews.com/sport/bikhme-i-moldova-na-atp-cup-410942.html", "text": "България записа втора победа в група С на отборния турнир AТP Cup. След успеха на старта над Великобритания, сега нашите надвиха и Молдова с 2:1. Това стана факт, след като Григор Димитров се справи в два сета с Раду Албот – 6:2, 6:3. Преди това Димитър Кузманов също спечели мача си с 2:0 сета мача си срещу Александър Козбинов. На двойки Димитров и Алекс Лазаров загубиха с 4:6, 6:7 (4) от Радо Албот и Александър Козбинов в мач без никакво значение за крайния изход на двубоя .", "date": "2020.01.05", "title": "Бихме и Молдова на ATP Cup"}
{"url": "https://standartnews.com/biznes/zashcho-poluchavame-po-malko-pari-za-tranzit-na-gaz-411001.html", "text": "Страната ни получава по-малко пари от транзит на природен газ от началото на 2020 година. Причината за това е, че изцяло е преустановен преносът на синьо гориво през Украйна и сега той се осъществява изцяло през Турция. Това обясни пред БНР изпълнителният директор на \"Булгартрансгаз\" Владимир Малинов. България получава по-малко приходи от транзит на газ, считано от 1 януари, докато не бъде построен \"Балкански поток\". Това стана ясно от думите на Малинов пред БНР. Според него цената на преноса на природен газ зависи от два фактора - разстояние на пренос и обем. От 1 януари 2020 г. Русия изцяло е спряла преноса на газ през Украйна, Молдова, Румъния към България, тоест по така наречения \"Трансбалкански газопровод\". Вместо това доставките се осъществяват изцяло през Турция. До 31 декември България беше водещ транзитьор на газ към Северна Македония, Гърция и Турция. Общият капацитет на транзитната ни газова мрежа беше 17,8 млрд. куб. метра годишно. По-голяма част от тези количества отиваха към Турция. Сега се запазва преносът към Северна Македония и Гърция, но той минава по съкратен маршрут - от Турция към Гърция и Северна Македония. Според обяснението на Владимир Малинов през 11 км в България минава и газ за Турция по новоизградената тръба, за да бъде върнат по старата. Справка на електронната страница на \"Булгартрансгаз\" не потвърждава тази информация. Не е ясно и какви пари ще получава България от това пренасяне. Преди да бъде спрян транзитът през Украйна, България е получавала около 140 млн. долара годишно от транзитни такси или близо 210 млн. лева. Единственият шанс на България, по думите на Малинов, да запази транзитните си позиции на Балканите е да бъде изграден \"Балкански поток\", който е продължение на \"Турски поток\" у нас. След влизането му в експлоатация се очакват приходи от близо 400 млн. лева от транзит на синьо гориво към Централна и Западна Европа. По думите на шефа на \"Булгартрансгаз\" към момента вече са резервирани 90% от входния капацитет на \"Балкански поток\" и 80% на изходния само от две компании - \"Газпром експорт\" и \"МЕТ\". Така за свободно придвижване остават още 20 на сто. От 1 януари използвания у нас руски газ, който формира около 99% от потреблението в страната, идва изцяло през Турция. Заради спирането на газопровода през Румъния, страната ни пести над 70 млн. лева годишно, което според изчисленията на енергийното министерство би трябвало да доведе до поевтиняване на природния газ за потребителите.", "date": "2020.01.05", "title": "Защо получаваме по-малко пари за транзит на газ?"}
{"url": "https://www.standartnews.com/sport/dnes-stava-yasen-futbolistt-na-godinata-u-nas-410996.html", "text": "Днес от 17,30 часа ще започне официалната церемония за обявяването на Футболист на годината у нас. Тя ще се проведе във Военния клуб в столицата. Актуалният все още носител на наградата е крилото на Каляри Кирил Десподов, който играе под наем в австрийския Щурм (Грац). Преди него три поредни пъти (2015 г., 2016 г. и 2017 г.) бе отличен Ивелин Попов. Днес ще се връчи наградата и на най-добрия треньор на България, както и най-добрите футболисти по постове в българското първенство. Ще бъде отличена и най-добрата българска футболистка. За четвърта поредна година ще бъде връчен и приз \"Лъвско сърце - Трифон Иванов\" Твърди се, че основният фаворит за номер едно 2019-та година е Антон Недялков. Защитникът на Лудогорец и националния ни отбор направи наистина един впечатляващ сезон. Друг кандидат за призово място е нападателян на ЛБокомотив Пд Димитър Илиев, който спечели с тима си Купата на България и вкара поредица от решаващи голове и в шампионата.  Според прогнозите третият кандидат за Топ 3 на класирането е Васил Божиков, още един национален играч. Той е състезател на Слован Братислава.", "date": "2020.01.05", "title": "Днес става ясен Футболистът на годината у нас"}
{"url": "https://standartnews.com/biznes/biznest-na-pregovori-s-tdonchev-kakvo-shche-iska-411015.html", "text": "Работодателите и синдикати са готови с 40 мерки за подпомагане на икономиката и намаляване на злоупотребите, заяви председателят на Асоциацията на индустриалния капитал в България Васил Велев в ефира на „Неделята на Нова“. Той съобщи, че първия кръг от преговорите с кабинета ще е утре сутринта, а държавата ще е представена от вицепремиера Томислав Донченв. Според Велев разговорите не трябва да се фокусират върху болничните, а върху комплекс от мерки, които ще подобрят средата. Един от въпросите е рекордно скъпият ток за индустриията, припомни Велев. Според сндикати и работодатели спекулата с него продължава, а това ще забави икономиката.  Газовата борса, която сега тръгна, е по-различна, защото  изходната точка е различна, обясни Велев. „Цената на електроенергията, когато заработи борсата, беше сравнително ниска. А сега сме с най-висока цена на електроенергия за индустрията в ЕС. При природния газ е по-различна ситуацията.  Имаме сравнително висока цена. Очакваме от борсата да доведе до намаляване на цената на газа, а не увеличаване“, каза шефът на АИКБ. Той каза още, че от първите дни на тази година сме с най-висока цена, като през цялата 2019 г. ние сме с втората най-висока цена на свободния пазар в Европа, следвайки Гърция. Едно предприятие сега обаче плаща повече, отколкото същото в Гърция, даде сравнение Велев. Тези 40 мерки са трудно балансирани, те са в един пакет, в който са постигнати сложни баланси. Такъв например е нашето съгласие да се върнат болничните в НОИ”,  заяви президентът на КНСБ Пламен Димитров. Според Велев обаче е важно се постигне договаряне, включително и за минимални работни заплати в три категории персонал. „Минималната заплата е общовалидна за всички и ще бъде минимален праг. Около нея има други 85 икономически дейности и в тях има по три категории.  В различните сектори има работници с минимално образование. Предложението е за минимална заплата за нискоквалифицирания персонал, за средно квалифицираните и за висококвалифициран персонал”, поясни Димитров. „Бизнесът е готов да плаща по-високи заплати, отколкото е производителността. Това е от последните няколко години, в следствие на догонващото ни развитие. С този механизъм, който трябва да имаме мъдростта да договорим и съответно да осъществяваме, смятаме, че ще дадем тласък на индустриалните отношения и на социалния диалог в страната. Добрият диалог и добрите индустриални отношения  са конкуретно предимство за всяка икономика. Ние можем да договаряме със синдикатите ръст на производителността. Тоест тези спечелени пари дали да ги дадем за заплати, или с част от тях да купим машини, за да може догодина да произведем повече и да получим по-големи заплати. Всичко това, договорено, придобива друго съдържание и става по-устойчиво”, обясни председателят на АИКБ. „Нещо, по което очаквам съпротива, е модифицираната ни идея за въвеждане на необлагаем минимум за нискодоходните групи. В разговор с бизнеса стигнахме до общо предложение към правителството да възстановява платения данък за нискодоходните групи. В края на годината част от данъка да бъде възстановяван. Това е компромисното ни предложение”, каза Димитров.", "date": "2020.01.05", "title": "Бизнесът на преговори с Т.Дончев. Какво ще иска?"}
{"url": "https://www.standartnews.com/sport/dezha-vyu-livrpul-otnovo-udari-evertn-411014.html", "text": "Ливърпул се класира напред в турнира за Купата на Англия, след като в дербито на третия кръг победи с 1:0 градския си съперник Евертън. Успехът дойде след гол-шедьовър в 68-та минута на Къртис Джоунс. Очевидно мачовете на Евертън срещу историческия градски съперник се превръщат в кошмар за синята част на града. Сега ситуацията е още по-неприятна за тима на Карло Анчелоти, след като Ливърпул ги победи с на практика младежкия си отбор. Заради изключително претоварената програма Юрген Клоп бе пуснал повече играчи от втория тим на \"червените\", но и те явно са прихванали от самочувствието на батковците си и изиграха отличен мач. През първата част Евертън имаше своите шансове, но на вратата на Ливърпул Адриан се справи отличнто на няколко пъти. \"Карамелите\" играха със сто процента най-силния си състав, но очевидно и той бе поставен под напрежение и се провали.  Второто полувреме бе определено по-силно за домакините, които особено след гола на Джоунс контролираха тотално събитията на терена. Вече точно 20 години Евертън няма победа на стадиона на съперника си \"Анфийлд\", а общо 10 години няма изобщо успех срещу Ливърпул. Очевидно става въпрвос за и за вече сериозен комплекс, който го оставя далеч след европейския и световен шампион в момента. ", "date": "2020.01.05", "title": "Дежа вю - Ливърпул отново удари Евертън"}
{"url": "https://www.standartnews.com/sport/vtora-frenska-pobeda-na-slalom-v-zagreb-411020.html", "text": "Франция има своя втори победител на слалом за Световната купа в Загреб. Точно 11 години след успеха на Жан-Баптист Гранж на хълма \"Слиеме\" и Клеман Ноел вече има такъв. Той спечели слалома на осветление въпреки, че първия манш бе едва четвърти. Вкрайна сметка  22-годишният Ноел финишира с общо време 1:57.14 минута. Това бе и негов първи успех през сезона. Така световният шампион за младежи от Давос 2018 постигна общо четвърта победа в кариерата си за Световната купа. Олимпийският вицешампион Рамон Ценхойзерн завърши втори и донесе първи подиум за Швейцария в слалома в Загреб. Ценхойзерн беше лидер след първия манш и направи солидно второ спускане, но остана само на 7 стотни от секундата зад Ноел. Втори остана шампионът на планетата при младежите за 2019 Алекс Винатцер (Ит). Българският ас Алберт Попов завърши на 35-о място в първото спускане с време 59.69 секунди. Той остана на 0,18 сек от 30-ото мястоу, което даваше право да стартира във втория. \r\nВ генералното класиране за големия Кристален глобус лидери останаха специалистите в скоростните дисциплини Александър Аамод Килде (Норвегия) с 474 точки и Доминик Парис (Италия) с 454 точки, а Алекси Пентюро (Франция), който днес завърши девети в слалома, заема третата позиция с 430 точки. Алберт Попов е 92-и с 22 точки. \r\nВ подреждането за малката Световна купа в дисциплината начело излезе Ноел със 180 точки, пред Мирер със 175 точки и Хенрик Кристоферсен със 172 точки. Кристоферсен имаше лош ден днес и завърши едва 19-и. Попов е 27-и с 22 точки.", "date": "2020.01.05", "title": "Втора френска победа на слалом в Загреб"}
{"url": "https://standartnews.com/biznes/priklyuchi-vtoriya-etap-na-chez-za-opazvane-na-zastrasheni-ptitsi-411055.html", "text": "Вторият етап от теренните проучвания по проекта Life Birds приключи в края на месец ноември 2019 г. Това е една от най-ключовите дейности в проекта, чието пълно наименование е „Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България“ – LIFE16 NAT/BG/000612. Чрез нея екипът на „ЧЕЗ Разпределение България“ АД и неговият партньор - Българско дружество за защита на птиците (БДЗП), ще получат допълнително информация за рисковите за птиците въздушни електропроводи в западната част на страната.   През изминалия сезон проучванията бяха съсредоточени в няколко зони от Натура 2000, които са част от проекта – „Понор“ BG0002005, „Раяновци BG0002001“, „Места“ BG0002076, „Славянка“ BG0002078 и „Кресна“ BG0002003. Полевите експерти обхождаха всеки месец 160 км. рискови за птиците въздушни електропроводи. Те бяха предварително определени в специален анализ, изготвен от ГИС експерти на БДЗП и „ЧЕЗ Разпределение България“ АД.   Общият брой на установените жертви през 2019 г. е 47 индивида от 18 вида птици. По време на проучването най–много жертви бяха констатирани в защитена зона „Места“. Сред загиналите птици са открити 10 обикновени мишелова, 9 гарвана, 3 големи ястреба, 2 малки ястреба, 2 орела змияри и 2 бели щъркела. От общо 47 намерени птици, 28 са загинали вследствие от токов удар и 19 от сблъсък с проводниците. Предстои данните да бъдат детайлно анализирани и да се пристъпи към обезопасяване на рисковите за птиците електропроводи.   „ЧЕЗ Разпределение България“ АД стартира изпълнението на техническите мерки по обезопасяване на рискови стълбове, идентифицирани по време на теренните проучвания от 2018 г. До момента са обезопасени 520 броя стълба, като са монтирани и 127 броя маркиращи устройства.   Теренните проучвания ще продължат три години, като зоните на конфликт между птиците и електроразпределителната мрежа ще бъдат обезопасявани поетапно. Проектът „Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България“ е съфинансиран от програма Life на Европейския съюз. Изпълнението му е естествено продължение на дългосрочната политика на „ЧЕЗ Разпределение България“ АД и БДЗП за опазването на биологичното разнообразие – защита живота на птиците и осигуряване на възможност за безопасно гнездене. Времетраенето на проекта е 63 месеца от 01.10.2017 г. до 31.12.2022 г.    ", "date": "2020.01.05", "title": "Приключи втория етап на ЧЕЗ за опазване на застрашени птици"}
