{"url": "http://standartnews.com/svyat/vse_poveche_britantsi_kandidatstvat_za_grazhdanstvo_v_drugi_strani_ot_es-373193.html", "text": "Расте броят на британците, които кандидатстват за гражданство в други страни от Европейския съюз след референдума през 2016 г. След брекзит близо 13 000 жители на кралството са получили гражданство в други европейски страни, сочат данни, цитирани от Би Би Си. За сравнение предишната година Великобритания са напуснали 5000 души и само 1800 през 2015 г. Най-много британци мигрират в Германия, където броят им се е увеличил близо 12 пъти за последните две години. Други предпочитани страни са Франция и Белгия.", "date": "2018.06.30", "title": "Все повече британци кандидатстват за гражданство в други страни от ЕС"}
{"url": "http://standartnews.com/svyat/trus_sas_sila_61_razlyulya_tihookeanskoto_kraybrezhie_na_meksiko-373176.html", "text": "Земетресение с магнитуд 6,1 разлюля днес тихоокеанското крайбрежие на Мексико, предаде Ройтерс, като се позова на Геофизичния институт на САЩ. Епицентърът на труса е бил на 88 км в посока запад-югозапад от град Сиулатлан, щата Халиско. Според американския институт земетресението е станало на дълбочина 10 км. Шефът на мексиканската служба \"Гражданска защита\" Луис Фелипе Пуенте съобщи в Туитър, че трусът е бил почувстван леко и за момента няма информация за щети. В последните месеци в Мексико имаше поредица по-силни земетресения, включително две през септември, при които загинаха общо няколкостотин души и бяха разрушени сгради.", "date": "2018.06.30", "title": "Трус със сила 6,1 разлюля тихоокеанското крайбрежие на Мексико"}
{"url": "http://standartnews.com/svyat/posreshtnaha_borisov_s_alpiyski_rogove_pod_vrah_planay_snimki-373179.html", "text": "С  музикално изпьлнение на алпийски рогове беше посрещнат премиерът Бойко Борисов под алпийския врьх Планай, където днес символично България предавана Австрия председателството на ЕС. Макар термометрите под постите да показваха едва 12 градуса голям множество хора дойдоха да видят на живо церемонията. Много от австрйците бяха пременени в традицонните кьси кожени гащи. В разположената под лифта \"Овчарска хижа\" пък се правят местни специалети и се разлива бира.\r\n Преди старта на церемонията, премиерът Бойко Борисов, федералният канцлер на Австрия Себастиан Курц и председателят на Европейския съвет Доналд Туск проведоха среща. Във фокуса на разговорите бяха поставени резултатите, постигнати по време на Българското председателство на ЕС и приоритетите на Европейския съвет в следващите шест месеца, по които ще работи Австрийското председателство, съобщиха от правителствената пресслужба. Българският министър-председател благодари за конструктивния диалог в Съвета, който даде възможност да се поднови вниманието върху балканския регион. „Даването на ясен хоризонт за започване на предприсъединителни преговори с Албания и Република Македония постави основите за перспективата на целия регион\", каза премиерът Борисов и подчерта, че Срещата на върха за Западните Балкани в София е изиграла много важна роля в този процес. Министър-председателят Борисов пожела успех на канцлера Курц с председателството и подчерта, че винаги може да разчита на председателя на Европейския съвет Доналд Туск. Австрийското председателство продължава линията на Българското като акцентира върху три основни приоритета - сигурност и борба с нелегалната миграция, конкурентоспособност чрез дигитализация и перспектива за страните от Западните Балкани и Югоизточна Европа. ", "date": "2018.06.30", "title": "Посрещнаха Борисов с алпийски рогове под връх Планай (СНИМКИ)"}
{"url": "http://standartnews.com/sport/47_godini_ot_smartta_na_gundi_i_kotkov-373175.html", "text": "Днес се навършват 47 години от трагичната гибел на две големи звезди на българския футбол - Георги Аспарухов-Гунди и Никола Котков, припомня Gong.bg. Големите родни футболисти загинаха на 30 юни 1971 година в автомобилна катастрофа край прохода Витиня. В 10:30 часа ръководството, служителите, ветераните, различни спортни деятели и привърженици на Левски ще поднесат венци и цветя по случай 47-та годишнина от загубата на легендарните футболисти на Левски и националния отбор. Поклонението ще се състои на Централните софийски гробища.", "date": "2018.06.30", "title": "47 години от смъртта на Гунди и Котков"}
{"url": "http://standartnews.com/balgariya/avtobus_ot_gradskiya_transport_v_plovdiv_blasna_i_ubi_vazrastna_zhena-373191.html", "text": "Автобус от градския транспорт в Пловдив блъсна и уби възрастна жена, предаде кореспондент на bTV. Инцидентът е станал в жилищен район „Тракия\", където тя е пресичала улицата. Водачът не е успял да я види. По първоначални данни жената е пресичала неправилно. Районът е отцепен и на място има полиция и екипи на криминалистична лаборатория.", "date": "2018.06.30", "title": "Автобус от градския транспорт в Пловдив блъсна и уби възрастна жена"}
{"url": "http://standartnews.com/lyubopitno/nobelovi_laureati_sazdadoha_martva_voda-373187.html", "text": "Нобеловите лауреати за физика Андрей Гейм и Константин Новоселов получиха \"мъртва вода\", която няма разтварящи свойства, съобщи Нюз.ру. Те превърнаха водата в \"мъртва\" с графит и борен нитрид. Целта на изследването на двамата учени е била да проверят дали водата ще промени свойствата си, ако молекулите бъдат подредени различно. Ходът на експеримента им е описан в сп. \"Сайънс\". Двамата учени и екипът им от университета на Манчестър са направили \"сандвич\" от свръхтънки пластини борен нитрид върху основа от графитен филм, така че да получат нещо като \"къща\" с много празни \"стаи\" с ширина и височина няколко десетки нанометра. Така във всяка празнина можели да попадат много малък брой водни молекули. Това позволило на изследователите да измерят физическите им свойства. Оказа се, че те се променят, когато дебелината на слоя се доближава до два нанометра и водата става \"мъртва\". Модифицираната течност ще помогне да бъде намерен отговор на въпроса защо водата е толкова важна за съществуването на живота. Андрей Гейм и Константин Новоселов спечелиха Нобелова награда за физика през 2010 г. за откриването на \"материала-чудо\" графен.", "date": "2018.06.30", "title": "Нобелови лауреати създадоха „мъртва вода“"}
{"url": "http://standartnews.com/svyat/vanshno_ministerstvo_badete_predpazlivi_ako_patuvate_kam_bali-373168.html", "text": "Министерството на външните работи препоръчва на българите, пребиваващи или пътуващи към остров Бали, да бъдат предпазливи и внимателно да следят актуалната обстановка там. Предупреждението е във връзка с изригването на вулкана Агунг. Ведомството препоръчва да се следи информациите в местни медии и да се спазват стриктно указанията за безопасност на индонезийските власти. Препоръчително е българските туристи там да се свържат с авиокомпанията или туристическата си агенция преди пътуването си, както и да не навлизат в ограничителната зона, която в момента е с радиус от 4 км от кратера на вулкана. Пребиваващите на острова български граждани, на които предстои отпътуване, могат да се обръщат за информация и съдействие към откритото на летището в Бали временно бюро на консулството на Великобритания, както и да се възползват от предлаганата от индонезийските власти възможност за напускане на острова, посочват още от министерството.", "date": "2018.06.30", "title": "Външно министерство: Бъдете предпазливи, ако пътувате към Бали"}
{"url": "http://standartnews.com/svyat/borisov_evropa_mozhe_da_se_zashtiti_samo_kogato_e_edinna-373183.html", "text": "Австрия желае да бъде страна, която изгражда мостове. Това каза австрийският канцлер Себастиан Курц на пресконференция, след като прие европредседателството на Австрия в Шладминг. Брифингът бе устроен на специално подбрани пънове, където бяха поставени микрофоните за гостите.  „Благодаря много, че сте тук. Желая да ви приветствам с добре дошли и преди всичко нашите гости Доналд Туск и Бойко Борисов. Избрахме това място, за да не затваряме гостите си в една заседателна зала, а да можем да ви приемем в сърцето на Австрия. Горди сме, че на 1 юли можем да приемем председателството. За нас това е чест, но и отговорност. Европа се намира в трудно и сложно положение, ситуацията не лесна. Съществуват различни напрежения с Русия и САЩ. Европа преживява Брекзит. Австрия желае да бъде страна, която изгражда мостове\", заяви Курц. „Желаем да намалим тези напрежения. Желаем да работим за силен ЕС. Нашето мото е „Европа, която защитава\". Радваме се, че можем да бъдем домакини на следващото председателство. Ще работим интензивно през следващите 6 месеца\", каза още Курц. Премиерът Бойко Борисов пристигна в Шладминг, където символично предаде европредседателството на австрийския канцлер Себастиан Курц. Борисов бе посрещнат от канцлера Курц и председателя на Европейския съвет Доналд Туск. Символиката във вашето лого е „Европа, която защитава\", а ние можем да сме защитени само когато сме единни, каза министър-председателят Бойко Борисов на пресконференция, след като предаде европредседателството на Австрия. „Тук се чувстваме като у дома си. Нашите планини Рила и Пирин действително са толкова красиви. Нашето лого беше „Съединението прави силата\". Символиката във вашето лого е „Европа, която защитава\", а ние можем да сме защитени само когато сме единни. Преди тези 6 месеца със Себастиан Курц имахме непрекъснат диалог. Времето е много сложно. Действително да имаме австрийско председателство на Европа, която защитава всяка държава\", заяви Бойко Борисов. Преди предаването на председателството премиерът Бойко Борисов, федералният канцлер на Австрия Себастиан Курц и председателят на Европейския съвет Доналд Туск проведоха среща. Във фокуса на разговорите бяха поставени резултатите, постигнати по време на Българското председателство на ЕС и приоритетите на Европейския съвет в следващите шест месеца, по които ще работи Австрийското председателство, съобщиха от правителствената пресслужба. Българският министър-председател благодари за конструктивния диалог в Съвета, който даде възможност да се поднови вниманието върху балканския регион. „Даването на ясен хоризонт за започване на предприсъединителни преговори с Албания и Република Македония постави основите за перспективата на целия регион\", каза премиерът Борисов и подчерта, че Срещата на върха за Западните Балкани в София е изиграла много важна роля в този процес. Министър-председателят Борисов пожела успех на канцлера Курц с председателството и подчерта, че винаги може да разчита на председателя на Европейския съвет Доналд Туск. Австрийското председателство продължава линията на Българското като акцентира върху три основни приоритета - сигурност и борба с нелегалната миграция, конкурентоспособност чрез дигитализация и перспектива за страните от Западните Балкани и Югоизточна Европа.", "date": "2018.06.30", "title": "Борисов: Европа може да се защити само когато е единна"}
{"url": "http://standartnews.com/svyat/tramp_pita_za_ronaldo_toy_li_e_nayvelikiyat_igrach-373189.html", "text": "Американският президент Доналд Тръмп се включи в световния спор дали Кристиано Роналдо е най-великият футболист на планетата. Милиардерът се поинтересува дали нападателят на Португалия и Реал Мадрид наистина е \"най-великият играч\" на среща с португалския си колега Марсело Ребело де Соуза в Белия дом. \"Казват, че той е най-великият играч\", обърна се Тръмп към колегата си, обсъждайки качествата на нападателя. „Е, кажи ми, колко добър е той? Впечатлен ли си от него?\" „Аз съм много силно впечатлен, той е най-добрият играч в света\", отвърнал патриотично Де Соуза. Тогава Тръмп изненадващо насочил разговора към политиката в опит да се пошегува: \"А Крисчън ще се кандидатира ли за президент срещу теб? Той няма да победи, знаеш, че няма да победи, нали?\" Смутеният от неочаквания обрат във футболния разговор Де Соуза отвърнал: \"Португалия не е Съединените щати, малко по-различна е, г-н Президент\".", "date": "2018.06.30", "title": "Тръмп пита за Роналдо: Той ли е най-великият играч?"}
{"url": "http://standartnews.com/svyat/germaniya_gotova_da_prati_politsai_v_balgariya_za_ohrana_na_granitsite-373192.html", "text": "Германия е готова да изпрати допълнителни полицейски части, по-конкретно в България, с цел опазване на външните граници на Евросъюза. Това се казва в писмо на канцлера Ангела Меркел, изпратено до лидерите и депутатите на партиите в управляващата коалиция. Мерките имат за цел съкращаване броя на пристигащите в Европа мигранти, които Меркел иска да осъществи до края на август. 14 страни са готови да участват в схемата на Берлин за ускорено връщане на мигранти, пристигнали първо на тяхна територия. Това са: Вишеградската четворка, Франция, Белгия, Испания, Португалия, прибалтийските страни, Люксембург, Холандия и Швеция. България не е сред тях.", "date": "2018.06.30", "title": "Германия готова да прати полицаи в България за охрана на границите"}
{"url": "http://standartnews.com/balgariya/otmeniha_bedstvenoto_polozhenie_v_etropole-373188.html", "text": "В Етрополе е отменено бедственото положение, съобщи зам.-кметът Росица Христова. Изпомпването на вода продължава, ще започне и описване на щетите. Има отнесени пътища и мостове, засегнатите домакинства в общината са близо 70. Проблем със електрическото захранване няма. Питейната вода също започва да се избистря, засега няма вода само в две села.", "date": "2018.06.30", "title": "Отмениха бедственото положение в Етрополе"}
{"url": "http://standartnews.com/balgariya/tsvetanov_nyama_druga_partiya_kato_gerb_koyato_ima_takav_potentsial_ot_mladi_hora-373190.html", "text": "Няма друга партия като ГЕРБ, която има такъв потенциал от млади хора, каза заместник-председателят на ПП ГЕРБ и лидер на парламентарната група на ГЕРБ Цветан Цветанов на регионален семинар на МГЕРБ - София-град и МГЕРБ - София област. Ораторът се спря и върху успешното българско председателство на Съвета на Европейския съюз, което завърши днес. \"Важното на европредседателството е това, че България и София бяха в центъра на събитията\", каза още той. Цветанов също посочи, че Австрия, която поеме ротационното ръководство на ЕС през следващите шест месеца, ще продължи да работи върху приемането на Западните Балкани в ЕС. \"Нямаше европейски лидер, който да не говори за успешното българско председателство\", каза още той. \"Днешната среща между представители на Конгреса на САЩ и Европейския парламент бе в София и това стана за пръв път в нашата столица\", каза още Цветанов.", "date": "2018.06.30", "title": "Цветанов: Няма друга партия като ГЕРБ, която има такъв потенциал от млади хора"}
{"url": "http://standartnews.com/balgariya/zapochva_obsledvaneto_na_st_hristo_botev-373181.html", "text": "Стартира ескпертното проучване на ст. „Христо Ботев\", което има за цел да извърши детайлно изследване на състоянието на конструкцията на съоръжението. Точно 4 години след преустановяване на строителството на клубния стадион на ПФК „Ботев\", екип от специалисти от „УАСГ – ЦНИП\" ЕООД („Университет по Архитектура, Строителство и Геодезия - Център за научни изследвания и проектиране\") ще определи моментното положение на стомано-бетонната структура. Ръководителят на избрания от Община Пловдив еспертен състав - доц. Иван Ростовски, посети днес ст. \"Христо Ботев\", за да се запознае на място с обекта, по който неговият екип започва работа в началото на следващата седмица. Детайлното обследване на стадиона включва проучвателни, експертни и изпитвателни дейности, като технически оглед, изследване и документиране на наличните дефекти, пукнатини и повреди в елементите на конструкцията, промените в структурата на бетона, недопустими деформации и провисвания на отделни елементи и много други проучвания. След края на обследването ще бъде представен доклад за състоянието на конструкцията. Резултатите от него ще бъдат обявени пред обществеността от ПФК „Ботев\".", "date": "2018.06.30", "title": "Започва обследването на ст. “Христо Ботев”"}
{"url": "http://standartnews.com/balgariya/zaharieva_v_balgariya_nyama_da_ima_tsentrove_za_kontrol_na_migranti-373186.html", "text": "Дъблинският регламент, според който бежанците се връщат в първата държава, пред която са минали на територията на ЕС, трябва да бъде променен. Това каза пред bTV вицепремиерът и външен министър Екатерина Захариева. Според нея регламентът не работи в кризисна ситуация. \"Той е създаден така, че всъщност не знаем какво да правим тогава, когато настъпи криза\", отбеляза тя. \"Спомняте си блокажа на 1 милион души, канцлерът Меркел спаси и балканските, и централноевропейските държави. Те бяха блокирани и никой не желаеше да ги приеме. Германия тогава показа солидарност. В същото време търпението на германското общество започва да се изчерпва. Виждате какво напрежение има в коалицията в Германия\", допълни Захариева. Трябва да показваме солидарност и да опазваме заедно външните граници на ЕС, защото от бежанска криза се превърна в незаконно миграционна криза. Когато ти знаеш, че като дойдеш, където и да било, преминеш незаконно и ще можеш да се движиш свободно в Европа и да избираш къде да живееш, не може да ме убедите, че сте бежанец. Бежанците по принцип търсят първото безопасно място, отбеляза Захариева.", "date": "2018.06.30", "title": "Захариева: В България няма да има центрове за контрол на мигранти"}
{"url": "http://standartnews.com/balgariya/karakachanov_problem_sas_sigurnostta_ima_i_toy_ne_se_reshava_s_prazni_prikazki-373184.html", "text": "Проблем със сигурността има и той не се решава с празни приказки от трибуната на Народното събрание, а с това да дадем кураж на полицаите да си вършат работата. Това каза вицепремиерът и министър на отбраната Красимир Каракачанов по време на Празника на билките, планината и туризма, който се провежда в местността „Айдушко сборище\" над село Балканец, община Троян, предаде репортер на Радио „Фокус\". „И, ако ние не ги убедим, че те трябва да спазват закона, че няма да бъдат наказвани за това, че прилагат закона към престъпниците по най-твърдия начин, ако щете дори и с използването на сила – няма да има ефект. Не може разбеснели се цигани да хвърлят пейки и да замерват полицаите и да няма последици. В много от държавите, които нашите политици обичат да дават за пример, като САЩ, Великобритания, Германия – там, ако някой си позволи да удари полицай, той просто ще бъде застрелян на място и го знаят, и за това никой не си позволява да им налита и да ги бие. Докато тук хелзинкски комитети, всевъзможни измислени герои, отиват и защитават престъпниците и те се чувстват безнаказани, категоричен е вицепремиерът. \"Основният проблем е следният - ако политическите партии не се отучат от навика да купуват цигански гласове, да хрантутят цигански босове, които след това им осигуряват гласовете, тези хора ще продължават да се чувстват безнаказани, силни и ще продължават да правят безобразията си. Това е истината. Всичко друго са хубави приказки. Полиция ли няма? Полиция има, но трябва да ѝ дадем сила със закона, да може да употребява всички средства, за да озаптява тези по улиците, които беснеят. Вотът на недоверие приключи, колегите от БСП не са бяха подготвили много добре. Уж опозиция, виждате и Марешки играе едни игри, май подкрепи правителството. Част от опозицията нямаше мотиви, другата част като „Воля\" на практика не се държаха като опозиция, но това е техен проблем\", заяви Каракачанов. Армията винаги е на разположение да съдейства при влошаване на метеорологичната обстановка у нас, каза още вицепремиерът. „Военнослужещите съдействат на хората на няколко места в България. Аз съм разпоредил още в четвъртък да имат готовност, Щабът на отбраната е готов, навсякъде, където се наложи, да се вади техника и да се помага на хора при наводнения и получаване на свлачища. Армията ще помогне, както винаги го е правила. Всичко е в пълен синхрон с министъра на вътрешните работи, с шефа на пожарната\", заяви още вицепремиерът Каракачанов.", "date": "2018.06.30", "title": "Каракачанов: Проблем със сигурността има и той не се решава с празни приказки"}
{"url": "http://standartnews.com/balgariya/borisov_evropeets_sam_no_balgariya__mi_e_pomila_-373196.html", "text": "\"Аз съм европеец, но България ми е по-мила\". Това заяви премиерът Бойко Борисов на брифинг на летището след завръщането от Австрия. Той потвърди категоричната си позиция, че България няма да приеме обратно бежанци от други страни в Евросъюза. Поводът за коментара му беше новината, че канцлерът на Германия Ангела Меркел е постигнала споразумения с 14 държави от ЕС за незабавно връщане на незаконни мигранти в първоначално регистриралите ги държави. Борисов напомни, че винаги е твърдял, че Германия е моторът на съюза, а Меркел е допринесла много за просперитата на цяла Европа. По въпроса за мигрантската криза обаче България държи на своята позиция, огласена от премиера и на срещата на върха в Брюксел. Трите основни точки в нея са на първо място укрепване на външните граници на ЕС с още пари, техника и граничари, след това преговори с държави извън съюза за създаване на центрове, където да се отделят бежанци от икономически мигранти и едва тогава преговори за вторично разпределение на мигрантите в рамките на общността.  Борисов подчерта, че България е направила всичко необходимо по отношение на мигрантската криза. \"Ние сме били винаги най-солидарни. Но аз солидарността я разбирам по друг начин. Изградихме ограда, пратихме жандармерия, дори армията и миграционният натиск е сведен до нула. Въпреки големия хейт от България, аз си говорих с Ердоган и пазенето на границата ни е дадено за пример\", изреди Борисов и натърти, че България е гарантирала външната граница на съюза.  Той заяви, че преди да се вземат мерки 60 000 мигранти (20 хиляди при управлението на БСП) са минали през страната ни и са отишли в Германия, за което сме благодарни  на властите в Берлин и специално на Меркел, която е проявила хуманизъм и поела това бреме. Сега обаче според Борисов е несправедливо да се говори за вторично преразпределение на мигрантите. \"Ако една държава е изпуснала бежанци, тогава да се върнат. Но тези, които са отишли да си търсят препитанието в Европа, са регистрирани. Защо ни наказват за това? Предложих им за 6 месеца да спрем достъпа до ЕС, да решим всички проблеми\", поясни Борисов. Той пак повтори, че винаги е бил за проевропейските решения и сега е убеден, че неговите предложения са приемливи и съобразени с интересите на всички лагери в ЕС, включително с Вишеградската четворка, както и с останалите страни на първа линия на мигрантската вълна-Италия, Гърция и Испания.  \"Мисля, че в случая позицията ни за мигрантите е наравно коректна със всички.  Аз съм за солидарност. Като решим всички какво да правим, сядаме и се разбираме\", заяви премиерът и напомни, че 6 месеца се работи върху преработването на Дъблинското споразумение. Борисов беше категоричен, че не може да поеме риска да приеме обратно мигранти у нас, защото това може да има непоправими последствия в дългосрочен план. Той обясни, че вече никой в ЕС не би се наел да приеме бежанци срещу пари от Брюксел, защото подобен ход ще доведе до политическа криза в съответната страна. \"Много съм европеец, но българите са ми на първо място. Трябва да се намери общо европейско решение.  Като нация, като народ, трябва да си държим нашата позиция\", заключи министър-председателят.", "date": "2018.06.30", "title": "Борисов: Европеец съм, но България  ми е по-мила"}
{"url": "http://standartnews.com/balgariya/vse_poveche_balgari_patuvat_v_chuzhbina_gartsiya_ostava_favorit-373182.html", "text": "Националният статистически институт публикува през седмицата последното си проучване, според което българите пътуват все повече в чужбина. По данни на НСИ пътуванията на българите зад граница са се увеличили с 12 % в сравнение със същия период през 2017 г. Оказва се, че близо 730 000 сънародници са избрали да пътуват извън България през последния месец, като за 34% от нас преминаването на границите е било с цел почивка. Като тенденция през последните години на туристическата карта се появяват нови предпочитани дестинации като Италия, Белгия, Сърбия и Испания. Увеличение на пътуващите в чужбина беше отчетено от НСИ още през април - с 10% повече от миналата година. Въпреки новите любими места за почивка обаче Гърция си остава фаворит. Само през май 184 000 българи са избрали гръцкото слънце за своята първа лятна почивка. От тази година в Гърция има нова туристическа такса, която се заплаща на място. Повишение на цените в хотелите в гръцките курорти забелязват българските туристи. Според тях офертите в хотелите в Халкидики са чувствително по-скъпи в сравнение с миналата година. В Гърция обаче са категорични – услугата, която предлагат, е достъпна и с нормална цена. Джули Гунарес, която държи хотел на първа линия в курорта Никити, казва: „Ние сме малък хотел и цените започват в началото на април от 30 евро за двойна стая и стигат до 120 евро за големите апартаменти във високия сезон. Цените падат отново в края на сезона и стигат отново до 30 евро за нощ\", обяснява Джули Гунарес, собственик на хотел. Тези цени обаче, според българските туристи, са сериозно завишени. Колкото и да ровят из офертите, сънародниците ни трудно намират хотели на миналогодишните цени. Живка Таскова казва пред NOVA: „Миналата година бяхме на почивка в Гърция – седем нощувки за около 700 лева. Тази година пак мислехме да ходим на почивка в южната съседка, но като разглеждахме обявите, ни направи впечатление, че цените са доста завишени - около 1000 лева излизат същите нощувки, които бяха миналата година\". В джоба на българите бърка и допълнителният данък, който е въведен в гръцките курорти. Според закона в южната ни съседка всеки хотел, в зависимост от категоризацията си, е задължен да събира такса в размер от 50 цента до 10 евро на стая за нощ. Гръцките хотелиери са убедени, че бурите и наводненията от последните дни няма да се отразят на туристическия сезон. Природното бедствие обаче все пак е довело до анулиране на малка част от скорошните резервации.", "date": "2018.06.30", "title": "Все повече българи пътуват в чужбина. Гърция остава фаворит"}
{"url": "http://standartnews.com/balgariya/i_prez_yuli_shte_ima_valezhi_temperaturite_shte_sa_ot_10_do_39_gradusa-373169.html", "text": "Температури през юли ще падат до 10-15 градуса, ще има и дни със стойности до 39 Най-ниските температури през юли у нас ще са между 10 и 15 градуса, а най-високите - между 34 и 39 градуса, съобщи Марияна Попова - синоптик в Националния институт по метеорология и хидрология при БАН. По думите й през юли у нас се очаква средната месечна температура да бъде около нормата, която за равнините е между 22 и 26 градуса, за високите полета - между 18 и 21 градуса, а за планините - между 6 и 13 градуса. Месечната сума на валежите ще бъде около нормата, която за по-голямата част от страната е между 40 и 70 л/кв.м, по Черноморието и долината на река Струма - между 30 и 50 л/кв.м, а за планинските райони - от 70 до 120 л/кв.м. След обилните валежи и хладното време през последните дни на юни, още в началото на юли ще настъпи относително стабилизиране на атмосферата и валежите чувствително ще намалеят. Над по-голямата част от страната ще преобладава слънчево време, но ще има и временни увеличения на облачността, само на отделни места - все още с краткотрайни валежи. Температурите слабо ще се повишат, но ще останат по-ниски от обичайните. Около средата и през втората половина от първото десетдневие времето отново ще стане неустойчиво, със следобедни краткотрайни валежи и гръмотевични бури. Температурите ще останат без съществена промяна. В началото на второто десетдневие на юли все още на места ще има превалявания. Впоследствие ще има няколко дни със спокойно, предимно слънчево време. Температурите, след слабо понижение, ще започнат да се повишават. Около средата на периода атмосферата пак ще се лабилизира и на места ще има краткотрайни валежи и гръмотевични бури. Към края на десетдневието ще започне по-трайно стабилизиране, както и повишение на температурите. През повечето дни от третото десетдневие на юли въздушната маса над страната ще е устойчива. Ще бъде предимно слънчево, температурите ще се повишат още и вече ще са по-високи от обичайните, прогнозира метеорологът.", "date": "2018.06.30", "title": "И през юли ще има валежи, температурите ще са от 10 до 39 градуса"}
{"url": "http://standartnews.com/balgariya/broyat_na_neobitaemite_zhilishta_raste_tarsi_se_nachin_da_se_polzvat_za_sotsialni_nuzhdi-373174.html", "text": "Броят на необитаемите жилища в България расте. Те са 1 220 416 или над 31 процента от всички жилища в страната, съобщиха от Министерството на регионалното развитие и благоустройството (МРРБ). В същото време все повече хора нямат шанс да се сдобият със собствен жилищен имот или имат нужда от подкрепа, за да вземат под наем. Затова една от основните задачи при управление на жилищния фонд в България е да се намери начин броят на необитаемите жилища да бъде намален и да се повиши тяхната използваемост. Това е една от целите, заложени в Националната жилищна стратегия, която е качена на сайта на МРРБ за обществено обсъждане. В стратегията се посочва, че жилищното строителство непрекъснато расте. В периода до 2020 г. ще бъде надминат строителният бум от 2007-2009 г. с изграждане на около 20 хил. жилища на година. Тези прогнози са направени на база очаквания икономически растеж в страната и нарастващия инвестиционен интерес, който се изразява в търсене на терени и големия брой издадени строителни разрешения. Броят на жилищата надхвърля броя на домакинствата, а жилищното потребление е сравнимо с това в ЕС (550 жилища/1000 обитатели). Но проблемът е, че финансовата достъпност до жилище се влошава. Отношението цена/доход нараства. През 2015 г., по данни на НСИ, цената на жилищата надхвърля над 6,6 пъти доходите. За сравнение през 2013 г. това съотношение е 6,3 или се увеличава делът на хората, нуждаещи се от подкрепа за придобиване или наемане на жилище. Друг идентифициран в стратегията проблем е, че общественият жилищен фонд е сведен до символичен дял от 2,4 процента. Той трудно се управлява поради разпръснатостта му сред частни жилища в етажна собственост, а общините разполагат с ограничени ресурси за неговото поддържане. Изводът е, че е необходимо да се намерят механизми за адаптиране на съществуващия жилищен фонд и рационалното му използване. Една от идеите е да се реализират изменения в сферата на данъчното облагане, като се предвидят стимули за предоставяне на необитавано жилище за социални цели. Целта на общественото обсъждане на стратегията е именно да се съберат идеи и да се изработи най-добрият механизъм, който да е в полза на всички заинтересовани страни, посочват от МРРБ. В Стратегията се посочва още, че над 91 процента от фонда е с надеждна конструкция - масивна стоманобетонна, панелна или масивна. Повече от три четвърти от апартаментите в страната обаче са в сгради, които са на възраст над 30 години. Липсата на поддръжка на тези сгради води до бързото влошаване на състоянието им, затова съществува остра потребност от масово обновяване на съществуващия жилищен фонд и повишаване на неговата използваемост, се посочва в стратегията. Друг извод в нея е, че делът на собствениците на жилища, които се затрудняват да издържат собствеността си в сегашните пазарни условия, се увеличава. Но поради факта, че много хора са затруднени да отделят средства за поддържане на жилищата си, се предлага възможността те да ползват нисколихвени кредити или други финансови инструменти, които да се комбинират с безвъзмездна помощ. Размерът на помощта ще зависи и от мерките, които се финансират. Предлага се подкрепата за подобряване на конструктивна устойчивост и енергийната ефективност да се реализира единствено в случай, че обновяването не ангажира повече от 50 процента от стойността при ново строителство. В масовия случай, обновяване чрез изпълнение на всички предписания на техническия паспорт би покрило по-малко от 30 процента от стойността на ново строителство. За да се осъществява активна и системна жилищна политика, е необходимо ясно да се определят отговорностите на централно и местно ниво. На централно ниво е необходим орган, администриращ цялостна система за жилищно субсидиране и извършващ на практика националната жилищна политика. На местно ниво е необходим капацитет за създаване и изпълнение на общинските жилищни програми. Това не освобождава държавата от отговорности към социалното жилище и обновяването на съществуващия фонд, с които ще се изпълнят поетите ангажименти към Новия дневен ред за градовете на ЕС и Дневен ред 2030 за устойчиво развитие, се посочва още в съобщението от МРРБ.", "date": "2018.06.30", "title": "Броят на необитаемите жилища расте, търси се начин да се ползват за социални нужди"}
{"url": "http://standartnews.com/balgariya/borisov_i_kurts_se_kachvat_na_vrah_planay_za_predavane_na_evropredsedatelstvoto_snimki-373177.html", "text": "Премиерът Бойко Борисов и министърът по европредседателството Лиляна Павлова пристигнаха в Австрия, за да предадат официално щафетата на Виена. Церемонията по предаването ще се състои в австрийските Алпи под връх Планай, висок 1906 метра., докъдето гостите ще стигнат с лифт.  Преди нея обаче премиерът Борисов и австрийския канцлер Себастиян Курц проведоха неформален разговор на по чаша кафе. А премиерът Борисов дори свали вратовръзката си.  След това премиерът, федералният канцлер на Австрия Себастиан Курц и председателят на Европейския съвет Доналд Туск проведоха среща преди символичното предаване на Председателството на Съвета на ЕС. Във фокуса на разговорите бяха поставени резултатите, постигнати по време на Българското председателство на ЕС и приоритетите на Европейския съвет в следващите шест месеца, по които ще работи Австрийското председателство. Българският министър-председател благодари за конструктивния диалог в Съвета, който даде възможност да се поднови вниманието върху балканския регион. „Даването на ясен хоризонт за започване на предприсъединителни преговори с Албания и Република Македония постави основите за перспективата на целия регион\", каза премиерът Борисов и подчерта, че Срещата на върха за Западните Балкани в София е изиграла много важна роля в този процес. Министър-председателят Борисов пожела успех на канцлера Курц с председателството и подчерта, че винаги може да разчита на председателя на Европейския съвет Доналд Туск. Австрийското председателство продължава линията на Българското като акцентира върху три основни приоритета - сигурност и борба с нелегалната миграция, конкурентоспособност чрез дигитализация и перспектива за страните от Западните Балкани и Югоизточна Европа. Организаторите на събитието в Австрия призоваха гражданите да дойдат със семействата и приятелите си, като си вземат одеяло и австрийски храни за пикник. Началото на австрийското европредседателство ще бъде дадено в присъствието на председателя на Европейския съвет Доналд Туск и на австрийския канцлер Себастиян Курц, който е запален планинар. На алпийския стадион ще има концерт на музиканти от цяла Европа. На събитието ще присъстват около 7000 гости до горната станция на лифта Планай, а други 20 000 души ще са в долината, съобщиха световните агенции.", "date": "2018.06.30", "title": "Борисов и Курц се качват на връх Планай за предаване на европредседателството (СНИМКИ)"}
{"url": "http://standartnews.com/balgariya/borisov_katsna_v_zaltsburg_i_se_otpravya_kam_shladming_za_da_predade_predsedatelstvoto_na_avstriya-373173.html", "text": "Премиерът Бойко Борисов кацна в Залцбург и се отправя към Шладминг, където символично ще предаде председателството на Съвета на ЕС на австрийския канцлер Себастиан Курц. Преди събитието българският премиер ще проведе работна среща с канцлера Курц и председателя на Европейския съвет Доналд Туск. Те ще обсъдят изпълнението на приоритетите по време на Българското председателство и приемствеността им от Австрия, част от които са темите за европейската перспектива и свързаност на страните от Западните Балкани, за дигитализацията и за сигурността и миграцията. В състава на официалната делегация в Австрия е и министърът на Българското председателство на Съвета на Европейския съюз 2018 Лиляна Павлова.", "date": "2018.06.30", "title": "Борисов кацна в Залцбург и се отправя към Шладминг, за да предаде председателството на Австрия"}
{"url": "http://standartnews.com/balgariya/parva_zhertva_na_navodneniyata_v_balgariya-373178.html", "text": "Първа жертва на наводненията от последните дни в България. Мъж в град Роман е загинал, докато е изпомпва вода от мазето си. Вероятно го е ударил ток. Очаквайте подробности!", "date": "2018.06.30", "title": "Първа жертва на наводненията в България"}
{"url": "http://standartnews.com/balgariya/srednoshtna_prestrelka_vav_veliko_tarnovo_mazh_e_mezhdu_zhivota_i_smartta-373180.html", "text": "Мъж е прострелян късно снощи на околовръстния път на Велико Търново, съвпадащ с улица „Магистрална\". Случаят се разследва от криминалисти от града, съобщи говорителят на Областна дирекция на МВР – Велико Търново Марияна Христова, цитирана от Агенция \"Фокус\". Сигнал за инцидента е получен в 22.40 часа, вчера. По данни на подателя в района на магазин „К 2\" в града е намерен мъж в безпомощно състояние. На мястото е изпратен екип на Спешна помощ. В последствие при прегледа е установено, че мъжът има рана в областта на главата. Той е настанен за лечение във великотърновската болница. Уведомени са полицейските служители. От проведените до момента действия по разследването задържан за 24 часа е мъж от Велико Търново, който е заподозрян, като съпричастен към извършеното деяние. Работата по изясняване на случая продължава под наблюдението на прокуратурата.", "date": "2018.06.30", "title": "Среднощна престрелка във Велико Търново, мъж е между живота и смъртта"}
{"url": "http://standartnews.com/balgariya/prof_georgi_rachev_sinoptichnata_obstanovka_ot_poslednite_dni_e_tipichna_za_zimata_-373185.html", "text": "Синоптичната обстановка от последните дни е типична за зимата, каза климатологът проф. Георги Рачев в предаването „Тази събота\" по bTV. Средиземноморският циклон „Нефели\" се задържа 5-6 дни над Балканския полуостров, което също не е типично, отбеляза той. „Изля се страшно много дъжд. В тези няколко дни – от вторник до събота, е изпълнена нормата за месеца. Това са над 100-150 л/ кв.м, и то само за няколко дни\", каза климатологът. Той посочи, че днес в Западна България вече започна да духа вятър, но той не е студен. Този вятър ще донесе малко по-топъл въздух. „От утре се надявам да пуснем най-после слънцето, защото поне София и Западна България изживяха 3-4 мрачни дни, типично октомврийско-ноемврийски, а не като за края на първия летен месец\", заяви проф. Рачев. Във вторник, 3 юли, вече се очакват температури от 27-29 градуса, малко по-хладно ще е по морето – 24-26 градуса. Връщаме се към типичното юлско време, категоричен беше климатологът.", "date": "2018.06.30", "title": "Проф. Георги Рачев: Синоптичната обстановка от последните дни е типична за зимата"}
{"url": "http://standartnews.com/balgariya/vremeto_ostava_dazhdovno_i_hladno-373159.html", "text": "Атмосферното налягане остава значително по-ниско от средното за месеца. Днес облачността над страната ще е значителна, на много места ще има валежи от дъжд, но вече ще са с по-малки количества. На места в Източна и Централна Северна България след обяд ще има и гръмотевична дейност. Ще духа слаб до умерен запад-северозападен вятър. Остава сравнително хладно с максимални температури между 20° и 25°. Над Черноморието облачността ще е по-често значителна и на места главно в следобедните часове ще превали и прегърми. Ще духа до умерен югозападен вятър, вечерта ще се ориентира от запад-северозапад. Максимални температури на въздуха 22-24°, близки до температурата на морската вода. Вълнението на морето ще е 2 бала. Над планините ще се задържи предимно облачно с валежи от дъжд. Ще духа умерен до силен северозападен вятър. Максималната температура на височина 1200 метра ще е около 14°, на 2000 метра – около 8°. През почивните дни въздушната маса ще се задържи неустойчива. Вече ще има и разкъсвания на облачността, но ще има и превалявания, временно интензивни, а и на места с гръмотевици. Вероятността за значителни валежи в по-голямата част от страната вече намалява, но в събота в отделни райони в Северна България тя остава повишена. Вятърът от запад-северозапад ще се усили - ще бъде предимно умерен, в северозападните райони и временно до силен. Температурите слабо ще се повишат. В понеделник над по-голямата част от страната облачността ще се разкъса, временно до предимно слънчево. Около и след обяд отново ще има по-значителни временни увеличения на облачността. В отделни, главно планински райони, ще превали краткотраен дъжд, ще прегърми. От север ще проникне малко по-хладен въздух.", "date": "2018.06.30", "title": "Времето остава дъждовно и хладно"}
{"url": "http://standartnews.com/balgariya/8_kandidati_za_stroitelstvoto_na_uchastak_ot_sofiyskiya_okolovrasten_pat-373166.html", "text": "Осем са отворените оферти в откритата обществена поръчка за проектиране и строителство на над 6 км от Софийския околовръстен път в отсечката от пътен възел \"Цариградско шосе\" до пътен възел \"Младост\". Индикативната стойност на проекта е 123 млн. лв. без ДДС и ще се финансира от републиканския бюджет. Съобщението е на пресцентъра на агенция \"Пътна инфраструктура\" (АПИ). Отворените оферти по реда на постъпването им в деловодството на Агенция \"Пътна инфраструктура\" са на: \"Обединение \"Ринг Роуд\", с участници: \"ДЖИ ПИ Груп\" АД и \"Трансконсулт-22\" ООД;\"ДЗЗД \"АПП СОП\", в което са: \"Пътища Пловдив\" АД и \"Агромах\" ЕООД; \"Трейс Груп Холд\" АД;\"ИСА-2000\" ЕООД; \"ГБС Инфраструктурно строителство\" АД;Обединение \"Геопът СОП Младост\", в което са: \"Геострой\" АД и \"Пътстрой 92\" АД; \"ПСТ-СЕТ Младост\" ДЗЗД, с участници: \"ПСТ Груп\" ЕАД и \"СЕТ КЪМПАНИ\" АД и \"Хидрострой\" АД. Началото на проектния участък е при км 35+260, което е малко след края на пътния възел при пресичането на бул. \"Цариградско шосе\" и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по три ленти за движение в посока, средна разделителна ивица, разделителни ивици между локалите и директното трасе, две локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. \"Стар Лозенски път\", п. в. Патриарх Герман\", п. в. \"Самоковско шосе\", п. в. \"Младост\". Ще бъдат изградени три пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство. С реализацията на проекта ще се улесни движението на транзитния трафик и връзката между автомагистралите \"Струма\" и \"Тракия\".", "date": "2018.06.30", "title": "8 кандидати за строителството на участък от Софийския околовръстен път"}
