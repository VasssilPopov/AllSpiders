{"url": "https://www.standartnews.com/sport/vesko-tsinzov-s-dostoen-final-na-karierata-si-386129.html", "text": "Водещият български състезател в ски бягането Веселин Цинзов сложи край на активната си състезателна кариера днес с участието си в дисциплината 15 км, класически стил на Световното първенство в Зеефелд (Ав). Въпреки тежкото състезание, заради температурата от 15 градуса над нулата Веско зае 40-о място от 93-а от 35 нации, които застанаха на старта. Българинът изостана само на 3:42,2 мин от победителя Мартин Сундби (Нор). Мартин Пенчев е 73-и, а 18-годишния Тодор Малчов, който премина успешно квалификацията зае 85-о място. Въпреки топлото време васкмайстора на нашите Иван Бургов свърши перфектна работа, както и треньора за световното Костадин Митков. За Цинзов това бе осмо поредно световно първенство на което взима участие. Също така той е стартирал и на три зимни олимпиади. Веско е многократен държавен и балкански шампион. Българският тим се прибира утре. ", "date": "2019.02.27", "title": "Веско Цинзов с достоен финал на кариерата си"}
{"url": "https://standartnews.com/kultura/dzhud-lou-se-sgodi-386124.html", "text": "Джуд Лоу официално е сгоден. Приятелката му от 4 години насам Филипа Коан неволно потвърди новината, като бе заснета с годежен пръстен посред бял ден. Според „The Sun“ актьорът помолил най-големия си син Рафърти, който е от бившата му съпруга Сейди Фрост, да му бъде кум на сватбата. Източници, близки до Лоу, споделиха: „Самата церемония ще бъде като от доброто старо време – много пиене, ядене и танци. Всичките му приятели от юношеските години в Лондон ще присъстват. Двамата са заедно отдавна и много добре се разбират – това беше следващата логична стъпка във връзката им“. Някои от предполагаемите звездни гости на сватбата ще бъдат Джон Лий Милър, Юън Макгрегър, Брад Адамс и Шон Пъртуин. Спекулира се, че церемонията ще бъде проведена през май.", "date": "2019.02.27", "title": "Джуд Лоу се сгоди"}
{"url": "https://www.standartnews.com/sport/sundbi-s-titlata-na-svetovnoto-po-ski-byagane-386120.html", "text": "Норвежецът Мартин Йонсруд Сундби спечели титлата в интервалния старт на 15 километра класически стил на Световното първенство по ски-бягане в Зеефелд (Австрия). Сундби финишира за 38.22.6 минути и заслужи първо индивидуално злато в кариерата си на голям шампионат. Норвежецът изоставаше почти по цялата дистанция, но със силен последен километър успя да изпревари на финала с 2.9 секунди руснака Александър Бессмертних, който завърши втори. Трети на 20.4 секунди остана защитаващият световната си титла от Лахти 2017 Иво Нисканен (Финландия). Олимпийският шампион в дисциплината Дарио Колоня (Швейцария) остана шести на 32.2 секунди зад победителя. \r\nТова беше второ отличие за Сундби в Зеефелд след бронза в скиатлона на 40 километра, както и четвърти триумф за Норвегия в четири дисциплини при мъжете досега. \r\nОт българите най-добре се представи Веселин Цинзов, който завърши на 40-о място с изоставане от 3:24.2 минути от победителя. \r\nМартин Пенчев се нареди 73-и на 6:40.2 минути, а Тодор Малчов се класира 85-и от 87 завършили на 10:04.5 минути.", "date": "2019.02.27", "title": "Сундби с титлата на световното по ски бягане"}
{"url": "https://www.standartnews.com/sport/kobrata-variant-za-taysn-fyuri-386072.html", "text": "Най-голямото боксово зрелище за 2018 г. беше мачът между Тайсън Фюри и Диотей Уайлдър през декември. Двамата предложиха страхотен сблъсък за феновете, които със сигурност се надяваха на повторението му, още повече, че завърши наравно. Още след финалния гонг двамата коментираха евентуалните дати за повторението му. Очакванията бяха такъв да има още през април, но в крайна сметка тази нощ британският боксьор окончателно сложи кръст на тези надежди с писмо до WBC. Или поне за този момент не се очаква нов мач между двамата.  \r\nОт Световния боксов съвет обявиха официално, че са получили писмо от Циганския крал, че засега замразява плановете за реванш, но запазва възможността за пренасрочването му за по-късна дата. От щаба на Уайлдър са били готови да се договорят за втори мач, но сега ще трябва да се съобразят с плановете на Фюри.  \r\nСамият британец иска да проведе следващата си битка през лятото. Такива са намеренията и на новите му промоутъри от Top Rank, които подписаха мегасделка с телевизионния гигант ESPN за излъчването на мачовете на боксьора.  \r\nОпциите пред него първоначално бяха три, но една отпадна. Става въпрос за Джарел Милър, който има мач с Антъни Джошуа през юни и няма да има достатъчно време за подготовка за евентуален мач с Фюри само няколко седмици по-късно.  \r\nТака за Фюри има вече четири възможни съперника, като един от тях е съотборникът му в Top Rank Кубрат Пулев, чийто следващ мач е на 23 март с румънеца Богдан Дину. Другите са новозеландецът Джоузеф Паркър, колумбиецът Оскар Ривас и британецът Дилиан Уайт.  \r\nЗасега първи преговори са проведени с Паркър, който е побеждавал братовчеда на Тайсън - Хюи Фюри. Това е правил и Кубрат Пулев, като именно двамата са големите фаворити за следващ съперник на Циганския крал. Яснота трябва да има съвсем скоро.", "date": "2019.02.27", "title": "Кобрата вариант за Тайсън Фюри"}
{"url": "https://www.standartnews.com/sport/radi-kirilov-macht-s-levski-e-bonus-386092.html", "text": "Голмайсторът на Славия от началото на 2019-а Радослав Кирилов е убеден, че белите могат да изненадат Левски  в предстоящото дерби между двата тима в неделя. Нападателят бе избран за номер едно на 22-ия кръг на Първа лига. \"Левски е добър отбор, гранд в България и ще бъде още по- амбициран след победата над ЦСКА. Ние обаче нямаме какво да губим и този мач реално е бонус за нас. Ще направим всичко възможно, за да вземем максимума от срещата с Левски\", каза Кирилов. Най- старото столично дерби е в неделя и ще се играе от 17:30 часа на стадион „Васил Левски”", "date": "2019.02.27", "title": "Ради Кирилов: Мачът с Левски е бонус"}
{"url": "https://standartnews.com/kultura/atila-zavladyava-stara-zagora-386089.html", "text": "Държавна опера-Стара Загора и Театро Лирико-Каляри са в усилена подготовка за осъществяването на  съвместната продукция на „Атила“ от Джузепе Верди. Класическата трупа  в Каляри е сред водещите в Италия - след миланската „Ла скала“ и Театро „Ла Фениче“ във Венеция. Премиерата на спектакъла е на 27 септември в Сардиния, а премиерата в Стара Загора е планирана за март 2020 година. „Атила“ е първата за България от подобен род сътрудничество продукция, която се подготвя, за да бъде представена на двете партньорски сцени. Двата театъра участват равнопоставено в подготвителния етап и реализацията на постановката. В Стара Загора ще бъдат ушити над 200 костюма и ще бъде направен декора за грандиозното представление. Режисьор на спектакъла  е именитият италиански режисьор, оперен певец, действащ журналист и оперен изследовател Енрико Стинкели, а художник на декорите и костюмите е Салваторе Русо. Тандемът Стинкели-Русо постави през 2004 на сцената на Софийската опера незабравимия „Отело“ – в тази постановка за първи път в България бяха отворени копюрите с балетна музика и бяха поставени танците, които много рядко се изпълняват и по света в спектаклите на  вердиевия шедьовър. В Каляри „Атила“ ще дирижира  световно признатият Маестро Донато Ренцети. Директорът на операта  в Стара Загора Огнян Драганов бе на кратко делово посещение в Каляри по покана на колегата си Клаудио Ораци за финализиране на детайлите по договора за съвместна дейност между двата театъра. Драганов присъства на официалното откриване на оперния сезон на Театро Лирико с премиерата за Италия на рядко изпълняваната опера „Робът“ от бразилския композитор Антонио Карлос Гомес. В ролята на Илара е световната дива Светла Василева, която преживя за пореден път в своята блестяща международна кариера голям успех. Именитото българско сопрано пее още на  27 февруари, 1 и 3 март в Каляри.", "date": "2019.02.27", "title": "Атила завладява Стара Загора"}
{"url": "https://standartnews.com/kultura/metamorfozi-za-patso-v-novite-stolichani-386070.html", "text": "Темите от новините често попадат в сюжета на „Столичани в повече“ – пари, власт, корупция, малко любов и много хумор. В тринайстия сезон на любимия на българите и най-дълголетен комедиен сериал, създателите се придържат към формулата, която запленява милиони зрители повече от 10 години. Според продуцента и актьор Любо Нейков успехът на поредицата се дължи преди всичко на любовта: „В екипа цари семейна атмосфера и близост, изграждана през годините.“ Той призна, че когато не снимат, си липсват взаимно, а когато работят се карат, прегръщат и целуват. Обръзът на Пацо претърпява най-много трансформации в епизодите, които стартират на 1 март в 21:00 часа по bTV. Христо Гърбов сподели, че съвременните сюжети ще бъдат много щекотливи тази пролет. Той самият, като актьор, харесва еднакво своите превъплъщения в бедния и скромен кръчмар и милионерът с влияние в Извор. За сметка на това, обратната връзка от феновете е категорична – всички предпочитат добрия брат, а на лошия – мислят страшни наказания. И все още го питат, все пак няма ли брат-близнак. Режисьорът на поредицата Станислав Тодоров смята, че любовта на публиката се дължи на факта, че доста често в сюжета влизат злободневни теми, в които всеки се припознава или гледа по новините. Отличният актьорски състав е пъстър и ярък, вече е приел ролите като част от същността си. Но призна, че в началото никой не е очаквал да работят по 13-ти сезон на „Столичани в повече“. И са много щастливи, че са част от толкова дълголетна страна на забавлението.", "date": "2019.02.27", "title": "Метаморфози за Пацо в новите „Столичани“"}
{"url": "https://standartnews.com/kultura/nik-paul-vodi-mezhdunarodnoto-zhuri-na-23-tiya-sofiya-film-fest-386084.html", "text": "В началото на 70-те години, заедно с британския бизнесмен Ричард Брансън, Ник Пауъл създава Virgin Records - звукозаписна компания, която само за 10 години се превръща в световен конгломерат. След като продава акциите си в нея, през 1982 година Пауъл влиза в партньорство със Стивън Уули. Резултатът е Palace Pictures („The Evil Dead”, „Diva” и „Blood Simple”), а по-късно - Palace Productions, компания, която изключително бързо се налага във филмовата индустрия. Ник е изпълнителен продуцент на всички продукции, включително и на „Company of Wolves“ и номинираните за „Оскар“ „Мона Лиза“ и „Играчка-плачка“ на Нийл Джордан, както и „Скандал“ на Майкъл Кейтън-Джоунс. Впоследствие компанията на Пауъл и Уули Scala продуцира „Абсолютно начинаещи“ на Джулиън Темпъл, който ще видим на София Филм Фест, „Backbeat” на Иън Софтли, „Неоновата библия“ на Терънс Дейвис, дебюта на Шейн Медоуз „Twenty Four: Seven“, номинирания за „Оскар“ и спечелилия „Златен глобус“ „Little Voice“ на Марк Хърман, „Last Orders” на Фред Шепизи, „Дами в лилаво“ на Чарлс Данс, както и „Brimstone“ на Мартин Кулховен с Гай Пиърс, Дакота Фанинг и Кит Харингтън, представен премиерно на кинофестивала във Венеция през септември 2016 година, а след това показан и в Торонто и Лондон. През 2018 година Пауъл се отказва от поста на директор на прочутото Национално училище за кино и телевизия в Обединеното кралство. Докато го ръководи, филмите на студентите получават многобройни номинации за „Оскар“ и награди на БАФТА. През 2018 година училището получава наградата на БАФТА за изключителен принос. Ник е кавалер на Ордена на изкуствата. Бил е председател на Европейската филмова академия и комитета по филми на БАФТА. В момента концентрира усилията си върху това да управлява Scala Productions. Филмовата компания работи върху пост-продукцията на филма на Милчо Манчевски „Willow”, на който Пауъл е изпълнителен продуцент. Също така предстои да бъде завършен и филмовия дебют на Джулиъс Амедуме „Rattlesnakes”. Турската актриса Хазар Ергючлю, която има важна роля в най-новия филм на Нури Билге Джейлан „Дивата круша“ и е прочута като Симай Канаш от сериала „Север Юг“, също влиза в състава на Международното жури на 23-тия София филм фест. Тя е родена през 1992 в Кипър. Майка ѝ дълги години е на екран като водеща на телевизионни предавания, а баща ѝ е директор на кипърска медийна група. Като дете родителите ѝ я насочват към правото, но в гимназията Хазар решава, че иска да бъде актриса. Приета е в театралната студия в Никозия. Първата ѝ роля е през 2011 на Рухсар във филма „Сенки и лица“ на Дервиш Заим. Тогава Ергючлю е приета в Театралния департамент на Halic University Conservatory. През 2011 се снима в сериала „Север Юг“ в ролята на Симай Канаш. През 2013 играе във филма „Моят свят“, където изпълнява една от главните роли заедно с Берен Саат, Айча Бингьол и Угур Юджел, който е и режисьор на филма. От 2013 до 2015 година Хазар участва в турската версия на сериала „Кварталът на богатите“, където е в ролята на Ейлюл Булутер. През 2016 актрисата получава главната роля на Джансу Коран в сериала „Висше общество“. Превъплъщението й в Мюзейен в режисьорския дебют на Емре Ердогду „Сняг“ й носи националните награди „Тюркан Шорай за обещаваща млада актриса“ и за най-добра актриса. През януари 2018 Ергючлю влиза в образа на Мелис в телевизионното интернет шоу „Dudullu Postasi“, вдъхновено от карикатурите на Серкан Йълмаз и режисирано от Онур Унлу. Последната ѝ главна роля е в сериала на Netflix, „Защитникът“ („The Protector’’), гледан от над 10 милиона души за един месец. Полската режисьорка Ева Подгурска завършва националното филмово училище в Лодз, а след това и магистратура в университета в Лодз със специалност филмова теория и журналистика. Завършва и DOK PRO – програма за документално кино в училището на Анджей Вайда. Дебютният ѝ документален филм „Кокошката и яйцето“ разказва за трудните отношения между майка и дъщеря. Подгурска публикува статии в най-важните филмови списания в Полша, пише серия от материали за работните методи на режисьорите на документални филми. Участва в Doc Lab в Полша и в среща на съпродуцентите в Лайпциг през 2015. Най-новият ѝ филм „Диагноза“, представляващ пътуване в подсъзнанието на един град и неговите жители, ще се състезава в документалния конкурс на 23-тия София филм фест. Емблематичната рок звезда на Русия Стас Намин е известен руски продуцент, художник, композитор, фотограф и режисьор. Той учи в Московския държавен университет литература и философия до 1978. През 1983 завършва курс за сценарий и режисура в „Госкино“. Интересът на Намин към рок музиката започва още през 1964, когато създава първата си група, а през 1969 се ражда бенда „Цветя“ („Цветы“), с който Стас създава много музикални хитове, а също така организира едни от най-големите независими международни музикални и културни фестивали в Русия. След 2000 година творецът с неизчерпаем талант и многобройни артистични търсения се посвещава на театъра, където създава пиеси за съвременна музикална драма, а също и проекти с авторски фотографии, които представя в световни галерии и музеи. В този период създава и поредица от документални филми, между които „Древните храмове на Армения“, „Истинската Куба“, „Free to Rock“, и композира филмова музика. Едно от най-харесваните места, където хората могат да се срещнат със световния шоу-бизнес, е Центъра Стас Намин (SNC), създаден през 1987 в парка за отдих и култура Горки. Сред специалните гости на този център са звездите Робърт Де Ниро, Арнолд Шварценегер, Куинси Джоунс, легендарните Pink Floyd, U2 и много други. За този център Франк Запа снима филм, а хитовата песен на Scorpions „Wind of Change“ е посветена на духа на свободата, който витае в Центъра Стас Намин. Освен, че ще оценява филмите в основната конкурсна програма на фестивала, Намин ще представи лично в София „Free to Rock“ и „Истинската Куба“, както и филма на Кирил Серебренников „Лято“. Режисьорът на филма „3/4” Илиян Метев, спечелил голямата награда „София – град на киното“ през 2018, ще представлява България в международното жури. Той е роден в столицата през 1981. Прекарва детството си в Германия, където учи за цигулар. Следва художествено изкуство в Central Saint Martins, Лондон, и завършва Британското филмово и телевизионно училище (UK National Film and Television School) през 2008. Метев е режисьор, оператор и съпродуцент на филма „Голешево”, който печели 17 награди, между които и Talent Dove в DOK Leipzig – един от най-престижните фестивали за документално кино. Филмът му „Последната линейка на София” представя ежедневието на медицински екип от спешна помощ. Премиерата му е в „Седмицата на критиката“ в Кан през 2012, където творбата получава номинация за „Златна камера“ и печели наградата France 4 Visionary Award (France 4 Prix Revelation). „Последната линейка на София“ е вторият документален филм, състезавал се някога в 51-годишната история на този престижен конкурс. Творбата получи и наградата за най-добър документален филм в категорията за филми над 30 минути на 47-ия международен филмов фестивал в Карлови Вари. Игралният му филм „3/4”, отличен със „Златен леопард“ в селекцията „Режисьори на настоящето“ на фестивала в Локарно, е портрет на съвременно българско семейство. Творбата беше избрана за най-добър филм в конкурса на София филм фест миналата година.", "date": "2019.02.27", "title": "Ник Пауъл води международното жури на 23-тия София филм фест"}
{"url": "https://standartnews.com/regionalni/db-na-300-g-se-bori-za-evropeysko-drvo-386052.html", "text": "Дъб от вида цер в   се бори да получи признанието \"Европейско дърво\" за 2018 година. Вековният исполин спечели организирания от фондация \"ЕкоОбщност\" национален конкурс \"Дърво с корен 2018\" с 1 236 гласа. Резултатът беше обявен в края на януари и от началото на февруари дървото е в надпревара с още 14 претенденти за европейското първенство. . Дървото расте близо до църквата \"Св. Николай\" в селото. Смята се, че храмът е един от най-старите, запазени до днес в Трънско. По архитектурния му облик се прави предположение, че е построен през ХІV-ХV век. От приписка в богослужебна книга, намерена в храма, става ясно, че през 1859 г. към църквата е открито килийно училище. Черквата е историческа, архитектурна и художествена забележителност, а вековното дърво до нея е природната гордост на селото. Дървото е обявено за защитено и е вписано в държавния регистър под номер 1494. Със заповед от 9 март 1983 г. дъбът е обявен за вековен. Заповедта е обнародвана в „Държавен вестник“ на 1 април 1983 г. В началото на февруари хора от селото и от Трънското туристическо дружество, подкрепени от община Трън, изчистиха от храсталаци района около вековния дъб и сложиха нова метална табела, указваща, че дървото е вековно и защитено от закона. От общината приготвят голяма метална табела за главния път, която да упътва към вековните дъбове в Рани луг и Насалевци. За българската класация дъбът беше номиниран от Пенко Янков, който заедно със съпругата си Людмила Гюрова разгърна активна кампания за събиране на подкрепа за дървото. В мотивацията за дъба имаше и тълкуване за името на селото: \" . Тия лугове притежават съответните имена: Мали луг, Антонов луг, Реянов луг. Вероятно от тия лугове селището е получило името си\". Тук сред тях има достатъчно вода за пиене, както и за поливане на зеленчуковите градини наоколо. ? \"Търсенето ми довежда до статия, в която се споменава, че  Склонен съм да го приема предвид познатата ни дума лъч, лъч светлина или луче - в превод също означава светлина. Логично ми се струва Рани луг да има нещо общо с ранната утринна светлина.\", пише Янков.  Болният заставал върху сложена под дървото наръч слама, а баячката произнасяла тайнствени заклинания и имитирала как ровят кучето и котката. След това \"лечение\" обривът като по чудо изчезвал. \"Конкуренцията е силна, борим се с държави като Русия, Великобритания, Испания, Франция. Те са големи, с многобройно население и освен това се подкрепят по съседски за вота за второто дърво. Затова се надявам да привлечем за гласуването нашите съседи от Сърбия и Македония, а може би и от други страни, които не са представени на конкурса\", обяснява Гюрова. Тя е убедена, че ако дъбът от Рани луг победи, това ще бъде много ценна реклама за България и ще допринесе за повишаване на интереса към страната ни и към Трънския край като туристическа дестинация. . За да се гласува, трябва да бъдат избрани две дървета и да се потвърди изборът чрез активиране на връзка, получена на посочен електронен адрес. Печелившата стратегия е да се гласува за българското дърво и за някое от тези, които до момента са набрали най-малко гласове, или за дървета от страни с по-малко от нашето население.  Следват го бадем от Унгария на 135 години, растящ пред църквата “Св. Богородица” на Снежния хълм в Печ с малко над 25 хиляди гласа и свещен каменен дъб от Монте Барбейро в Испания с над 21 100 гласа. След тях се нарежда френският претендент - корков дъб, закрилник на Гизонача, наричан Птичето дърво, който има над 18 хиляди гласа. Другите участващи в надпреварата дървета имат по около 10 хиляди гласа. . През последната седмица, от 22 до 28 февруари, резултатите ще бъдат скрити и актуалното класиране няма да се вижда. За да се допринесе за победата не е достатъчно всеки да гласува лично. Добре би било да се помогне и на други хора да го направят. \"Всеки може да допринесе, като не просто гласува лично, а разпространи идеята сред широк кръг приятели, съседи, колеги, роднини и като ги помоли да гласуват и те, а в някои случаи и като им разясни как точно се гласува, тъй като по-възрастните хора се затрудняват понякога\", приканват организаторите. През 2017 г. в европейската надпревара за \"Дърво на годината\" участваше 6-вековен дъб от трънското село Насалевци, но въпреки активната кампания не успя да спечели приза. Три години по-рано : Местните разказват, че . Това са не особено пакостливи нечисти сили, за разлика от злите караконджули и вампири.  Смятало се, че когато по коларския път мине каруца и точно край дъба се обърне без причина, това се дължи на гяволетините.Бабите били слушали от своите баби, че  , откъсвали набъбналите класове и ги отнасяли да ги хвърлят в своята нива. Докато крадели чуждия берекет и обричали нивата на съседа на безплодие, нареждали страшни заклинания. Край селото и сега има гяволски ровини, но не се виждат, защото върху им е посадена борова гора. В старите времена като минавали хората край тия ровини, гяволетините така ги зашеметявали, че те се озовавали точно на ръба на скалата и заспивали. Като се събудели, виждали че са наполовина върху земята, а наполовина висят във въздуха и аха да се търкулнат в дълбокия ров.  ", "date": "2019.02.27", "title": "Дъб на 300 г. се бори  за Европейско дърво"}
{"url": "https://www.standartnews.com/sport/stanislav-todorov-shche-sviri-slaviya-levski-386101.html", "text": "Реферът Станислав Тодоров бе назначен да ръководи дербито между Славия и Левски от 24-ия кръг на Първа лига. Ето всички съдийски назначения за мачовете на 1-ви, 2-ри и 3 март: \r\nГС:    Радослав Петров Гидженов    АС1:    Мартин Веселинов Маргаритов    АС2:    Йордан Петров Петров \r\n4-ТИ:    Димитър Иванов Желязков         \r\nСН:    Георги Генов Нарлев      \r\n  \r\nГС:    Ивайло Иванов Стоянов    АС1:    Георги Пламенов Тодоров    АС2:    Мирослав Максимов Иванов \r\n4-ТИ:    Драгомир Димитров Драганов         \r\nСН:    Ахмед Яшар Ахмед      \r\n  \r\nГС:    Стефан Апостолов Апостолов    АС1:    Драгомир Руменов Милев    АС2:    Петър Велизаров Митрев \r\n4-ТИ:    Стефан Демирев Павлов     \r\nСН:    Петър Стоянов Петров      \r\n  \r\nГС:    Петър Кирилов Костадинов     АС1:    Андрей Венков Николов    АС2:    Мартин Руменов Ангелов \r\n4-ТИ:    Георги Юлиянов Иванов     \r\nСН:    Константин Делов Писков      \r\n  \r\nГС:    Николай Йорданов Колев    АС1:    Веселин Мишев Добриянов    АС2:    Петър Николов Джугански \r\n4-ТИ:    Волен Валентинов Чинков         \r\nСН:    Кирил Петков Йорданов      \r\n  \r\nГС:    Валентин Станчев Железов    АС1:    Станимир Илков Илков    АС2:    Илиян Петров Капарашев \r\n4-ТИ:    Георги Димитров Давидов         \r\nСН:    Георги Крумов Виделов      \r\n  \r\nГС:    Станислав Георгиев Тодоров    АС1:    Александър Ангелов Атанасов    АС2:    Мартин Иванов Димитров \r\n4-ТИ:    Иван Стефанов Иванов     \r\nСН:    Иван Захариев Вълчев  ", "date": "2019.02.27", "title": "Станислав Тодоров ще свири Славия - Левски"}
{"url": "https://www.standartnews.com/chudesata_na_balgariya/ovcharov-prouchva-rezidentsiyata-na-graf-drakula-386110.html", "text": "Средновековната цитадела на Свищов ще проучва това лято българският Индиана Джоунс проф. Николай Овчаров. Освен римското си минало Свищов има много интересна средновековна история, която не е известна, каза днес проф. Овчаров. Цитаделата е в самия център на града. Нарежда се в списъка на най-силните средновековни крепости през ХІІІ и ХІV век. Има гравюри от ХІХ век, на които се вижда централната кула на крепостта. \r\nСвищовската крепост е резиденция на Граф Дракула през 1641 година, след като той я превзема. \r\nПроф. Николай Овчаров е поел ангажимент за проучването на крепостта пред кмета на Свищов Генчо Генчев. Общинския съвет отпуска 30 000 лева, за да разчистим останките и да видим какво е представлявала цитаделата през ХІІІ и ХІV век. През юни започваме разкопките, обясни проф. Овчаров. През юли и август той ще продължи работата си на Перперикон. Тази година се навършват 20-години от проучването на Скалния град на траките. Проф. Овчаров припомни откриването в южното подградие на  най-голямата раннохристиянска църква. И съобщи, че до няколко дни ще е готов 4-метровият й макет, направен от екипа на Съни Сънински. \r\nИмаме 250 000 лева, които са преведени от държавата в бюджета на община Кърджали за разкопките на Перперикон. Това позволява мащабни разкопки, каза проф. Николай Овчаров. По повод поредния етап от работата на българо-македонската работна група, която преди дни обяви, че е постигната договореност за съвместно честване на цар Самуил, на Свети Климент Охридски и на Свети Наум Охридски, проф. Николай Овчаров коментира: \"Вероятно в Северна Македония трябва да има промяна в учебниците. Трябва обаче да се внимава - Самуиловата държава е българска, а македонците може да подпъхнат отдолу теза: \"Тя е българска държава, ма ние сме си македонци\". \r\nОвчаров посочи и че от гледна точка на македонците те не разполагат с извор за Самуиловата държава от Х-ХІ век, който да говори за македонци. За този период всички хронисти говорят за българи - Самуил е български цар. В историографията има Българско или Западно Българско царство.", "date": "2019.02.27", "title": "Овчаров проучва резиденцията на граф Дракула"}
{"url": "https://standartnews.com/regionalni/blizo-500-meditsinski-spetsialisti-izlizat-na-protest-na-1-mart-386125.html", "text": " Около 500 души от Стара Загора се очаква да се включат в националния протест на медицинските специалисти, който е предвиден за 1 март. Града на липите е един от 13-те града в страната, в които ще се проведат протестни действия. \r\n„ Имаме потвърждение за участие в протеста,  който ще се проведе от 12 ч. пред сградата на община Стара Загора  от всички болници в града“, съобщи за Радио Стара Загора представителя на организаторите Анета Димова. \r\n Протестиращите настояват за еднаква работна заплата за всички медицински специалисти, независимо къде работят, за ликвидирането на търговските дружества от системата на здравеопазването, както и за допълнително възнаграждение в спешните звена. \r\n ", "date": "2019.02.27", "title": "Близо 500 медицински специалисти  излизат на протест на 1 март"}
{"url": "https://standartnews.com/svyat/maykl-koen-nareche-trmp-rasist-izmamnik-i-lzhets-386127.html", "text": "Бившият адвокат на Доналд Тръмп - Майкъл Коен нарече президента \"расист, измамник и лъжец\" на изслушването в комисията по надзор и реформа в Камарата на представителите на американския Конгрес, предадоха световните агенции. Бившият адвокат заяви, че е дошъл на изслушването, за да каже на американския народ какво знае за президента Тръмп. \"Съжалявам за деня, в който казах \"да\" на Тръмп. Срамувам се, че съм му сътрудничил\", допълни бившият адвокат, който беше осъден на три години затвор за данъчни измами, лъжа под клетва и нарушение на изборния кодекс. Коен обвини Тръмп, че води политическа кампания, основаваща се на \"ненавистта и нетолератността\". \"Срамувам се от слабостта си, от неуместната си лоялност, от нещата, които направих за Тръмп в опит да го защитя или да го направя популярен. Срам ме е, че избрах да участвам в укриването на незаконните действия на Тръмп, вместо да се вслушам в собствената си съвест\", заяви Коен. Пред комисията Коен се извини на първата дама Мелания Тръмп заради това, че я е излъгал за президентската афера с порнозвездата Сторми Даниълс, предаде ДПА. \"Той поиска от мен да дам пари на порнозвезда, с която е имал афера, и да излъжа жена му за това - нещо, което аз направих\", каза Коен по адрес на Тръмп. \"Това, че излъгах първата дама, е едно от нещата, за които съжалявам най-много. Тя е мил и добър човек. Уважавам я много и тя не заслужаваше това\", каза Коен. Той съобщи, че платил на Даниълс 130 000 долара от лични средства след инструкции, получени от Тръмп, за да не бъде проследено по този начин плащането до предизборната кампания. Коен изрази съжаление, че е помогнал за укриването на информация от гласоподавателите точно преди изборите. \"Президентът на САЩ написа личен чек за плащане на парите за затваряне на устата на Даниълс като част от престъпна схема за нарушаване на законите за финансирането на предизборната кампания\", заяви Коен, цитиран от ДПА. По въпроса за евентуален сговор на предизборния екип на Тръмп с Русия, бившият адвокат каза: \"Хората се питаха дали на мен са ми известни преки доказателства, че Тръмп и неговият предизборен екип са заговорничели с Русия. Аз нямам такива доказателства. Искам да бъда ясен по този въпрос. Но аз имах подозрения\", каза Коен, цитиран от Франс прес.. Той освен това се извини, че е излъгал пред Конгреса във връзка с проекта за изграждане на \"Тръмп тауър\" в Москва, предадоха ДПА и Франс прес. \"Излъгах, но не съм лъжец. Направих лоши неща, но не съм лош човек. Уреждах нещата за господин Тръмп, но вече не съм неговото момче за уреждане на нещата\", подчерта Коен, цитиран от ДПА. Той призна, че Тръмп никога не му е нареждал директно да лъже Конгреса по въпроса за проекта. \"Тръмп никога не ми е казвал директно да излъжа Конгреса. Той не действа така\", заяви Коен, но допълни, че е изтълкувал изявленията на Тръмп, направени в частни и публични разговори, като \"индикации, че той е искал адвокатът му да излъже\". \"В разговори, които имахме в предизборната кампания, докато той (Тръмп) активно водеше преговорите в Русия, той ме гледаше в очите и ми казваше, че няма никакъв проект в Русия, а после излизаше и лъжеше американците, като повтаряше същото\", каза Коен. \"По свой начин той ми казваше да лъжа\", допълни той. \"Нека да бъдем ясни по въпроса. Тръмп беше в течение и ръководеше преговорите за \"Тръмп тауър\" в Москва в предизборната кампания и излъга за това. Той излъга, защото никога не си беше помислял, че ще спечели изборите\", добави Коен. \"Тръмп също така излъга по този въпрос, защото мислеше, че ще спечели милиони долари\", допълни Коен. Тръмп на няколко пъти вече каза, че нито той, нито неговите сътрудници са били свързани с руски интереси, нито пък са обсъждали нещо с руснаци в предизборната му кампания, припомня Франс прес. Коен каза днес пред конгресната комисия, че Тръмп раздувал нетното си състояние, когато \"това обслужвало интересите му\", като например да бъде поставян в списъка на най-богатите хора в света, но същевременно намалявал числата, за да не плаща големи данъци, предаде ДПА. Коен разкри освен това, че Тръмп е бил предварително в течение на публикуването от Уикилийкс на хакнати имейли на Демократическата партия. \"Тръмп научи от Роджър Стоун (негов бивш съветник и приятел) предварително, че Уикилийкс ще публикува имейлите\", заяви Коен. В писмени показания, разпространени преди изслушването, Коен разказва, че това е станало няколко дни преди националния конгрес на Демократическата партия през юли 2016 г. Тогава Коен бил заедно с Тръмп в кабинета му, когато по телефона се обадил Стоун. Тръмп пуснал разговора на високоговорител и така Коен научил, че Стоун току-що бил говорил по телефона с Джулиан Асандж, съоснователя на Уикилийкс. Асандж казал на Стоун, че до няколко дни ще бъде публикувано огромно количество имейли и че това ще навреди на кампанията на Хилари Клинтън. Тогава Тръмп казал, според Коен, нещо като \"Ще бъде супер\". Днес в началото на изслушването на Коен председателят на парламентарната комисия Илайджа Къмингс заяви: \"Американският народ може сам да прецени достоверността на изявленията на Майкъл Коен, осъден на три години затвор за данъчни измами, лъгане под клетва и нарушаване на изборния кодекс\", посочва Франс прес.", "date": "2019.02.27", "title": "Майкъл Коен нарече Тръмп \"расист, измамник и лъжец“"}
{"url": "https://www.standartnews.com/sport/ministr-kralev-predstavi-albert-popov-na-premiera-i-ministrite-386102.html", "text": "Министърът на младежта и спорта Красен Кралев представи пред премиера Бойко Борисов и министрите от кабинета младата българска звезда в алпийските ски Алберт Попов и неговия треньор Ивайло Борисов. През тази година 21-годишният скиор постигна страхотен успех, записвайки в рамките на няколко дни 9-о и 6-о място в слаломи от стартовете за Световната купа, с което стана вторият българин с класиране в топ 10 след Петър Попангелов.  Попов е и бронзов медалист от Световното първенство за младежи през 2018 г.          Двамата благодариха за подкрепата, която получават от министър-председателя, спортния министър и българското правителство и подариха на Борисов състезателния номер, с който Алберт кара на провелата се през уикенда в Банско Световна купа по ски, негова снимка с автограф и фотография на екипа, организирал състезанието. След специално разрешение на Международната федерация по ски (ФИС), което се дава изключително рядко, стартовите номера в Банско бяха в цветовете на българския трикольор.          Премиерът пожела успех на Алберт Попов, а министър Кралев обяви, че по предварителни данни телевизионната аудитория, до която са достигнали стартовете от Световната купа, е поне 120 млн. души в целия свят, като точната цифра ще стане ясна през месец май.          „В 50 държави в целия свят имаше пряко излъчване, а в още 50 състезанието се предаваше на запис, заради часовата разлика. Множество репортажи и магазинни предавания. Това е огромна реклама, която страната ни получи благодарение на трите старта в Банско“, каза Кралев.           Държавата подпомогна провеждането на Световната купа в Банско с 1 млн. лв. В състезанието участваха 117 състезатели от 22 нации, сред които скиорите от топ 10 за Световната купа и всички шампиони от Световното първенство в Оре. В Банско бяха спечелени и два малки кристални глобуса – в алпийската комбинация от Алекси Пинтюро и в гигантския слалом от Марсел Хиршер. Алберт кара в гигантския слалом, като не му достигнаха 26 стотни, за да се класира за втория манш и завърши 32-ри.", "date": "2019.02.27", "title": "Министър Кралев представи Алберт Попов на премиера и министрите"}
{"url": "https://www.standartnews.com/sport/maurides-otiva-v-kitay-386115.html", "text": "Трансферната сага с напускането на Мауридес от ЦСКА е на път най-сетне да бъде разрешена. Голаджията от два дни е в Китай, където най-вероятно ще премине в някой местен отбор. Със своите 9 гола в Първа лига Мауридес продължава да е най-резултатният футболист на ЦСКА, но желанието на клуба в последните месеци бе да се раздели с него. Мауридес бе пред трансфер в Рапид Виена, като австрийският гранд бе готов да даде 1,3 милиона евро. В крайна сметка обаче сделката се провали заради наднорменото тегло на нападателя. Той съвсем отпадна от сметките след идването на Любо Пенев. При новия наставник Мауридес има едва четири минути игра.", "date": "2019.02.27", "title": "Мауридес отива в Китай"}
{"url": "https://standartnews.com/regionalni/kmet-se-vzdrzha-za-poskpvaneto-na-vodata-386081.html", "text": "Общинският съвет в Разград реши кметът доктор Валентин Василев, който ще представлява общината  на акционерното събрание на ВиК асоциацията в областта, да гласува с „Въздържал се”, когато се решава дали водата в региона да поскъпне с 65 стотинки за кубик. Гласуването в местния парламент се проведе след многочасови дебати, в които опозицията от ляво искаше  въпросът да се отложи, а от дясно да се откаже  повишението. Мнозинството на ГЕРБ, подкрепено от ДПС, независимите и представителите на местната коалиция „Кауза Разград” избраха соломоновския подход – нито да, нито не. \r\nИдеята за поскъпването на водата стана предмет на дискусия, след като управителят на местното ВиК дружество инж. Стоян Иванов поиска от съветниците да одобрят новите цени на водата, за да може компанията да се развива. Той  мотивира настояването си с обяснението, че две общини от област Търговище, включени до миналата година в система „Дунав”, на които  разградското дружество е доставяло вода, са преминали към водната асоциация в съседната област и разходите за тяхното обезпечаване  оскъпяват добива. Освен това многократна са нараснали цените на енергията и другите компоненти, които определят стойността на  водата, а таксите за нея са непроменяни от години. \r\nСпециално за обсъжданията по горещата тема в сесията се включи и областният управител на Разград Гюнай Хюсмен. Той посъветва местните  парламентаристи да постъпят мъдро, като преценят как ще обяснят на хората драстичното поскъпване на кубик вода от 2,82 лв. на 3,50 лева, за което настояват от ВиК фирмата. В отговор съветниците решиха представителят на  община Разград да не изразява мнение по темата, когато във водната асициация се обсъжда искането за нови по-високи цени на живителната течност в Лудогорието.  ", "date": "2019.02.27", "title": "Кмет се въздържа за поскъпването на водата"}
{"url": "https://standartnews.com/regionalni/snyag-zavalya-otnovo-v-ardinsko-386076.html", "text": "Сняг заваля отново в Ардинско. В района на „Даладжата“, туристически комплекс „Белите брези“ и селата Млечино, Горно Прахово, Ахрянско, Чубрика, Ленище, снежната покривка е над 5 сантиметра. Пътищата от общинската пътна мрежа са проходими при зимни условия. Обстановката е нормална, няма закъсали автомобили и паднали дървета. Не са подадени сигнали за аварии в електропреносната и ВиК мрежата. Препоръчва се шофьорите да тръгват на път с подходящи гуми и да карат със скорост, съобразена с пътните условия.  ", "date": "2019.02.27", "title": "Сняг заваля отново в Ардинско"}
{"url": "https://standartnews.com/sport/kobrata-variant-za-taysn-fyuri-386072.html", "text": "Най-голямото боксово зрелище за 2018 г. беше мачът между Тайсън Фюри и Диотей Уайлдър през декември. Двамата предложиха страхотен сблъсък за феновете, които със сигурност се надяваха на повторението му, още повече, че завърши наравно. Още след финалния гонг двамата коментираха евентуалните дати за повторението му. Очакванията бяха такъв да има още през април, но в крайна сметка тази нощ британският боксьор окончателно сложи кръст на тези надежди с писмо до WBC. Или поне за този момент не се очаква нов мач между двамата.  \r\nОт Световния боксов съвет обявиха официално, че са получили писмо от Циганския крал, че засега замразява плановете за реванш, но запазва възможността за пренасрочването му за по-късна дата. От щаба на Уайлдър са били готови да се договорят за втори мач, но сега ще трябва да се съобразят с плановете на Фюри.  \r\nСамият британец иска да проведе следващата си битка през лятото. Такива са намеренията и на новите му промоутъри от Top Rank, които подписаха мегасделка с телевизионния гигант ESPN за излъчването на мачовете на боксьора.  \r\nОпциите пред него първоначално бяха три, но една отпадна. Става въпрос за Джарел Милър, който има мач с Антъни Джошуа през юни и няма да има достатъчно време за подготовка за евентуален мач с Фюри само няколко седмици по-късно.  \r\nТака за Фюри има вече четири възможни съперника, като един от тях е съотборникът му в Top Rank Кубрат Пулев, чийто следващ мач е на 23 март с румънеца Богдан Дину. Другите са новозеландецът Джоузеф Паркър, колумбиецът Оскар Ривас и британецът Дилиан Уайт.  \r\nЗасега първи преговори са проведени с Паркър, който е побеждавал братовчеда на Тайсън - Хюи Фюри. Това е правил и Кубрат Пулев, като именно двамата са големите фаворити за следващ съперник на Циганския крал. Яснота трябва да има съвсем скоро.", "date": "2019.02.27", "title": "Кобрата вариант за Тайсън Фюри"}
{"url": "https://standartnews.com/regionalni/andrey-novakov-parite-ot-evropa-ne-spirat-sled-2020-g-a-se-uvel-386074.html", "text": "Фалшива новина е, че парите от Европа спират след 2020 г. През следващия програмен период средствата за България не само, че не спират, а дори точно обратното - увеличават се, особено за регионалния, кохезионния и социалния фонд. Това заяви евродепутатът от ЕНП/ГЕРБ Андрей Новаков по време на гражданския диалог „Европа в нашия дом” в Стара Загора. Той беше оптимист и за бъдещето на енергийния комплекс „Марица – изток“, жизнено важен за региона. „През изминалия мандат в Европейския парламент, заедно с Владимир Уручев, подкрепяхме безрезервно работата на мините. Личното ми мнение е, че те трябва да работят докато има въглища в Маришкия басейн“, категоричен бе евродепутатът.  „През тази година в Стара Загора, Казанлък, Чирпан и Раднево по оперативната програма „Околна среда 2014-2020 ще бъдат вложени 99 млн. лв. за модернизация на ВиК мрежата.“, обяви министърът на регионалното развитие и благоустроййството Петя Аврамова, която също участва в дискусията. Кметът на Стара Загора Живко Тодоров подчерта, че в общината са реализирани европейски проекти на стойност 53 млн. лв. , които са променили облика на града. Сред тях са разширението на моста над жп линиите, образователната инфраструктура, парк „Митрополит Методий Кусев“ - Аязмото, пешеходната зона, транспортният проект, който включва автобуси, спирки, автоматична система за таксуване, видеонаблюдение и „умни“ светофари. „Ако трябва да се правят всички тези подобрения с общински пари, ще чакаме десетилетия, благодари донорите старозагорския градоначалник.", "date": "2019.02.27", "title": "Андрей Новаков:  Парите от Европа не спират след 2020 г., а се увел"}
{"url": "https://standartnews.com/regionalni/zadrzhakha-mzh-za-krazhba-na-400-m-kabeli-386083.html", "text": "За срок до 24 часа е задържан 41-годишен мъж от Кърджали за кражба на кабели от строителен  обект, съобщават от ОД на МВР Кърджали. След подаден сигнал, че от обекта липсват около 400 метра кабели и организирани издирвателни действия, полицаите стигнали до извършителя на деянието. Част от кабелите са открити и иззети. Проверката по случая продължава сектор „Криминална полиция“ в управлението.  ", "date": "2019.02.27", "title": "Задържаха мъж за кражба на 400 м кабели"}
{"url": "https://standartnews.com/biznes/knsb-kolektivni-dogovori-vv-vsichki-branshove-386131.html", "text": "Колективният трудов договор в металургията е много положително събитие. Той е елемент на една много дълго продължаваща, системна и взаимна политика и на нас, профсъюзите, и на работодателите за ползотворно социално партньорство и сътрудничество. Това коментира за \"Стандарт\" Васил Яначков, председател на СФ \"Металици\". Той е участник в подготовката, разработването и подписването на колективния трудов договор. Той бе парафиран по-рано днес в присъствието на заместник-министъра на икономиката Лъчезар Борисов, който е председател на Отрасловия съвет за тристранно сътрудничество „Металургия“ към Министерство на икономиката. На събитието освен Васил Яначков присъстваха още Людмил Павлов, председател НФ „Металургия“ - КТ „Подкрепа“ и Антон Петров, председател на УС на Българската асоциация на металургичната индустрия (БАМИ). Такива договори трябва да се подписват във всички браншове, каза още Яначков. По отношение на параметрите на документа той уточни, че най-същественатна част е увеличението с 18% на минималната работна заплата за бранша. Със сто лева е увеличението в сравнение с минималната заплата за страната. Заложен е цял пакет от социални договорености -регламентирането на нощния труд, двойно повече пари за неразположение на работниците извън предприятието, обясни Васил Яначков. И допълни: \"Храната която се ползва в нашите предприятия е три пъти повече от тази, нормативно определена за страната\". По думите на синдикалиста колективното договаряне е основата, на която се изгражда социалното партньорство. Ние непрекъснато печелим международни проекти от Европейската комисия. Асоциацията на металургичната индустрия ни е постоянен партньор. И в партньорството ни участват страните от Югоизточна Европа - Румъния, Сърбия, Хърватска, Македония, Албания и Черна гора, обобщи Васил Яначков.", "date": "2019.02.27", "title": "КНСБ: Колективни договори във всички браншове"}
{"url": "https://standartnews.com/svyat/nov-khibrid-na-smartfon-i-umen-chasovnik-s-gvkav-displey-386126.html", "text": "Нов хибрид на смартфон и умен часовник с гъвкав дисплей Устройството, наречено Alpha, е било продемонстрирано на изложението MWC в Барселона. Nubia Alpha представлява сравнително масивно устройство с гъвкав дисплей, закрепено към гривна. Диагоналът по вертикала на OLED екрана е 4 дюйма и работи на база на процесора Qualcomm Snapdragon Wear 2100. Обемът на оперативната памет на Nubia Alpha съставлява 1 ГБ, а на вградения – 8 ГБ. Вградената батерия на ръчния смартфон е със скромния капацитет от 500 мАч, но в компанията твърдят, че това е достатъчно за 1-2 дни използване без зареждане. Също така Nubia Alpha има вградена камера с разрешени 5 Мп. Що се отнася до функциите на устройството, работещо под управлението на фирмената ОС компания, то Nubia Alpla има същите възможности, както и обикновените смарт часовници, измерващи мониторинга на съня, пулса и крачките на човек. Освен това джаджата поддържа управлението с помощта на гласови команди и жестове. Относително пълноценна замяна на смартфона може да стане версията Nubia Alpha с виртуална SIM карта eSIM. Такивя устройства позволяват на собствениците си да звънят и пращат SMS съобщения.", "date": "2019.02.27", "title": "Нов хибрид на смартфон и умен часовник с гъвкав дисплей"}
{"url": "https://standartnews.com/svyat/trmp-i-kim-chen-un-se-sreshchat-vv-vietnam-386044.html", "text": "В сряда следобед българско време предстои срещата между Доналд Тръмп и Ким Чен-ун. Лидерите на Съединените щати и Северна Корея ще се срещнат на 7-я етаж на луксозен хотел във виетнамската столица Ханой. Въпреки големия интерес, който предизвикват разговорите между твърдите противници, не е ясно какви конкретни резултати може да се очакват. Първата, историческа срещa през месец юни завърши с общо звучаща декларация, която не доведе до практически действия. Северна Корея иска отмяна на икономическите санкции срещу страната. Съединените щати искат пълно премахване на ядрените оръжия на режима и пълен достъп на инспектори, които да проверят това. И двете искания са далече от практическа реализация.", "date": "2019.02.27", "title": "Тръмп и Ким Чен Ун се срещат във Виетнам"}
{"url": "https://standartnews.com/svyat/trmp-i-kim-syadat-tet-a-tet-v-khotel-metropol-386057.html", "text": "Историческата втора среща между американския президент Доналд Тръмп и севернокорейския лидер Ким Чен-ун започва днес в най-голямото хотелско бижу на Ханой Софител Леджънт Метропол в 18.30 часа местно време, което е 13.30 българско. Петнадесет минути по-рано се очаква Тръмп да пристигне в хотела и да отпътува с лимузината си от хотела почти два часа по-късно - в  20.25 минути, съобщи ТАСС. Предвижда се около 20 минути среща тет-а-тет, а след това вечеря, на която ще присъстват и американският държавен секретар Майк Помпео и вторият човек в севернокорейската партия Ким Ен Чхол. Американският  президент е отседнал в Джей Дабълю Мариот и до срещата си с Ким е предвидил натоварена програма от  сутринта с виетнамския президент Нгуен Фу Чанг, а след това и обяд с него. Програмата на севернокорейския лидер за днес сутринта не е известна, но затова пък стана ясно, че неговият хотел е Мелия Ханой и че вчера беше посрещнат с бурни аплодисменти в корейското посолство във виетнамската столица. Там той пристигна директно след 60-часовия си транспортен преход от Пхенян до Ханой, който той измина с жълто-зеления си брониран влак, а последните 170 километра - с лимузината на Мерцедес, ескортирана от десетки служители на местата полиция. Ким влезе в посолството и прекара там почти час, за да се осведоми докъде е стигнала предварителната подготовка на срещата му Тръмп. Според медиите в Северна Корея след двудневните преговори с Тръмп, Ким ще остане на двудневно посещение във Виетнам. Държавният глава на Виетнам Нгуен Фу Чанг е домакин на  върха САЩ- КНДР само 4 месеца след като зае овакантения  пост след внезапната смърт на Чан Куанг. Сегашният 74-годишен президент е архитектът на новата кампания на Виетнам за борба с корупцията по висшите етажи на властта. Той е и единственият ръководител, съвместяващ длъжностите на президент и партиен лидер след легендарния Хо Ши Мин.", "date": "2019.02.27", "title": "Тръмп и Ким сядат тет-а-тет в хотел Метропол"}
{"url": "https://standartnews.com/biznes/vrchikha-godishnite-nagradi-za-otgovoren-biznes-386047.html", "text": "Годишните награди за отговорен бизнес за 2018 г. бяха раздадени снощи на специална церемония. Престижните отличия се връчват за 16-и път от Българския форум на бизнес лидерите. Идеята е да се насърчат инвестициите в сферата на екологията и образованието. Тази година организаторите отчетоха рекорден брой проекти. В надпреварата взеха участие 73 компании с 111 корпоративни проекта. Част от наградите бяха връчени лично от министрите на труда и социалната политика, икономиката и околната среда и водите. Първото място в категория \"Инвеститор в човешкия капитал и условията на труд\" спечелиха от \"Hewlett Packard Enterprise\". Отличието инвеститор в околната среда получи компанията \"Telus International Europe\". В категорията \"Маркетинг, свързан с кауза\" първото място журито отреди на \"Била България\". За инвеститор номер едно в обществото беше определена \"Райфайзен банк\". В категорията \"Най-добра социална политика на малко или средно предприятие\" първото място спечелиха \"Dundee Precious Metals\" - Крумовград. За \"Най-добър инвеститор в знанието\" бяха отличени от \"Технологика\". Мария Шишкова, Български форум на бизнес лидерите: Тази година ние имаме рекордни ръстове в Инвеститор на знанието. Проектите, които се включват, са с 40% повече от миналата година, а проектите посветени на инвестиции в околната среда са с 30% повече. Йорданка Фандъкова, кмет на София: София се развива устойчиво, благодарение на отговорния бизнес, а отговорният бизнес в последните години се ангажира все повече със социално отговорни каузи. Тази година специалната награда за ангажираност на служителите в полза на обществото беше връчена лично от заместник-посланика на Великобритания Лин Чарлс на фирмата „БГ АСИСТ“.", "date": "2019.02.27", "title": "Връчиха годишните награди за отговорен бизнес"}
{"url": "https://standartnews.com/biznes/mrrb-75-mln-lv-investirani-vv-vik-za-chetiri-godini-386061.html", "text": "Министерството на регионалното развитие и благоустройството е инвестирало над 75 млн. лв. във ВиК инфраструктурата през последните четири години. За същия период над 332 млн. лв. са реинвестираните от самите ВиК оператори средства, събрани от техните абонати и вложени обратно за подобряване на системите. Данните за обема на инвестициите по отделните региони в страната за периода 2015 - 2018 г. са били предоставени на народни представители в отговор на техни въпроси към министър Петя Аврамова, съобщиха от пресцентъра на министерството. До края на 2020 г. предстои в сектора да бъдат инвестирани нови 1,3 млрд. лв. през оперативна програма \"Околна среда 2014 - 2020\" за изграждане на пречиствателни станции за питейни и отпадъчни води, за реконструкция на съществуващи и построяване на нови водопроводи и съоръжения. Обектите и подобектите са над 350 и са определени след изготвяне на регионални прединвестиционни проучвания. Данните показват, че за първи път в последните години ВиК отрасълът е изведен до един от основните приоритети в страната, след като в продължение на близо 30 години преди това в него не са правени никакви инвестиции, освен за аварийни ремонти, се посочва в съобщението. Водопроводните и канализационните мрежи на територията на страната са с дължина над 90 000 км, като за привеждането им в добро експлоатационно състояние е необходим огромен финансов ресурс. За сравнение - републиканската пътна мрежа в България, която се поддържа от Агенция \"Пътна инфраструктура\", е с дължина около 20 000 км, се допълва в съобщението. Отбелязва се, че за разлика от останалите икономически субекти възвращаемостта във ВиК сектора поради социалното му значимост е ограничена. Всички дружества, предоставящи ВиК услуги на съответните територии, функционират в условията на регулиран пазар. Крайната цена на услугата не се диктува от обичайните търговски условия, а се определя административно от Комисията по енергийно и водно регулиране. Горните граници на цените са формално ограничени от нормативно определената социална поносимост, но на практика размерите се съобразяват с още по-ниската обществена търпимост, допълват от министерството. ВиК дружества не могат да определят цената на услугите самостоятелно, а самата цена не е обвързана с размера на необходимите инвестиции. Те могат да разчитат единствено на приходи, които са предварително ограничени от установените цени. Възможностите за реализиране на по-висока печалба се свеждат до два начина: чрез намаляване на загубите и чрез намаляване на разходите за външни услуги, се допълва в съобщението. От МРРБ допълват, че от своя страна оптимизирането на процеса чрез намаляването на загубите е свързано именно с инвестиции, каквито се правят в последните години, но все още недостатъчно. В условията на законоустановено определяне на горна граница на цени, съобразени с определена норма на търпимост и липса на алтернативен финансов ресурс, те не могат да разчитат на достатъчна капитализация, за да осигурят устойчив инвестиционен процес в нужния обем. Основната цел на реформата в сектора е да се постигне съответствие с европейските директиви в областта на питейните и отпадъчните води, ВиК инфраструктурата да е публична собственост на държавата и общините, да се повиши ефективността при предоставяне на ВиК услугите и поддържането на системите, като се запази социална поносимост на цените, се заявява в съобщението. Това е предопределило приемане на подход на хибридно финансиране - привличане на различни източници за инвестиране във ВиК отрасъла. В момента той се финансира със средства от държавния и общинските бюджети, от оперативни програми на Европейския съюз, от ПУДООС, от ВиК дружествата, както и заем от Световната банка. Той е в размер на малко над 130 млн. лв. и е насочен за изграждане на два язовира за питейна вода - \"Пловдивци\" и \"Луда Яна\", както и за рехабилитация на стената на аз. \"Студена\". Строителството на язовири за питейни води се случва за първи път от близо 25 години насам.", "date": "2019.02.27", "title": "МРРБ: 75 млн. лв. инвестирани във ВиК за 4 години"}
{"url": "https://standartnews.com/svyat/slushat-kandidatite-za-glaven-prokuror-na-es-386046.html", "text": "Комисията по граждански свободи, правосъдие и вътрешни работи на Европейския парламент ще гласува днес номинациите за главен прокурор на Европейския съюз. Бившата ръководителка на румънското антикорупционно обвинение Лаура Кьовеши е фаворитът за новосъздадения пост след вчерашното изслушване в комисията по бюджетен контрол. При вота в комисията Кьовеши е получила 12 гласа. Втори е французинът Жан-Франсоа Бонер с 11, а германецът Андрес Ритер е получил едва един глас. При изслушването си Лаура Кьовеши заяви, че в страната ѝ има опит да се посегне на независимостта на прокуратурата: \"През цялото време в цялата си дейност бях независима и спазвах законодателството. Резултатите ми говорят за мен. В работата ни с колегите разследвахме членове на всички партии, а не само на една. Разследвахме и богати хора с влиятелни позиции и това беше, защото бяхме независими. Много е важно да кажа, че независимостта беше гарантирана от закона. В момента обаче има опити тя да се ограничи. За да се разследва корупцията по високите етажи на властта или измамите с еврофондове, е много важно да има независимост\". Единствено Кьовеши от всички кандидати получи аплодисменти. Същевременно ѝ бяха отправени доста остри реплики и въпроси от румънски евродепутати, някои съпроводени с тропане по банките. Един от тях я попита получавала ли е награда от ЦРУ, на което тя отговори, че има награда от \"Сикрит сървис\" за защитаване на фискалната сигурност, борбата срещу фалшификацията на долари и киберпрестъпленията. Кьовеши добави, че не е получавала американско гражданство за това. Други евродепутати обаче заявиха, че не вярват на нито една дума от негативната кампания срещу нея и я поздравиха за проявения кураж.", "date": "2019.02.27", "title": "Слушат кандидатите за главен прокурор на ЕС"}
{"url": "https://standartnews.com/regionalni/ognebortsi-ot-krdzhali-i-krumovgrad-gasikha-mertsedes-i-lada-386085.html", "text": "Лек автомобил „Мерцедес“ се запалил по време на движение снощи около 18 часа в село Резбарци край Кърджали. Няма пострадали, съобщават от ОД на МВР Кърджали. Четирима пожарникари от службата в Кърджали са загасили огъня, който унищожил двигателя, електроинсталацията, предния капак, калници, арматурното табло, акумулатор, фарове, двете предни гуми. Късо съединение е причинило запалването. \r\nОт полицията в Кърджали съобщават също, че тази нощ около 1 часа е  горял паркиран лек автомобил „Лада“ в крумовградското село Пелин. Огънят е унищожил електромотора на чистачките и преден мигач. Трима служители на пожарната служба в Крумовград са загасили пламъците. Причините за произшествието са в процес на изясняване.  ", "date": "2019.02.27", "title": "Огнеборци от Кърджали и Крумовград  гасиха „Мерцедес“ и „Лада”"}
{"url": "https://standartnews.com/biznes/podpisakha-kolektiven-trudov-dogovor-v-metalurgiyata-386107.html", "text": "В присъствието на заместник-министъра на икономиката Лъчезар Борисов, който е председател на Отрасловия съвет за тристранно сътрудничество „Металургия“ към Министерство на икономиката, се подписа Колективен трудов договор. На събитието присъстваха Васил Яначков, председател на СФ „Металици“ - КНСБ, Людмил Павлов, председател НФ „Металургия“ - КТ „Подкрепа“ и Антон Петров, председател на УС на Българската асоциация на металургичната индустрия (БАМИ). Зам.-министър Борисов приветства партньорите с успешното приключване на преговорите и подписване на Колективния трудов договор, като подчерта, че през последните години браншът се развива много ускорено. „Делът на металургията в произведената промишлена продукция е 13% през 2017 г., като се отчита и ръст на заетите в сектора. Той изтъкна, че компаниите стават все по-иновативни и по този начин създават по-високи нива на добавена стойност. „Добавената стойност в металургията е от 2,5 пъти до 5 пъти по-висока от средната стойност на един зает в промишлеността на страната. Средната работна заплата в отрасъла също изпреварва значително тази за страната, като тя е 1 700 лв. И два пъти по-висока от тази в преработващата промишленост“, каза още зам.-министърът. По време на подписването на колективния трудов договор стана ясно, че подобрените параметри са следните: увеличава се минималната основна месечна заплата с 18%, като тя изпреварва с 100 лв. минималната работна заплата за страната. Допълнителното трудово възнаграждение за времето, в което работникът е на разположение на работодателя извън територията на предприятието, се увеличава 2 пъти. Допълнителното трудово възнаграждение за отработен нощен час се увеличава с 11%,  стойността на безплатната храна нараства с 10%, а допълнителното подпомагане на работниците при прекратяване на трудов договор с упражнено право на пенсиониране се увеличава с 20%. Представителите на синдикалните организации и на работодателите благодариха на Министерството на икономиката за подкрепата. Те изтъкнаха, че за тях е изключително важно, че ведомството е съпричастно с колективното договаряне в бранша и работи активно за просперитета на металургичните предприятия и благоденствието на работещите в металургията. В заключение зам.-министър Борисов изрази задоволство от съществуващата синергия между синдикати и работодатели и надежда, че този успешен опит да се пренесе и в останалите сектори на българската икономика.", "date": "2019.02.27", "title": "Подписаха колективен трудов договор в металургията"}
{"url": "https://standartnews.com/biznes/bdzh-puska-oshche-8000-mesta-za-pochivnite-dni-386108.html", "text": "„БДЖ-Пътнически превози” ЕООД ще осигури над 8 000 допълнителни места в съставите на някои влакове, които пътуват по основните направления в страната. Това се прави с цел да бъде осигурено удобното придвижване на клиентите по време на почивните дни по повод националния празник на България – Трети март, съобщиха от пресцентъра на БДЖ. От 1 до 4 март включително, с увеличени състави ще пътуват някои влакове по следните маршрути: - София-Варна-София; - София-Бургас-София; - София-Пловдив-София; - София-Свиленград-София; - София-Стара Загора-София; - София-Горна Оряховица-София; - София-Лом-София; - София-Видин-София; - София-Благоевград-София; - София-Кюстендил-София; - София-Петрич-София; - Варна-Пловдив-Варна. Специално за празничното честване на националния празник и очакван голям интерес от желаещи да пътуват с теснолинейката, на 3-и март ще бъдат осигурени допълнителни вагони и за влак “Родопи” по направлението Септември-Добринище - Септември. „БДЖ - Пътнически превози” ЕООД напомня на своите клиенти, че при закупуване на билети за отиване и връщане, могат да ползват от 10 % до 30 % намаление от редовната цена на билета в зависимост от различните търговски оферти на дружеството. Клиентите на националния железопътен превозвач могат да получат подробна информация за свободните места във влаковете през почивните дни от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2019.02.27", "title": "БДЖ пуска още 8000 места за почивните дни"}
{"url": "https://standartnews.com/svyat/ep-podkrepya-laura-koveshi-za-gl-prokuror-na-es-386091.html", "text": "Комисията на Европейския парламент по граждански свободи, правосъдие и вътрешни работи подкрепи днес румънския кандидат Лаура Кьовеши за главен прокурор на ЕС. Решението бе взето след тайно гласуване с хартиени бюлетини. След края на гласуването бе съобщено, че от 50 подадени гласа Кьовеши получава подкрепата на 26 евродепутати от комисията, за френския кандидат Жан-Франсоа Бонер са постъпили 22 гласа, а за германския кандидат Андрес Ритер - един глас. Една бюлетина е била празна. Снощи комисията на ЕП по бюджетен контрол взе също решение да подкрепи Кьовеши. Румънският кандидат получи подкрепата и на професионалната комисия по подбора. Преди седмица Съветът на ЕС постави на първо място Бонер. Предстои председателят на ЕП Антонио Таяни и останалите представители на ръководството на институцията да решат как да се постъпи. Възможно е те да потвърдят избора на парламентарните комисии, но може решението да бъде подложено на гласуване в пленарната зала. Ако ЕП и Съветът на ЕС подкрепят различни кандидати, ще се пристъпи към преговори. Ако мнението на двете институции съвпадне преди преговорите, избраният кандидат може да бъде назначен. Главният прокурор на ЕС ще разполага само с един мандат от седем години. Очаква се прокуратурата на ЕС да започне работа догодина.", "date": "2019.02.27", "title": "ЕП подкрепя Лаура Кьовеши за гл. прокурор на ЕС"}
{"url": "https://standartnews.com/regionalni/yordanka-blagoeva-predstavya-knigata-si-v-blagoevgrad-386087.html", "text": "Първата българска световна рекордьорка и носителката на олимпийски медали в дисциплината скок на височина Йорданка Благоева ще представи книгата си „Босоногата кралица“ със съдействието на Община Благоевград. \r\nНа 28 февруари от 17.30  часа в Градска художествена галерия - Благоевград обичаната световна шампионка ще разкаже за себе си и за седемте стъпки към върха. Гостите ще имат възможност да чуят истории, свързани със славните и трудните моменти от живота ѝ. \r\nКнигата „Босоногата кралица. Йорданка Благоева и седемте стъпки към върха” е биография на родната спортистка. Книгата е от Юлия Пискулийска, издателството на Тангра ТанНакРа.      \r\nЙорданка Благоева е родена на 19 януари 1947 г. Тя е емблематично име за българската лека атлетика за всички времена. Участвала е в четири олимпиади, има два олимпийски медала и пет световни рекорда на висок скок.  ", "date": "2019.02.27", "title": "Йорданка Благоева представя книгата си в Благоевград"}
{"url": "https://standartnews.com/biznes/manolov-dogovort-v-metalurgiyata-e-ot-polza-za-vsichki-386121.html", "text": "Подписаният днес Колективен трудов договор в сектор \"Металургия\" е от полза за всички - и за работниците, и за работодателите, и за синдикатите. Това коментира пред \"Стандарт\" президентът на КТ \"Подкрепа\" Димитър Манолов. По-рано днес в присъствието на заместник-министъра на икономиката Лъчезар Борисов, който е председател на Отрасловия съвет за тристранно сътрудничество „Металургия“ към Министерство на икономиката, се подписа Колективния трудов договор. На събитието присъстваха Васил Яначков, председател на СФ „Металици“ - КНСБ, Людмил Павлов, председател НФ „Металургия“ - КТ „Подкрепа“ и Антон Петров, председател на УС на Българската асоциация на металургичната индустрия (БАМИ). Това е вторият колективен договор за отрасъл. Преди това бе подписан и колективен трудов договор за минната индустрия, припомни Манолов. Това е процес, който тече непрекъснато. Това са неща, които трябва да се случват,защото са в полза на всички, коментира още президентът на КТ \"Подкрепа\". Той подчерта, че металургията има система, която съществува над 20 години и колективният договор разписва всичко в нея. Разбира се, очаквам и за други сфери да бъде подписан колективен трудов договор, каза още Манолов. Браншът се развива много ускорено. Делът на металургията в произведената промишлена продукция е 13% през 2017 г., като се отчита и ръст на заетите в сектора, каза зам.-министър Лъчезар Борисов при подписването на договора. \r\nИ допълни: „Добавената стойност в металургията е от 2,5 до 5 пъти по-висока от средната стойност на един зает в промишлеността на страната. Средната работна заплата в отрасъла също изпреварва значително тази за страната, като тя е 1 700 лв. И два пъти по-висока от тази в преработващата промишленост.“.  ", "date": "2019.02.27", "title": "Манолов: Договорът в металургията е от полза за всички"}
{"url": "https://standartnews.com/regionalni/otbelyazakha-denya-na-rozovata-flanelka-386094.html", "text": "Старозагорското сдружение \"Самаряни\" ще отбележи днешния  \"Ден на розовата фланелка\" за четвърта поредна година  с инициативи в две училища в областния град. Всяка година, последната сряда на месец февруари  е посветена на  борба с тормоза в училище. Именно за това ще разговарят с децата експерти от консултативно-информационни център на сдружението. Те ще ги предизвикат да споделят свободно своите мисли по темата. Да обсъдят различни, познати за тях ситуации на училищен тормоз и да потърсят заедно възможни начини за безопасно излизане от тях \r\n Денят на розовата фланелка датира от  2007 г. като протест срещу инцидент, свързан с тормоз в едно училище в Канада. При откриването на учебната година в тяхното училище, група по-големи ученици се подигравали и тормозили един деветокласник, че дошъл с розово поло, докарвайки го до плач. На следващия ден, двама негови съученици – Дейвид и Травис, решават да купят и разпространят сред съучениците си 50 розови тениски в подкрепа на тормозения техен приятел.  Тази инициатива бързо става популярна сред други училища чрез sms-и, имейли и медии. През 2008 г. премиерът на Британска Колумбия обявява този ден от февруари за ден срещу тормоза в училище. Всяка следваща година все повече ученици по целия свят го честват, идвайки в училище с розови тениски и дрехи, на които пише „Тормозът спира тук\" и „Ден на розовата фланелка\".  ", "date": "2019.02.27", "title": "Отбелязаха Деня на розовата фланелка"}
{"url": "https://standartnews.com/regionalni/proveryavat-pazarite-za-trgoviya-na-cherno-s-proletna-tsiklama-386105.html", "text": "Екоинспекторите от РИОСВ в Русе ще проверяват  пазарите за нелегална търговия с пролетна циклама. Цветята от защитения вид, известни на природозащитниците като пролетно ботурче, растат в естествени условия на две места в Североизточна България. Находищата са край разградското село Осенец и край село Бреница, община Тутракан. \r\nВ момента в двете защитени местности активно цъфтят бели и розови циклами. Мониторингът на РИОСВ отчита 30-35 екземпляра на квадратен метър. Естествената циклама е защитена от Вашингтонската конвенция /CITES/ и брането, изкореняването и търговията с нея са забранени от закона. Нарушенията се наказват с глоби до  5000 лева за физически лица и до 10 000 за фирми, припомнят от екоинспекцията.  ", "date": "2019.02.27", "title": "Проверяват пазарите за търговия на черно с пролетна циклама"}
{"url": "https://www.standartnews.com/sport/zhenska-vecher-v-barselona-386077.html", "text": "Докато футболистите на Барселона се готвят за един от най-важните мачове за сезона - Ел Класико, половинките им купонясваха до ранни зори. Причина за това е рожденият ден на половинката на звездата Лионел Меси Антонела, която стана на 31 и заведе колежките си и свои приятелки на дискотека. \r\nСъс снимки в социалните мрежи се похвалиха жените на Луис Суарес и Серхио Бускетс, които пожелаха на Антонела винаги да се събират и да бъдат щастливи заедно, a според местните медии групата е била доста по-голяма. \r\nСамият Меси също не пропусна да честити на жена си, макар да пропусна купона, като се отчете със снимка пред две торти у дома с децата.", "date": "2019.02.27", "title": "Женска вечер в Барселона"}
{"url": "https://standartnews.com/sport/zhenska-vecher-v-barselona-386077.html", "text": "Докато футболистите на Барселона се готвят за един от най-важните мачове за сезона - Ел Класико, половинките им купонясваха до ранни зори. Причина за това е рожденият ден на половинката на звездата Лионел Меси Антонела, която стана на 31 и заведе колежките си и свои приятелки на дискотека. \r\nСъс снимки в социалните мрежи се похвалиха жените на Луис Суарес и Серхио Бускетс, които пожелаха на Антонела винаги да се събират и да бъдат щастливи заедно, a според местните медии групата е била доста по-голяма. \r\nСамият Меси също не пропусна да честити на жена си, макар да пропусна купона, като се отчете със снимка пред две торти у дома с децата.", "date": "2019.02.27", "title": "Женска вечер в Барселона"}
{"url": "https://standartnews.com/regionalni/voyvodi-shche-nasrchavat-obrazovanata-razhdaemost-386098.html", "text": "Областното ръководство на ВМРО-БНД  в Стара Загора е подготвило предложение за стимулиране на образованата раждаемост. Предложението на войводите е за осигуряване на еднократна помощ на млади семейства при раждането  на първо, второ или трето дете. Условието е родителите да имат минимум завършено средно образование и постоянене адрес в общината. За родители с по-висока степен на образование еднократната помощ ще бъде по-голяма. За първо дете например родители със средно образование ще получават 200 лв, с висше образование степен „Бакалавър“ –  250 лв и с висше образование степен „Магистър“ –  300 лв. За второ дете  сумите са съответно  500, 600 и 700 лв, а за трето дете  - 1300, 1500 и 1700 лв.; \r\n Общинските съветници от Обединени патриоти щели да внесат предложението  за стимулиране на образованата раждамост и отговорното родителство на заседанието на местния парламент на старозагорци през март или април.  \r\n По официални данни 1/3 от родените в Стара Загора през миналата година деца били на родители без образование или по-ниско от основно. \r\n ", "date": "2019.02.27", "title": "Войводи ще насърчават образованата раждаемост"}
{"url": "https://standartnews.com/regionalni/kambitov-pozhela-uspekh-na-valeri-marinov-v-speshl-olimpiks-386106.html", "text": "Кметът на община Благоевград д-р Атанас Камбитов се срещна с Валери Маринов, който ще представи Благоевград на Световните летни игри на Спешъл Олимпикс за хора с интелектуални затруднения. Градоначалникът подари на Валери спортен екип, маратонки, националния флаг и флаг с тотема на община Благоевград. „Като се качиш на стълбичката на първото място, когато пуснат химна, гордо развей знамето, за да се знае от къде си“, каза кметът Камбитов. \r\nЕмил Иванов, представител на Спешъл Олимпикс връчи плакет „Годишна награда за цялостен принос за разширяването на достъпа до спорта“ , присъден на Община Благоевград за 2018 г. Световните летни игри на Спешъл Олимпикс ще се проведат от 08 до 21 март 2019 година в Абу Даби.", "date": "2019.02.27", "title": "Камбитов пожела успех на Валери Маринов в \"Спешъл олимпикс\""}
{"url": "https://www.standartnews.com/sport/mitrev-otide-v-rumniya-386088.html", "text": "Бившият вратар на Левски Божидар Митрев вече има нов отбор. Юношата на „сините“ подписа до края на сезона с румънския Волунтари, след като първо мина медицински тестове. В контракта има опция за удължаване. Митрев разтрогна по взаимно съгласие с Левски през миналата седмица. Той игра на Герена от март 2017-а до края на 2018 година. Това бе негов втори етап на „Георги Аспарухов“. \r\nОт Левски благодариха Митрев, а изпълнителният директор на клуба Павел Колев подчерта, че 31-годишният страж е направил жест към тима на сърцето си. В кариерата си досега Митрев е бранил цветовете още на Локомотив София и Шериф Тираспол.", "date": "2019.02.27", "title": "Митрев отиде в Румъния"}
{"url": "https://standartnews.com/regionalni/ansambl-pirin-s-blagotvoritelna-initsiativa-v-pomoshch-na-kolezhka-386113.html", "text": "Благотворителен концерт организират от  ансамбъл \"Пирин\" на 28 февруари в зала \"Яворов\" в помощ на танцьорката от ансамбъла Мария Янева. Кутия за дарения ще посреща дошлите на концерта като всеки, който желае и има възможност, може да се включи в благотворителната инициатива. \r\nФолклорни състави и школи от страната ще вземат участие в концерта наред с домакините от ансамбъл „Пирин“. На сцената ще се изявят също фолклорен танцов ансамбъл „Пиринче“, „Пиринска китка“, Пирински танцов ансамбъл, ансамбъл „Вихрен“, Денс център Влахов, танцов състав \"Зора\" и Фолк фитнес гр.Дупница, Вокален ансамбъл „Вихрен”, Трио Мегдана и клуб Македонка при народно читалище „Братя Миладинови”- Петрич. \r\nМария Янева има нужда от помощ за бързо и успешно възстановяване. Тя пострада в тежката верижна катастрофа на автомагистрала „Струма“, вследствие на което й бе открита фрактура на подбедрицата.", "date": "2019.02.27", "title": "Ансамбъл „Пирин“ с благотворителна инициатива в помощ на колежка"}
{"url": "https://standartnews.com/regionalni/baba-marta-brzala-martenichki-vrzala-386123.html", "text": "\r\n  „Баба Марта бързала, мартенички вързала” - така се наричаше конкурса, организиран от община Стара Загора и Центъра за подкрепа за личностно развитие, който приключи днес. В центъра са получени над 250 мартеници от 24 детски градини, 20 училища, няколко социални институции, училища и детски градини от Гълъбово и  Казанлък. \r\n Най-добре представилите се индивидуални и колективни участници бяха наградени. С колективни награди бяха отличени 42 детски градини, училища и институции, а 66 деца получиха грамоти и индивидуални награди. \r\n  „Повече от 20 години правим този конкурс. Всички знаем, че щастие и късмет носи онази мартеница, която ти е подарена“, каза Искра Иванова, ръководител на центъра за подкрепа за личностно развитие и припомни различните обичаи за правене на мартеници в отделните региони в страната. \r\n  „Хубаво е да се връщаме към нашите корени, да ги пазим и да възпитаваме децата в нашите традиции“, благодари за красива изложбаСоня Дъкова, главен експерт в общинскя отдел „Образование“ . \r\n ", "date": "2019.02.27", "title": "„Баба Марта бързала, мартенички вързала”,"}
{"url": "https://standartnews.com/sport/mitrev-otide-v-rumniya-386088.html", "text": "Бившият вратар на Левски Божидар Митрев вече има нов отбор. Юношата на „сините“ подписа до края на сезона с румънския Волунтари, след като първо мина медицински тестове. В контракта има опция за удължаване. Митрев разтрогна по взаимно съгласие с Левски през миналата седмица. Той игра на Герена от март 2017-а до края на 2018 година. Това бе негов втори етап на „Георги Аспарухов“. \r\nОт Левски благодариха Митрев, а изпълнителният директор на клуба Павел Колев подчерта, че 31-годишният страж е направил жест към тима на сърцето си. В кариерата си досега Митрев е бранил цветовете още на Локомотив София и Шериф Тираспол.", "date": "2019.02.27", "title": "Митрев отиде в Румъния"}
{"url": "https://standartnews.com/sport/stanislav-todorov-shche-sviri-slaviya-levski-386101.html", "text": "Реферът Станислав Тодоров бе назначен да ръководи дербито между Славия и Левски от 24-ия кръг на Първа лига. Ето всички съдийски назначения за мачовете на 1-ви, 2-ри и 3 март: \r\nГС:    Радослав Петров Гидженов    АС1:    Мартин Веселинов Маргаритов    АС2:    Йордан Петров Петров \r\n4-ТИ:    Димитър Иванов Желязков         \r\nСН:    Георги Генов Нарлев      \r\n  \r\nГС:    Ивайло Иванов Стоянов    АС1:    Георги Пламенов Тодоров    АС2:    Мирослав Максимов Иванов \r\n4-ТИ:    Драгомир Димитров Драганов         \r\nСН:    Ахмед Яшар Ахмед      \r\n  \r\nГС:    Стефан Апостолов Апостолов    АС1:    Драгомир Руменов Милев    АС2:    Петър Велизаров Митрев \r\n4-ТИ:    Стефан Демирев Павлов     \r\nСН:    Петър Стоянов Петров      \r\n  \r\nГС:    Петър Кирилов Костадинов     АС1:    Андрей Венков Николов    АС2:    Мартин Руменов Ангелов \r\n4-ТИ:    Георги Юлиянов Иванов     \r\nСН:    Константин Делов Писков      \r\n  \r\nГС:    Николай Йорданов Колев    АС1:    Веселин Мишев Добриянов    АС2:    Петър Николов Джугански \r\n4-ТИ:    Волен Валентинов Чинков         \r\nСН:    Кирил Петков Йорданов      \r\n  \r\nГС:    Валентин Станчев Железов    АС1:    Станимир Илков Илков    АС2:    Илиян Петров Капарашев \r\n4-ТИ:    Георги Димитров Давидов         \r\nСН:    Георги Крумов Виделов      \r\n  \r\nГС:    Станислав Георгиев Тодоров    АС1:    Александър Ангелов Атанасов    АС2:    Мартин Иванов Димитров \r\n4-ТИ:    Иван Стефанов Иванов     \r\nСН:    Иван Захариев Вълчев  ", "date": "2019.02.27", "title": "Станислав Тодоров ще свири Славия - Левски"}
{"url": "https://standartnews.com/sport/radi-kirilov-macht-s-levski-e-bonus-386092.html", "text": "Голмайсторът на Славия от началото на 2019-а Радослав Кирилов е убеден, че белите могат да изненадат Левски  в предстоящото дерби между двата тима в неделя. Нападателят бе избран за номер едно на 22-ия кръг на Първа лига. \"Левски е добър отбор, гранд в България и ще бъде още по- амбициран след победата над ЦСКА. Ние обаче нямаме какво да губим и този мач реално е бонус за нас. Ще направим всичко възможно, за да вземем максимума от срещата с Левски\", каза Кирилов. Най- старото столично дерби е в неделя и ще се играе от 17:30 часа на стадион „Васил Левски”", "date": "2019.02.27", "title": "Ради Кирилов: Мачът с Левски е бонус"}
{"url": "https://standartnews.com/sport/sundbi-s-titlata-na-svetovnoto-po-ski-byagane-386120.html", "text": "Норвежецът Мартин Йонсруд Сундби спечели титлата в интервалния старт на 15 километра класически стил на Световното първенство по ски-бягане в Зеефелд (Австрия). Сундби финишира за 38.22.6 минути и заслужи първо индивидуално злато в кариерата си на голям шампионат. Норвежецът изоставаше почти по цялата дистанция, но със силен последен километър успя да изпревари на финала с 2.9 секунди руснака Александър Бессмертних, който завърши втори. Трети на 20.4 секунди остана защитаващият световната си титла от Лахти 2017 Иво Нисканен (Финландия). Олимпийският шампион в дисциплината Дарио Колоня (Швейцария) остана шести на 32.2 секунди зад победителя. \r\nТова беше второ отличие за Сундби в Зеефелд след бронза в скиатлона на 40 километра, както и четвърти триумф за Норвегия в четири дисциплини при мъжете досега. \r\nОт българите най-добре се представи Веселин Цинзов, който завърши на 40-о място с изоставане от 3:24.2 минути от победителя. \r\nМартин Пенчев се нареди 73-и на 6:40.2 минути, а Тодор Малчов се класира 85-и от 87 завършили на 10:04.5 минути.", "date": "2019.02.27", "title": "Сундби с титлата на световното по ски бягане"}
{"url": "https://standartnews.com/sport/maurides-otiva-v-kitay-386115.html", "text": "Трансферната сага с напускането на Мауридес от ЦСКА е на път най-сетне да бъде разрешена. Голаджията от два дни е в Китай, където най-вероятно ще премине в някой местен отбор. Със своите 9 гола в Първа лига Мауридес продължава да е най-резултатният футболист на ЦСКА, но желанието на клуба в последните месеци бе да се раздели с него. Мауридес бе пред трансфер в Рапид Виена, като австрийският гранд бе готов да даде 1,3 милиона евро. В крайна сметка обаче сделката се провали заради наднорменото тегло на нападателя. Той съвсем отпадна от сметките след идването на Любо Пенев. При новия наставник Мауридес има едва четири минути игра.", "date": "2019.02.27", "title": "Мауридес отива в Китай"}
{"url": "https://standartnews.com/sport/ministr-kralev-predstavi-albert-popov-na-premiera-i-ministrite-386102.html", "text": "Министърът на младежта и спорта Красен Кралев представи пред премиера Бойко Борисов и министрите от кабинета младата българска звезда в алпийските ски Алберт Попов и неговия треньор Ивайло Борисов. През тази година 21-годишният скиор постигна страхотен успех, записвайки в рамките на няколко дни 9-о и 6-о място в слаломи от стартовете за Световната купа, с което стана вторият българин с класиране в топ 10 след Петър Попангелов.  Попов е и бронзов медалист от Световното първенство за младежи през 2018 г.          Двамата благодариха за подкрепата, която получават от министър-председателя, спортния министър и българското правителство и подариха на Борисов състезателния номер, с който Алберт кара на провелата се през уикенда в Банско Световна купа по ски, негова снимка с автограф и фотография на екипа, организирал състезанието. След специално разрешение на Международната федерация по ски (ФИС), което се дава изключително рядко, стартовите номера в Банско бяха в цветовете на българския трикольор.          Премиерът пожела успех на Алберт Попов, а министър Кралев обяви, че по предварителни данни телевизионната аудитория, до която са достигнали стартовете от Световната купа, е поне 120 млн. души в целия свят, като точната цифра ще стане ясна през месец май.          „В 50 държави в целия свят имаше пряко излъчване, а в още 50 състезанието се предаваше на запис, заради часовата разлика. Множество репортажи и магазинни предавания. Това е огромна реклама, която страната ни получи благодарение на трите старта в Банско“, каза Кралев.           Държавата подпомогна провеждането на Световната купа в Банско с 1 млн. лв. В състезанието участваха 117 състезатели от 22 нации, сред които скиорите от топ 10 за Световната купа и всички шампиони от Световното първенство в Оре. В Банско бяха спечелени и два малки кристални глобуса – в алпийската комбинация от Алекси Пинтюро и в гигантския слалом от Марсел Хиршер. Алберт кара в гигантския слалом, като не му достигнаха 26 стотни, за да се класира за втория манш и завърши 32-ри.", "date": "2019.02.27", "title": "Министър Кралев представи Алберт Попов на премиера и министрите"}
