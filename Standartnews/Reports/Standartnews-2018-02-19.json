{"url": "http://standartnews.com/svyat/shistovata_revolyutsiya_prevrashta_sasht_v_petrolna_supersila-368459.html", "text": "Във времето, в което американските петролни компании за последен път добиваха по 10 милиона барела дневно, президент на САЩ беше Ричард Никсън, първата петролна криза все още не беше ударила страната, американците не бяха започнали да купуват автомобили Toyota с малки двигатели, а фракингът беше експериментална технология, която малка група учени се опитваха да популяризират, но без особен успех. Годината е 1970-а, а един барел петрол тогава струваше един долар и 80 цента, пише Bloomberg, цитиран от Profit.bg. Почти 50 години по-късно цената на \"черното злато\" се движи около 65 долара за барел, а американските петролни добиви отново се доближават до осемцифрените равнища. Според много хора това е важна крачка към реализацията на една мечта, която за предишните поколения изглеждаше неосъществима - САЩ да се превърнат в най-големия петролен производител в света. Нещо, което е напълно възможно да се случи до края на тази година. По този начин страната би гарантирала своята енергийна независимост. Ако САЩ успеят да покорят върха, който сега е окупиран от Саудитска Арабия и Русия, биха преобърнали световната геополитическа карта и вероятно биха променили дневния ред на световната енергетика. За Америка това може и да е нещо позитивно, но за планетата като цяло едва ли, отбелязва Blumberg. На първо място, влиянието на някои от най-големите играчи в световната политика през последния половин век ще бъде драстично понижено. Американските дипломати вече няма да бъдат принудени да \"ухажват\" държави като Саудитска Арабия, а страните от ОПЕК ще трябва да водят много по-трудни разговори помежду си за ограниченията в квотите за добив. Цените ще бъдат подложени на натиск, отваряйки стари рани в организма на картела. За Русия нещата също ще се променят в голяма степен. Външната политика на Владимир Путин ще бъде лишена от важен инструмент за влияние, а за руските петролни олигарси ще стане доста по-трудно да поддържат жизнения стандарт, с който са свикнали. Американският президент Доналд Тръмп гледа отвъд хоризонта на енергийната независимост, навлизайки в полето на глобалната доминация. Неговата администрация планира отварянето на огромни океански акватории за дълбоководен добив на петрол. За първи път от 40 години се обмисля сваляне на петролното ембарго от територията на Арктическото национално убежище за диви животни и растения (ANWR - Arctic National Wildlife Refuge). За разработката на новите находища ще са необходими години, но потенциалът им е впечатляващ. Предварителните проучвания сочат, че от земните недра могат да бъдат извадени близо 12 милиарда барела. Всичко това звучи много добре, но САЩ трябва да внимават какво си пожелават, предупреждава Blumberg. Припомня се климатичната статистика, според която последните три години са били най-горещите, откакто започва събирането на данни за средните температури през XIX век. В плановете на Тръмп обаче не влиза развитието на енергийни източници, които биха били по-щадящи за околната среда. Някои от губернаторите на щатите по крайбрежието изразиха своите притеснения, че евентуален петролен разлив на практика би унищожил туристическата им индустрия, която също генерира приходи от трилиони долари. Още по-застрашени са крехките биологични екосистеми в крайбрежните зони. Флорида, например, вече настоя за отлагане на решението за океанския петролен добив. Увеличеното предлагане на петролния пазар вероятно ще доведе до по-ниски цени в бъдеще, а това прави инвестициите в алтернативни енергийни източници, като соларните панели и ветрогенераторите, по-нерентабилни. Икономическият ентусиазъм за тяхното развитие може сериозно да отслабне. Така или иначе, локомотивите на петролната индустрия в момента работят под пълна пара, за което най-голяма заслуга има упоритостта на шистовите производители. Фракингът (инжектиране на вода и химикали под налягане, които освобождават петрола в скалните шисти) също преживява своя ренесанс и подем. А основните действащи лица вече не са само високорисковите пионери, като приятеля на Доналд Тръмп Харълд Хам от Continental Resources. В \"шистовата революция\"  участват големите петролни корпорации, като Exxon Mobil и Chevron. Резултатът от всичко това е исторически - през октомври миналата година нетният внос на петрол в САЩ (разликата между вноса и износа) се понижи до рекордно ниско равнище от едва 2.5 милиона барела дневно. Това е най-ниската стойност от 1973 г. насам, когато за първи път този показател започва да се изчислява официално. Само преди 10 години нетнният внос на петрол в САЩ достигаше 12 милиона барела на ден.", "date": "2018.02.18", "title": "Шистовата революция превръща САЩ в петролна суперсила"}
{"url": "http://standartnews.com/sport/politsai_natupaha_ultrasi_na_botev_pd_zaradi_levskar-368461.html", "text": "Сериозно меле е възникнало между столични полицаи и фенове на Ботев в центъра на столицата. Както е известно, днес канарчетата гостуват на Левски в мач от 21-ия кръг на Първа лига. Сблъсъкът станал заради феновете на гостите, които нападнали запалянко на Левски, тъй като смятали, че той ги снима и му взели шала. Полицията обаче била наблизо и бързо пристигнала на мястото на инцидента. Последвало сбиване между двете страни, а според plovdivderby има и пострадали. Двама са арестувани. В мелетата с пловдивските хулигани има и пострадал полицай, който е откаран в болницата.", "date": "2018.02.18", "title": "Полицаи натупаха ултраси на \"Ботев\" Пд заради левскар"}
{"url": "http://standartnews.com/svyat/samolet_s_66_choveka_se_razbi_v_iran_obnovena-368438.html", "text": "Ирански пътнически самолет с повече от 50 души на борда е катастрофирал в планините Загрос в южната част на страната, предава AFP. Самолетът, който е осигурявал връзката по въздух между Техеран и град Ясудж, \"се е разбил в район на близо 480 километра южно от иранската столица. СиЕнЕн уточни, че загиналите на борда са 66 човека, оцелели няма. Самолетът е бил Ей Ти Ар-72 (ATR-72) на самолетостроителна компания ATR - съвместно предприятие на компании Еърбъс (Airbus) и Леонардо-Финмеканика (Leonardo-Finmeccanica), световен лидер в производството на самолети с турбореактивни двигатели с до 90 места. Хеликоптер, опитал се да стигне до мястото на катастрофата, не е успял да кацне заради лошите метеорологични условия, казаха спасителните служби по държавната телевизия. Иранските медии съобщават, че командирът на разбилия се самолет през 2013 г. успява да приземи самолет с отказал двигател. Последната тежка катастрофа с граждански самолет в Иран стана през 2014 г. - 39 души загинаха, след като самолет Ан-140 на иранската авиокомпания Сепахан (Sepaham) се разби малко след излитането си от летището в Мехрабаз, южно от Техеран. Самолетът трябваше да лети от Техеран до град Табас в Източен Иран.", "date": "2018.02.18", "title": "Самолет с 66 човека се разби в Иран /ОБНОВЕНА/"}
{"url": "http://standartnews.com/svyat/avariya_v_ruska_aets-368440.html", "text": "Трансформатор на Курската АЕЦ се е възпламенил и се е задействала защитата за изключване на един от четирите  действащи енергоблока. Това не е довело до последици за потребителите, се посочва в съобщение на министерството на енергетиката на Русия, предаде ТАСС. На 18 февруари в 06:53 часа московско време се е задействала защитната система за изключване на един от енергоблоковете, а причината е възпламеняване на трансформатор. Според данни на министерството на енергетиката възпламеняването на трасформатора е ликвидирано, няма нарушения на условията за безопасност на експлоатацията, няма и радиационни последствия. Руската АЕЦ е една от четирите най-мощни АЕЦ в Русия, припомня ТАСС, уточнявайки, че поради аварията работният й капацитет е намален с 1000 мегавата. За да се осигури нормативният резерв от мощности е разпоредено да бъдат задействани мощностите на няколко ТЕЦ-а в страната.", "date": "2018.02.18", "title": "Авария в руска АЕЦ"}
{"url": "http://standartnews.com/svyat/merkel_i_erdogan_stoplyat_otnosheniyata-368445.html", "text": "Президентът на Турция Реджеп Тайип Ердоган ще посети Германия и ще се срещне с канцлера Ангела Меркел, след като започне да функционира новото правителство в Берлин, заяви пред ДПА в Мюнхен на Световната конференция по сигурност турският премиер Бинали Йълдъръм. „Когато бъде сформирано правителството, естествено, ще има посещения на най-високо ниво. Президентът Ердоган ще дойде в Германия, а федералният канцлер ще посети Турция\", заяви Йълдъръм, без да споменава конкретни дати за тези визити. Отношенията между Анкара и Берлин бяха в сериозна криза заради задържането от страна на Анкара на няколко немски граждани по подозрения в съпричастност към тероризма. В разгара на кризата значително се намалиха политическите контакти между двете страни. Същото беше положението и в сферите на икономиката и сигурността. Видимо подобрение се забеляза тази седмица, след като от турския затвор беше пуснат немският журналист Дениз Юджел. Очаква се новото германско правителство да започне да функционира не по-късно от 1 април.", "date": "2018.02.18", "title": "Меркел и Ердоган стоплят отношенията"}
{"url": "http://standartnews.com/svyat/borisov_azerbaydzhan_e_nash_prioriteten_partnyor-368447.html", "text": "Българският министър-председател Бойко Борисов излезе с ексклузивно интервю през азербайджанската медия Trend, в която коментира редица въпроси, засягащи отношенията между България и Азербайджан, резюмирани от \"Фокус\". „България отдава голямо значение на отношенията си с Азербайджан и счита страната за приоритетен партньор предвид големите перспективи за развитие на сътрудничеството в различни области от взаимен интерес\", заяви Бойко Борисов. \"Като се имат предвид силните връзкиа между нашите две страни и съществуващата правна рамка за сътрудничество, ние вярваме, че сегашното ниво на двустранната търговия не съответства на потенциала на България и Азербайджан и ние бихме искали да засилим търговските и икономически отношения, включително чрез съвместни Междуправителствена комисия по икономическо сътрудничество\", отбеляза министър-председателят. Борисов е убеден, че има голям потенциал за сътрудничество с Азербайджан в областта на диверсификацията на източниците и маршрутите на енергийните доставки. \"На 16 януари 2018 г., по време на посещението си в Баку, аз имах честта да участвам с азербайджанския си колега Артур Расизаде на официалното откриване на редовните полети между Баку и София. Сигурен съм, че то ще насърчи развитието на отношенията между България и Азербайджан в сферата на туризма\", добави премиерът. „България има интерес от изпълнението на стратегически проекти за транспортна инфраструктура на енергия като \"Южния газов коридор\", свързващ Европа и Азербайджан\", заяви Борисов. \"Високо оценяваме ролята на Азербайджан за осигуряването на енергийната сигурност и диверсификацията на доставките на природен газ в Европа и България\", допълни той. Министър-председателят отбеляза, че Азербайджан е не само основен източник на газ, но също така играе ключова роля в осъществяването на проекта \"Южен газов коридор\", който ще гарантира енергийната сигурност на Европа. Освен това Борисов добави, че България и Азербайджан са установили силно партньорство в областта на енергетиката. „Ярък пример за това партньорство е договорът между българската компания „Булгаргаз\" и държавната петролна компания SOCAR за доставки на природен газ от Азербайджан до България от 2020 г.\", допълни министър-председателят. \"Ние очакваме, че изграждането на газовия интерконектор Гърция-България (IGB) от които България ще получи азербайджански газ ще започне през юни 2018 г.. По този начин, ще бъде гарантирана доставката в България на един милиард кубически метра природен газ годишно в рамките на втория етап на развитието на азербайджанското газово находище „Шах Дениз\", - допълни Борисов. Премиерът смята, че железопътната линия Баку-Тбилиси-Карс ще допринесе за разширяването на икономическото сътрудничество между България и Азербайджан. \"Ние виждаме железопътната линия като стратегически транспортен проект, който може да бъде от полза не само за Азербайджан, Грузия и Турция, но и за България и другите европейски страни\", каза премиерът. Борисов припомни, че Европейският съюз приветства откриването на железопътната линия Баку-Тбилиси-Карс и по-нататъшно подобряване на транспортните връзки между България, Турция, Грузия, Азербайджан и Централна Азия. „България има интерес да развива двустранните търговски и икономически отношения с Азербайджан и възнамерява да използва максимално възможностите за съвместни\", убеден е Борисов. Той отбеляза, че въпреки отрицателните последици от световната финансова и икономическа криза България успява да запази макроикономическа и финансова стабилност. \"В България имаме най-благоприятните данъци в ЕС, както и високо квалифицирана работна ръка. Правителството също така предприема редица допълнителни мерки за насърчаване на чуждестранните инвестиции. Има голям потенциал за инвестиции в такива области като енергетиката - газификацията и разпределението на газ, строителството, туризма, недвижимите имоти, селското стопанство и хранително-вкусовата промишленост, фармацевтичните продукти и редица други направления\", заключи премиерът.", "date": "2018.02.18", "title": "Борисов: Азербайджан е наш приоритетен партньор"}
{"url": "http://standartnews.com/mneniya/a_levski_shte_ni_dade_li_proshka-368469.html", "text": "Щом наближи годишнина от смъртта на Васил Левски, винаги се повтаря един и същ сценарий. Всички изведнъж осъзнават, че за тях Апостола на свободата е знаме и кумир. И в един глас започват да се кълнат в него и да редят патетични слова. Правят го от официалните лица на трибуната до разпалени патриотари на маса и бабаити, които се пъчат с тениски с лика на великия българин. Тази година 18 февруари, когато според историците е вярната дата на обесването на Левски, съвпадна със Сирни Заговезни. Денят, в който искаме и даваме прошка. \"На днешния ден трябва да поискаме прошка от Апостола, за това, че не сме успели да осъществим заветите му и да направим България такава, каквато той е искал да я види\". Това призова по време на честването във Велико Търново Васил Василев, председател на Общобългарския комитет \"Васил Левски\". Вероятно това си мислят и много българи, които осъзнават колко сме далеч от идеалите на увисналия преди 145 години на бесилото дякон. Но дали Апостола ще ни прости за това, в което превърнахме неговата мечта за чиста и свята република ? Колко ли щеше да бъде изумен Левски, ако видеше как Как изчезват милиони лева обществена пара, докато някога той броеше всеки грош за народното дело и даваше отчет за какво е похарчен. За това как в името на дребен келепир се газят принципи, идеи и човешки съдби. Водещата максима на много от \"успелите\" е \"за да ми светне на мен, на някой трябва да му се стъмни\". А агресията и злобата, с която се давим, ни заразява като чума.  Докато Левски проповядваше, че всички сме равни, сега настървено търсим различния, за да го стъпчем. \"Всичко се състои в нашите задружни сили\", учеше Апостола. Вместо това, като нация сега сме орел, рак и щука, където всеки дърпа чергата в своята посока. И всяко нещо може да ни доведе до Като започнеш от Истанбулската конвенция и стигнеш до Народния съд. Макар всички да се кълнем в Левски, той е неудобен кумир. Защото е безпощаден към себе си и всички, които го следват. И не търпи предателства и компромиси. Затова всяко сравнение с него е болезнено заради личните кривици и грехове, с които безропотно се примиряваме. Въпреки че, той ни предупреди със своето \"Народе ????\". През 1873 година Левски увисна на бесилото заради една свободна България, в която всички живеят с чест и достойнство. И слагат общото благо над личния интерес. Ако искаме да не се срамуваме от Левски в деня за прошка, просто трябва да направим своята малка крачка към заветите му. Въпросът е дали ще имаме сили за това.", "date": "2018.02.18", "title": "А Левски ще ни даде ли прошка"}
{"url": "http://standartnews.com/sport/moskovsko_zlato_za_gratsiite_ni-368444.html", "text": "Българският ансамбъл по художествена гимнастика завоюва златен медал на финала на пет обръча на турнира от веригата Гран При, който се провежда в руската столица Москва. Симона Дянкова, Мадлен Радуканова, Елена Бинева, Теодора Александрова и Лаура Траатц получиха оценка от 18.900 за изпълнението си. Русия остана на второто място с 18.500, а Узбекистан грабна бронза с 15.900. Финландия е на четвъртото място с 12.950. Днес възпитаничките на Весела Димитрова и Михаела Маевска постигнаха по-висок резултат на съчетанието си, отколкото в многобоя в събота (18.500). Грациите допуснаха лека неточност, но тя не повлия на оценката.", "date": "2018.02.18", "title": "Московско злато за грациите ни"}
{"url": "http://standartnews.com/sport/opitaha_da_okradat_ekaterina_dafovska-368458.html", "text": "Единствената ни олимпийска шампионка в зимните спортове Катя Дафовска за малко да стане жертва на голяма кражба в ПьонгЧанг. Чепеларката, която от години е и председател на федерацията ни по биатлон пристигна в олимпийското село още на 11-и февруари с полет през Москва. Куфарът на Катя обаче се загуби по пътя. \"Казаха ми, че е останал в Москва и със следващия полет ми го пращат, разказа за \"Стандарт\" Дафовска.  Впоследствие се оказва, че куфарът наистина пристига в Сеул, както се обещали руснаците. От там по олимпийска линия го качват за ПьонгЧанг заедно с багажа на руски спортисти. След това обаче му се загубили дирите. Дафовска всеки ден питала ръковоството на олимпийското село, но отговорът все бил отрицателен. \"След като от руските авиолинии ми отговориха, че багажа е пратен към олимпийското село реших да почна да го търся в ПьонгЧанг. Изискахме записи от мястото където пристига багажа и след доста гледане се видя, че след като руските спортисти си взимат техния там остава само моя куфар. Два часа по-късно една жена от поддръжката на селото идва и го взима. След което му се губят дирите\", разказа Дафовска. След като показала кадрите на отговорника по сигурността на селото по негово разпореждане пратили екип, който издирил жената, а след това и куфара на Катя. Така 6 дни след пристигането си в ПьонгЧанг и ден преди отново да поеме за Чепеларе Дафовска вече можеше да разполага с всичкия си багаж.", "date": "2018.02.18", "title": "Опитаха да окрадат Екатерина Дафовска"}
{"url": "http://standartnews.com/sport/albert_koyto_disha_vav_vrata_na_popangelov_vav_forma_sam_i_ne_usetih_naprezhenie-368455.html", "text": "- Не съм доволен от мястото си. Доволен съм от представянето си във втория манш в който успях да си напасна карането и показах наистина на какво съм способен. Гледах първия манш и видях къде сбърках, и във втория не допуснах това да се случи. Ако бях влезнал сред първите 30 в първия манш то със сигурност вкрайното класиране щях да съм доста по-напред. - Във форма съм и показвам на всички, че мога да карам супер. От тук нататък времето ще покаже, как ще се представя в следващите състезания. - Дори и аз не знам какво ще стане в слалома. Нямам очаквания, защото имах много малко тренировки. Не се чувствам толкова стабилен. На тренировки имам и доста хубави карания, заради това предполагам че мога да се спусна и доста добре. Всичко ще зависи от това как се чувствам на старта. - Никакво напрежение нямаше. Тук около тези страхотни състезатели се чувствам в собствена сфера.Мисля, че от тук за напред ще ми е доста по-лесно да се състезавам с тях. - Страхотна и само аз трябваше да покажа на какво съм способен още от първото спускане. - Да. Заради травмата пропуснах доста тренировки. Мисля, че догодина ако вече имам една хубава лятна подготовка ще поднеса доста изненади в Световната купа. - По скоро след спечелването на бронзовия медал в Давос ми падна камък от сърцето. Това бе една цел която си бях поставил отдавна. Миналата година бях доста близко до медал от световното за младежи, но не успях да го взема. Сега просто ми олекна и карам доста по освободено. Не мисля за нищо, а правя това на което съм се учил винаги. - Ще карам само слалом и гигантски. Скоростни ще ползвам само за тренировка, за да ми увеличи чувството за скорост в другите дисциплини. Мисля, че свърших вече със скоростните дисциплини, защото там за да си на едно страхотно ниво трябва нон стоп само с това да се занимаваш, а трябва да имаш и друга физика. .Естествено трябват и хубави дълги терени . Като цяло и физиката ми отговаря на техничните дисципнили. - Снегът прилича на този в Северна Америка, но е доста по сух и по-агресивен. Доста е странен, но усещането към терена трябва да е за каране на ските с много чувства.  Всяко едно странично натистане мо жезе да стене причина да те изхвърлят встрани от трасето. Ключът към справянето с тези корейските писти е в това как да натискащ ските и как да ги управляваш. - Искам да им благодаря, защото без тяхната помощ и разбиране никога нямаше да съм тук. Те са моята опора.", "date": "2018.02.18", "title": "Алберт, който диша във врата на Попангелов: Във форма съм и не усетих напрежение"}
{"url": "http://standartnews.com/mneniya/ivan_revolyutsiyata_zapochva_v_dushata_andrey_vechno_chakame_i_se_oplakvame-368418.html", "text": "Андрей: Имал съм късмета да раста в среда, в която се говореше за тези неща. Баща ми беше патриот, имаше отношение към историята, и ме е възпитал в тези ценности. Най-първите ми представи най-вероятно са били смесица от образите на светец и супер герой – заради уроците от учебниците и портретите в училище. Повече по канона - класическия шаблон за Левски като най-великия българин, от който тръгваме всички. Иван: Първите ми представи са свързани със светеца и свръх-героя - едва ли не българският Исус Христос. Може би защото по наше време религията не беше застъпена - Левски и другите като него бяха в ролята на заместители на светците. Преди 89-та година го учихме как прави лъвския си скок - обожествен образ, който ни гледа от портретите с проникновени сини очи. Респектиращ, далечен. Училищната система неизбежно влияе в този период. После пък тенденцията отиде в другата крайност – да го принизим, като тиражираме жълти версии за живота му: любовни завоевания, предателства. Андрей: Нормално е с порастването човек да преосмисли отношението и позицията си за много неща. Струва ми се, че сега разбирането ми за Левски е по-реалистично, по-човешко. Осъзнавам огромната, направо непосилна задача, която сам си е поставил. И как въпреки всичко, твърдо и трезво е следвал визията си. Независимо от обстоятелствата и пречките. Нужна е много енергия и лична мотивация. Левски е бил модерен не само за своето време, той е модерен и за нашето. Сега мога да си дам сметка за това. Както и за изключителната симбиоза в него – начетен духовник, мислител-държавник, военен стратег. Изключителна личност. Феномен. Трудно можем скоро да имаме такъв водач. Иван: Човек е един на 20, съвсем друг на 30 - така че представите му се променят. Вече съм почти на 40 и мога да видя Левски не само като смелия герой от легендата, който се хвърля на смърт за родината. Сега виждам и разбирам и колко прагматичен и далновиден е бил той. Притежавал е специален вид интелигентност и изключителен дух. Това е бил човек с макромисъл, което, за съжаление, не мога да кажа за нито един от нашите съвременници. Човек, който е успявал да бъде силен и умен не само в боя, а което е по важното – в стратегически във визионерски план. Горд съм, че с Андрей станахме съиздатели именно на тази книга. Защото тя показва различните аспекти от личността на Апостола, както и на хората, от които се е учил и вдъхновявал – неговите съвременници и съратници. Андрей: Въпреки, че за Левски е писано изключително много, все още има спорове, все още излизат нови факти. Книгата на професор Павлов разглежда точно по този начин личността му, което помага да открием и разберем човека зад феномена-икона. Това е популярен текст на достъпен език, който същевременно се базира на исторически документи и свидетелства на съвременници и съратници на Апостола. Професор Павлов търси отговори на интересни въпроси и поставя оригинални гледни точки - като тази за стратегическата военна визия на Левски за въстанието. Той е мислил крупно и целево. Изобщо книгата е много добре приета, което ме радва и обнадеждава изключително. Даже стана водещо заглавие в края на миналата година, само няколко месеца след издаването й. Иван: Професор Павлов ни разказва за Левски от плът и кръв отвъд канона - и то на разбираем език за нас, неспециалистите. Младото момче Левски, дисциплинираният и строг военен, далновидният държавник. Това е безценна снимка на времето, когато България е значела нещо. Ще кажа големи думи, но може би това е една от най-добрите книги за Левски. Всеки ред съдържа интересна информация. Това е пробив в този вид издания, които обикновено са академични и са трудно разбираеми от нас, обикновените хора. Благодаря на издателите, които се обърнаха към нас с молба да помогнем, и на професор Павлов, който определено има различен подход - знае как да вземе сериозни исторически документи и да ги превърне в достъпен разказ. Тази книга успява да бъде едновременно приятно и полезно четиво. Доказателството е, че в момента върви нейният трети тираж. Един модерен текст от един модерен професор. Андрей: Не. Не знам до каква степен ние, българите, осъзнаваме, че свободата е преди всичко отговорност, която съдържа риск, несигурност. Тоест - свободата преди всичко изисква сила и устойчивост на характера, за да бъде оценена и осъществена. За Левски това е означавало поемане на лична отговорност. Той е отхвърлял колективната безотговорност, на която по-късно сме жертви при социализма. Свикнали сме да се оплакваме и да чакаме. Все се чувстваме онеправдани, търсим кусури. Вместо да откриваме модели за успешни хора и да се стремим да бъдем като тях. Има ги и сега. Е, не са от ранга на Левски, но ги има. Самият той не е делил хората. Бил е близо и до най-бедните, и до най-богатите. Именно защото е бил достатъчно мъдър да използва целия потенциал на нацията. Докато на нас поне към момента ни липсва подобна визия. И най-голямото доказателство е този мъчителен преход към свободата, който все не успяваме да завършим и реализираме. Иван: Организацията, която е управлявал Левски е била изключитено мащабна. Стратегията му е изисквала преди всичко голям интелектуален ресурс - тоест свободата има своята база и цена. Тя не е просто романтичен или философски идеал. А преди всичко е вътрешно състояние на духа, което изисква визия, постоянство, упорство, разбиране. Когато се каже Отечество, тази дума да е изпълнена със смисъл - не само с патос. Какво означава практическото постигане на свободата? Истински се притеснявам, че днес не разбираме свободата така. Все пак революцията започва вътре, в душата на човек. И изисква много работа, за да бъде осъществена навън. Трябва да се опитваме да гледаме с очите на Апостола, да виждаме потенциала си - какво можем да бъдем. Основното условие да го постигнем обаче, е да положим много труд. А май не сме готови. Не е нужно да водим армии. Достатъчно ни е. Да опитаме да направим нещо ново – да разсъждаваме, да действаме умно и прагматично. Андрей: Сравняват предателството на Левски с това на Христос от Юда. Отново доста митологично. Залавянето на Левски е следствие на серия от обстоятелства. Било е неизбежно. Турската държава е хвърлила цялата си репресивна мощ срещу него. Била е наясно за огромното му влияние, гледала е на него като на политически водач. По пътя за София са го охранявали въоръжени конници. Преходът през Арабаконашкия проход е бил през нощта - изключителна мярка за сигурност. Турските тайни служби, които по онова време са били по немски образец, са подходили оперативно. Не мисля, че друг изход е бил възможен. Иван: Може би много неща щяха да бъдат различни сега, ако Левски беше успял да доведе делото си до край. Не съм специалист и не мога да дам обективна оценка. Но ми се струва, че дори личност като Левски не може да се изправи  срещу цяла империя, без да бъде наказана за тази си дързост - малко вероятно в която и да било епоха. Андрей: Изключително ме зарадва реакцията на най-младите участници във \"Фермата\". Последната ни игра с въпроси от българската история този сезон беше за Васил Левски. Всички бяха много запалени. Радваха се на книгата като деца - целуваха корицата с печата на БРЦК. Хората имат желание да научат повече за Левски - може би са по-малко достъпните издания, които им дават подобна възможност. Иван: Участниците пиеха темата за Левски много емоционално. Изглежда има жажда за съвременен прочит на личностите като него. Горди сме, че именно с \"Фермата\" – комерсиално риалити шоу по най-гледаната частна телевизия – можем да направим този прочит. И да покажем как с позитивни послания може да се печели зрителски интерес и че не е задължително да има скандал. И как смисленият позитивизъм може да бъде носител на сериозни размисли. Три месеца и половина работихме с младите момчета от „Българска история\" и доказахме, че историята има своето място в праймтайма. Андрей: Не мога да говоря от тяхно име. Поотдалечил съм се малко от тази възрастова група. Но покрай българо-македонското ни турне One love през лятото на миналата година видях, че на почит са доста различен тип личности и ценности, което е логично следствие на последните 25 години. Затова се надяваме с проекти като \"Фермата\" и One love tour да успеем да преведем традиционните ценности на езика на младите хора в България. Иван: За съжаление, като наблюдавам връстниците на децата си, имам чувството, че идолите са много далече от възвишените идеали на Апостола. Самото ни време го налага. Апостолът е имал много съвременници, на които се е възхищавал и от които се е учил. Много велики личности са се родили в неговото време -всеки от тях е зареждал с енергия другия, за да променят заедно съдбата си. Затова искаме да комерсиализираме тези важни теми. Да хвърлим светлина към добрите примери. Защото всеки има нужда от герои и духовни водачи. Особено младите, които ще търсят себе си и пътя си. Не виждам нито един роден политик да притежава визия за България в контекста на съвременния ни свят. Тази книга ни дава именно това: обяснява защо политикът Левски е идол за българите. Андрей: Каквото и да захванем, винаги опираме до този въпрос: Кой? А до отговор не стигаме. Може би вече е време да си поставяме други въпроси: Защо? и Как? Това е една от причините да основем неправителствената си организация ДНК – Движение за национална кауза. За да преоткрием ценностите през родолюбиви кампании, които обаче имат съвсем конкретни и прагматични цели – като борбата с демографската криза, която е един от най-наболелите проблеми у нас. Българо-македонското турне One love също е адекватна платформа – да приобщим младите към ценностите по достъпен и модерен начин. Иван: Като родител, аз също се оплаквам от подрастващото поколение. Виждам разликите с предишните - не се чете толкова, не се разсъждава. А същевременно сякаш има  разделителна линия между академичните среди, които \"държат\" познанието, и хората. Учените са изолирани, далеч са от младите. Както и от обикновените хора като нас, които не сме историци. Приемам като лична отговорност да разказвам на децата си за Левски - и то така, че да го разберат. Историята не трябва да е единствено учебникарска или елитарна, ако искаме да я разберем. Професор Павлов е  изключение. Андрей: На практика Левски е изградил идеала за съвременна България. Смятал е, че можем да бъдем водеща нация в Европа и посвещава живота си на тази цел. Най-малкото, което трябва да направим като негови наследници, е поне да опитаме да преодоляваме себе си в стремежа към този идеал. Че няма да го стигнем, е ясно, но поне ще вървим в правилната посока. Иван: Трябва да си вярваме повече като нация. Професор Павлов говори как националното е било над социалното при Левски. Той описва и анализира в книгата как българите като народ не падаме под нито една европейска нация. И основната борба на Левски е била за това – да го открие и приложи в действие. Ние все имаме лошия късмет да излизаме смело на фронта, да печелим битките и впоследствие да губим на масата за преговори заради интересите на шепа хора. Дипломацията не ни е силата. Саможертвите на героите ни се обезценяват заради сребролюбие. Видяхме го и през тези близо 30 години безкраен преход. Левски е бил надраснал времето си и не само - той е надраснал и нашето. Сега не се срещат хора като него. Надявам се след 200 години да ги има. Тогава може би ще сме по-близо до идеала на Апостола. Андрей: Винаги е трудно да се разказва за личности от подобен калибър. Най-малкото всеки има изграден образ в главата си и собствено мнение, което кара хората да приемат лично прочита на всеки режисьор или продуцент. Но ние обичаме предизвикателствата. Планираме проекти, свързани с телевизионни сериали и кино. Така че – защо не? Иван: Имаме амбиции за големи исторически проекти, свързани с киното. От няколко години се опитваме да развиваме дейностите си и извън телевизията, да се ангажираме с идеи, които са в душите и сърцата ни - като патриотизма. Защото вярваме, че носим способността да модернизираме представите за тези неща. Първият ни подобен проект не е исторически, все още е рано да коментираме. Но определено се движим в тази посока - през книги, филми, сериали, фестивали. Имаме много идеи, няма да спрем дотук.", "date": "2018.02.18", "title": "ИВАН: Революцията започва в душата. АНДРЕЙ: Вечно чакаме и се оплакваме"}
{"url": "http://standartnews.com/sport/fedekspres_iznese_ednochasova_lektsiya_na_grisho_v_roterdam-368448.html", "text": "Роджър Федерер разби Григор Димитров с 6:2, 6:2 за по-малко от час в първия сет на финала в Ротердам от сериите АТР 500. Така българският тенисист, който преди седмици определено отсвири турнира в София заради холандския с някакви намеци за страх от контузия, записа 7 от 7 загуби срещу именития швейцарец. Двамата днес за първи път се изправиха едни срещу друг на финал, като световния №4 нямаше никакви шансове срещу ФедЕкспрес и му показа, че има още много да учи, докато достигне до върха на световния тенис. Първият сет започна равностойно, като Гришо показа няколко хубави удара, с които предизвика овациите  на феновете. Опитът на Федерер обаче надделя в петия гейм, когато швейцарецът проби Димитров, а след това затвърди постигнатото за 4:2. В следващия гейм стана още по-лошо за Димитров, който позволи на швейцареца да вземе четвърти пореден гейм, да осъществи втори пробив и да поведе с 5:2, сервирайки за победа в сета. Федерер не допусна забавяне на успеха си в сета и спря часовника на 25-ата минута, оформяйки 6:2 в своя полза. Вторият сет започна като продължение на първия, а Григор Димитров продължи да бъде в нокдаун, допускайки пробив в първия гейм след 30:0 в своя полза. Федерер взе сервиса си за 2:0, постигайки победа в седми пореден гейм в мача. За щастие на българските фенове Григор се измъкна от погром и  спаси брейк пойнт в третия гейм, печелейки подаването си за 2:1, с което даде сигнал, че все още има сили за съпротива. Федерер обаче не показа притеснение и взе сервиса си, след което за четвърти път в мача проби Григор за 4:1 за 47 минути игра в Ротердам. Последва сервис гейм на нула за 5:1 и последна възможност за Гришо за по-достойно представяне в срещата. Българинът показа зъби и взе сервиса си на нула, след което Маестрото имаше топката за приключване на мача. Логично се случи и Федерер приключи с победа в сервис гейма за 6:2 и във втория сет.", "date": "2018.02.18", "title": "ФедЕкспрес изнесе едночасова лекция на Гришо в Ротердам"}
{"url": "http://standartnews.com/mneniya/balgarskata_ikonomika__napred_i_nagore-368452.html", "text": "Тази седмица бяха публикувани най-ранните данни за съвкупното производство през четвъртото тримесечие, както и редовните тримесечни данни за пазара на труда. И двете статистики потвърждават, че икономиката на България продължава да расте с добър темп и да създава нови работни места. Растежът на реалния брутен вътрешен продукт (на база коригирани данни) през четвъртото тримесечие е 3,6% на годишна база. Макар и да е малко по-нисък от растежа предходни три тримесечия, той все пак остава над средното за ЕС. След експресната оценка за последното тримесечие, обаче, става по-малко вероятно икономиката да достигне 4%-ния растеж за цялата 2017 г., както прогнозира МФ в актуализираната си средносрочна рамка. Този темп на експанзия на икономиката се случва на фона както на рекордно създаване на нови работни места, така и на рекордно висок коефициент на заетост. През 3-то и 4-то тримесечие на 2017 г. броят заети се увеличават съответно със 172 300 и 161 700 души на годишна база, което е съпоставимо с най-високите темпове на създаване на нова заетост от периода на предишния бум на трудовия пазар в края на 2006 и началото на 2007 г. Разликата с бума от 2005-2008 г. обаче е в темповете на растеж, които в момента остават 1,5-2 пъти по-ниски спрямо растежа тогава. Макар и коефициентът на заетост в момента да изпреварва пиковите стойности от 2008 г. (51-52% за населението на 15+ години) и да достига 52-53%, то хората, които работят, са с около 200 000 по-малко заради демографските процеси (отрицателен естествен прираст и нетна емиграция). Това, комбинирано с далеч по ниското капиталообразуване сега, снижава потенциала на икономиката и води до по-ниски темпове на растеж. Докато при предишния бум инвестициите в основен капитал достигаха и надхвърляха 6 млрд. лева на тримесечие в пика си (в постоянни цени), сега едва успяват да прехвърлят 4 млрд. лева. Основната причина за това е далеч по-малкия приток на чужд капитал в момента – както под формата на преки инвестиции, така и под формата на заемен капитал. ПЧИ в България са около 900 млн. евро за първите 11 месеца, което е сходно с нивото им за същия период на миналата година. Т.е. за годината те ще се от порядъка на 1 млрд. евро или малко повече, което е несравнимо с притока на ПЧИ предишния бум, когато бяха между 3 и 9 млрд. евро на година (2005-2008 г.). Видно е, че в момента основният ресурс, който се използва за запълването на новите работни места, са хората над 55 години. Коефициентът на заетост за тези на 55-64 г. при предишния бум не надхвърляше 46-47%, а през 2017 г. вече се движи около 59-60%. При тези над 65 г. също имаме сериозно покачване на заетостта – от около 3-4% преди до 5-6% сега. Това е както заради процеса на застаряване на населението през последните 10-15 години, така и заради постепенното покачване на пенсионната възраст и изискуемия стаж – по-чувствително за жените - от предишния бум досега. Докато мъжете се пенсионираха на 63 г. в периода 2005-2008 г., а жените – на 58-59,5 г., то пенсионната възраст за 2017 г. е 64 г. за мъжете и 61 за жените. При другите възрастови групи заетостта или е сходна с предишния бум, или е по-ниска, като при младежите на 15-34 г. тя все още е видимо по-ниска от стойностите при предишния бум. Докато през 2005-2008 г. заетостта в групата на 15-24 годишните е достигала 27-28%, а при тези на 25-34 г. е била 78-79%, то сега тя се движи около 23-25% и 74-75%, респективно. Това навежда на мисълта, че именно при младежите има все още неизползван ресурс за трудовия пазар, който при една продължаваща експанзия на икономиката (както се очаква) би могъл да бъде ангажиран. Като цяло, данните за БВП и пазара на труда подкрепят част от нашите притеснения и отхвърлят други. Отхвърлят страховете ни от миналата година, че пикът на заетостта вече е достигнат и по-нататъшен растеж е невъзможен – е, оказа се, че е възможен и на пазара на труда се включва все още свободен ресурс. Въпреки това, опасенията ни, че растежът при този бум, предвид ситуацията с човешкия фактор и капитала в икономиката, ще се движи в рамките на 3,5-4%  и няма да успее да надхвърли 4%-тната граница, засега се потвърждават. През 2018 г. икономиката най-вероятно ще запази този курс, освен ако страната не успее да привлече голям брой чужди работници и значителен чужд капитал. Първото е спорно, ако говорим за сериозен приток на работна ръка, но второто не е невъзможно предвид новия бум в строителството, който набира сила в големите градове.", "date": "2018.02.18", "title": "Българската икономика - напред и нагоре"}
{"url": "http://standartnews.com/mneniya/tryabva_da_se_premahne_monopolat_na_zdravnata_kasa-368468.html", "text": "-Винаги можем да спекулираме защо има конфликт между едно или друго ведомство. Да не забравяме, че здравеопазването е сфера, в която се преплитат страшно много интереси. Също така е хубаво да не забравяме, че макар и строго административни структури, НЗОК и Министерство на здравеопазването са и политически органи. Така че е възможно да има всякакви интерпретации на конкретния сблъсък. Когато единият иска оставката на другия, юристите са тези, които трябва да коментират по кой параграф се иска тази оставка. Устройственият правилник на НЗОК гласи, че единственият контакт на управителя на Касата до парламента се осъществява чрез министъра на здравеопазването. От друга страна, самият управител се назначава от парламента и е отговорен пред него. Тоест, твърде много са омесени самите понятия. В крайна сметка, каквото и да спекулираме, вредата от липсата на кохерентна и ясна политика в здравеопазването се нанася на пациентите и на данъкоплатците. -Проблемът е финансово-счетоводен, както винаги се оказва в цялата тази система. Не е новост да се иска актуализация на бюджета. Такава се иска всяка година. Дори да има един определен разход, той винаги бива надвишен. Проблемът е, че тези разходи не се оптимизират. Т.е., актуализация на бюджета има всяка година, в началото на годината се определят едни параметри, всичко е наред, но през септември-октомври Касата започва да няма пари да се разплати с всичките доставчици. Такъв беше проблемът с аптеките. Така че проблемите са много. Според някои решението е в увеличаването на парите. Лично според мен първо следва да бъдат запушени някои дупки, които има в системата. Някои процеси, както административно, така и финансово, трябва да бъдат оптимизирани и чак тогава да се говори за увеличение на здравноосигурителната вноска. Защото, ако попитате някого на улицата „смятате ли, че здравеопазването ще се подобри, ако взимаме още 2 процента от вашата заплата\", мисля, че отговорът няма да е „да\".  Нещо такова се случи, когато имаше увеличение  от 6 на 8%, но здравното осигуряване не е много по-добро от тогава в аспекта „качество\". -В здравната сфера двата органа са обвързани, т.е. следва да има някакъв синхрон в действията им. Дали единият действа през другия, това отново е в сферата на политическите игри. Интересно е, че в сферата на здравеопазването който и да заеме отговорния пост в единия от двата органа, това е все едно да си избере електрически стол. За „добър ден\" или „добър вечер\" са оставките в здравеопазването. Нищо ново – тази сфера е толкова натоварена с негативи и голяма отговорност. Много е важно да кажем, че несъмнено двете структури са обвързани една с друга, но разликата е, че НЗОК като обществен разплащателен орган би следвало да има своята самостоятелност.  Касата има своята отговорност както към парламента, така и към нас като данъкоплатци. За което в нея има Надзорен съвет, който отговаря за действията й. А в съвета има представители на Министерство на здравеопазването. Макар и да има публичен спор между двата органа, те имат отговорност към пациентите. -За това трябва да се изкаже правото, аз съм икономист по професия. Тук следва да говорят юридически запознатите лица. Винаги може да се спекулира за едната или другата страна. Но в конкретния случай това е по-скоро политически проблем, отколкото икономически, макар че подбудите да излезе наяве са икономически. В крайна сметка е хубаво да се съсредоточим върху по-сериозните проблеми в здравната сфера.  Не мога да кажа в конкретната ситуация кой е виновен. Има отговорни органи и въпросът трябва да бъде проучен. -Проблемите с всяка една ръководна позиция е доверието, което тя има, и политическата подкрепа. Ясно е, че тук липсва една политическа подкрепа от страна на управляващата коалиция към управителя на НЗОК. От друга страна пък видяхме, че има политическа подкрепа от страна на опозицията. Въпросът вероятно ще се върти известно време в публичното пространство и ще бъде забравен, докато не назрее някой друг по-голям проблем. Все пак, конкретният казус следва да бъде решен възможно най-скоро независимо в каква посока, за да може НЗОК да продължи с рамковия договор и с другите проблеми в здравната сфера. -Докато Здравната каса има своя представител, надали спорът ще попречи на подписването на договора. Възможно е да има някакво административно забавяне. Въпросът е, ако договорът вече е завършен, той следва да бъде подписан от проф. Плочев независимо от това какво се случва между него и министъра на здравеопазването. Все пак някои от нещата са заложени. - Както сме пациенти, така сме и данъкоплатци и следва да получаваме качествено и навременно здравеопазване. Проблемът с подобен тип скандали е, че се създава деструкция на процеси, които би следвало да бъдат започнати. Трябваше да бъде изградено аналитично звено към НЗОК. От друга страна, да погледнем какво се случва в Министерство на здравеопазването и проекта за Национална  здравноинформационна система, който скоро ще отбележи една година от своето начало. Това е европейски проект, но два-три пъти такива проекти, които стартира министерството, се провалят поради лошо администриране. Това е проект за 20 милиона и касае статистиката в здравеопазването – здравната информация, на която ние като икономисти и анализатори можем да базираме своите прогнози. А прогнозите в здравеопазването са крайъгълен камък в предикцията на бъдещето и анализа на това в каква насока то ще се развие. Така че често от политически неразбории следват административни неуредици. НЗОК няма и подуправител, от известно време този пост стои вакантен. - Тя е монополист в тези 8%, които всеки един от нас плаща. Проблемът с този монопол е, че НЗОК е обществен орган и парите са ничии. Парите са на всички нас, а ние нямаме достъп до тях. В публичните органи никой няма отговорност към парите, които стоят там. За демонополизация се говори вече 15 години, но никой не е стартирал крачка в тази посока. Разликата между публичното и частното е, че частният фонд го е грижа за парите, които влизат в него и ги изразходва по най-оптималния начин и в полза на своите пациенти, защото има отговорност към тях. Ако се случи демонополизация, тя трябва да бъде поетапна, защото шоковата терапия има лоши примери в Чехия и Унгария. Демонопополизация обаче не означава да се увеличи здравната вноска от 8 на 10% и да бъдат разпределени тези два процента към различни фондове. Демонопополизация значи или еднакъв процент да има НЗОК с други каси и хората да имат избор, или Касата да заеме по-социалната роля – за хората под прага на бедността, пенсионери, деца, и да остави на работещите хора възможността да се осигуряват където намерят за добре.", "date": "2018.02.18", "title": "Трябва да се премахне монополът на Здравната каса"}
{"url": "http://standartnews.com/biznes/otvaryat_raya_za_vinari_i_kulinari-368464.html", "text": "Градът на виното и деликатесите, наричан раят на ценителите на изтънчените вкусове, отново отваря врати в Пловдив. Палата 11 на Международния панаир се превръща в кръстопът на виното и деликатесите, където се събират храни и напитки от най-висок клас. Той развива концепцията за съвместно представяне на фирми от „Винария\" и „Фудтех\". Градът на виното, създаден в партньорство с Националната лозаро-винарска камара /НЛВК/ преди четири години, сега ще бъде още по-голям. „Фудтех 2018\" ще бъде фестивал на креативната кухня, тъй като ще покаже много богат спектър продукти от различни видове и региони, казват организаторите. Основната част от експозициите са на български производители. Дистрибутори ще презентират марки от Гърция, Италия, Франция, Холандия, Белгия, Испания, Германия, Норвегия, Великобритания, Австралия, Аржентина, Нова Зеландия. Така всеки ще може да подбере съставки от различни кулинарни направления, които да комбинира според фюжън модата. Хитът на \"Фудтех 2018\" ще бъдат сиренето и кашкавалът от магарешко мляко. Те помагат при редица заболявания, включително анорексия, обясниха изложителите от фирма „Мар-Ив 2016\". Продуктите са от ферма в сливенското село Селиминово, където животните се отглеждат пасищно. Телешко месо клас „Премиум\" от порода „Блек Ангъс ще зрее пред очите на клиентите в дизайнерска хладилна витрина на щанда. По време на барбекю шоу готвач ще пече на скара различни видове месо, а презентация ще разкрие особеностите на висококачественото месо. Производителите на млечни продукти ще се състезават не само в асортимента, но и в гаранциите за качество. Те идват от затворения цикъл, който позволява да се прилага стриктен контрол от фермата до магазина. Фермерски пазар ще допълва вкусната палитра с яйца от пъдпъдък, сладка и сиропи от биоплодове, сушени плодове и зеленчуци, ядки, продукти от овче, биволско, козе и краве мляко, различни видове чай, хляб с квас. При консервите вече се налага гурме линията. Посетителите ще тестват специалитети, създадена съвместно от професионални готвачи и баби пастети от маслини, билки, чушки, патладжани, готови ястия от зеленчуци. И както повелява традицията, храните се съчетават с първокласни напитки. На \"Винария\" ценителите ще дегустират първото в света  сертифицирано витализирано вино, отлежавало девет месеца под звуците на творби от Лудвиг ван Бетовен. То има мощен енергиен заряд, казват от бутиковата изба „Балар\". Причината е, че акустичните вълни променят излъчването на молекулите и така се мултиплицират положителните качества на напитката. Първата колекция витализирано вино е Мерло х Пети вердо, реколта 2013. Направени са само 320 бутилки. В Конкурса за иновации се състезава малиновото вино „Трастена\", направено от  био сертифицирана суровина без изкуствени добавки. Използвана е древна рецепта на монасите от някогашния манастир „Св. Пантелеймон\" в Стара планина, където сега се намира плантацията от малини. Интерес ще предизвикат и арт бутилките на Friends Beverage Group - компания от САЩ, положила началото на новата  категория „Вино за забавления\". Ексцентричните опаковки идват само месец след световната премиера в Ню Йорк, подчертаха от „Адвантис Ко\", официален вносител на Friends Fun Wine у нас и в 11  страни в региона. Арт бутилките - алуминиеви от 330 мл и стъклени от 750 мл,  допълват  серията кенове, в които за първи път в света са предложени вино и коктейли на винена основа, съчетана с кафе, кокос, кола, ягода, праскова. Сред новостите на „Винария 2018\" е и сомелиерски тезгях – енергиен хармонизатор на виното, който няма  аналог в световен мащаб, според неговия създател Дарин Божков. В оригиналната мебел е вграден планински кристал, предпазващ от енергийно замърсяване. Посетителите ще опитат реколта 2017, ще съпоставят вкусовете на вина от Италия, Португалия, Франция и други страни, на продукти от дестилерии в Сърбия, Черна гора и Босна, на различни марки уиски, коняк, узо, ракия. Макарони и пасти, от които е премахнато всичко вредно – глутен, ГМО, трансмазнини, са сред изненадите на „Фудтех 2018\". Те са направени от царевица от екологично чисти райони в Аржентина. В натурална почва са пораснали и българските трюфели, които са суровина за изискани продукти и вече заемат сериозни позиции на световния пазар. На изложбата ще бъдат презентирани лешников и фъстъчен крем с високо съдържание на ядки плюс екстракт от розмарин и зелен чай, показващи, че и сладкишите може да са здравословни. Ново поколение био енергийни напитки съчетава  растения с доказани  благотворни качества (зелен чай, джинджифил, мента, лайм)  и семена от чия. Ще има студено пресовани сокове от ябълка и от арония, като плодовете са отгледани без химикали. В борбата срещу наднорменото тегло помага и иновативен български продукт, спечелил награди във Франция, САЩ, Китай, Русия. Хранителната добавка, създадена от проф. д-р Димитър Памуков, е изцяло натурална, топи мазнините и целулита, има детокс ефект. Веднага след откриването на „Фудтех 2018\"  ще се състои дискусионен клуб „Детско и ученическо хранене. Средиземноморска диета\", организиран от Националния омбудсман, министерствата на здравеопазването и на образованието, Националния браншови съюз на хлебарите и сладкарите. Новост от европейски мащаб е високо белтъчният хляб, подходящ за болни от диабет и съредчносъдови заболявания. Той е разработен от Института по криобология и хранителни технологии, произвеждащ ястия за космонавти. Дебют правят и два продукта на  Института за изследване и развитие на храните. В диетичните безглутенови кексчета се използва брашно не от пшеница, а от царевица и нахут, а захарта е заменена с брашно от рожков и естествен подсладител с ниска енергийна стойност. Пастетът от птиче месо и зеленчуци,  обогатен с пробиотици, е с по-малко мазнини и повече протеини. Освен във \"Фудтех\", вкусни и полезни допълнения към диетичното меню може да се намерят и сред екопродуктите, които ще бъдат показани в Специализираната изложба „БиоАгра\".  Съставки за прочутата средиземноморска диета ще предложи изложбата „Вкусове от Италия\".", "date": "2018.02.18", "title": "Отварят рая за винари и кулинари"}
{"url": "http://standartnews.com/regionalni/den_na_chavgata_v_selo_bryast-368411.html", "text": "Кметът на Димитровград Иво Димов ще участва в неделя традиционния регионален събор \"Ден на чавгата\", с който се празнува Сирни Заговезни в село Бряст. В 16.30ч. ще бъде открита изложба на чавги и кулинарни изделия типични за трапезата на празника. От 17.00 ч. ще бъде отслужена литургия в църковния храм \"Св.Иван Рилски\", след което със запалени факли ще започне шествието към покрайнините на селото, където в 17.45 ч. ще бъде официално открит празника с изпълнение на местни фолклорни групи и състави и гостуващи такива от общината. Организатори са НЧ\"Пробуда 1927\", кметството на село Бряст, пенсионерският клуб в селото и община Димитровград. Празникът във село Бряст пресъздава българската фолклорна обредност с паленето на огньове и хвърляне на запалени чавги в Деня на прошката, като се вярва, че колкото по-далеч и на високо отидат чавгите толкова по-здрав и благоденстващ ще е този, който я изстрелва.", "date": "2018.02.18", "title": "Ден на чавгата в село Бряст"}
{"url": "http://standartnews.com/biznes/20chlenno_zhuri_otsenyava_300_probi_na_vinariya-368465.html", "text": "Над 300 проби вина, ракии, винено бренди и спиртни напитки участват в Международния конкурс Винария 2018. Напитките се оценяват от 20-членно жури, в което участват утвърдени дегустатори от страната и чужбина. 14 от тях са членове на Съюза на енолозите в България, който е партньор на Националната лозаро-винарска камара в организацията на конкурса. По традиция членовете на международната комисия са носители на приза „Енолог на годината\" – Костадинка Рахова-Димитрова, Десислава Байчева, Надежда Дюлгерска, Екатерина Гаргова, Стоян Стоянов и Тихомир Трифонов. „Българските дегустатори имат изключителен опит, който е оценен от редица международни форуми\", коментира председателят на Съюза на енолозите в България Станимир Стоянов. Сред чуждестранните енолози в дегустационната комисия са вино блогърът Пол Капуто от Англия, който за втора поредна година е член на журито, и сръбският дегустатор Томислав Иванович. Председател на международното жури е д-р Димитър Гайдарски. „Изискванията по оценяване на пробите вино  са изцяло съобразени със стандартите на Международната организация по лозата и виното OIV, със 100-балната система и дегустационен лист\", посочи Станимир Стоянов. За втора поредна година на международната специализирана изложба „Винария\" ще бъде присъдено отличие за вино от местен сорт. Международните дегустации, организирани от НЛВК и Съюза на енолозите в България с подкрепата на Международен панаир Пловдив, се провеждат от 16 до 19 февруари 2018 г. в парк-хотел „Санкт Петербург. На международната изложба \"Винария\" пък ще има за първи път специална зона за ексклузивни вина. В нея ценителите на Дионисиевата напитка ще могат да дегустират както спечелилите „Златен ритон\" вина, така и висок клас напитки, които се произвеждат в лимитирани серии.", "date": "2018.02.18", "title": "20-членно жури оценява 300 проби на \"Винария\""}
{"url": "http://standartnews.com/biznes/victoria_group_hotels_and_resorts_s_priz_naydobra_turisticheska_kompaniya_za_2017_g-368450.html", "text": "Victoria Group Hotels and Resorts получи „Златен приз\" за „Най-добра туристическа компания за 2017 г.\" от списание „Туризъм и отдих\". Изданието връчва престижните награди за тринадесети път, отличавайки лидерите, допринесли за развитието на туризма в България. Днес, на 25-ата Международна туристическа борса „Ваканция и СПА експо\".,провеждащо се под патронажа на Министерство на туризма, наградата бе връчена на Светослав Георгиев, директор „Продажби, маркетинг и развитие\" на Виктория груп. Той отправи покана към всички присъстващи през предстоящия летен сезон да посетят и най-новия хотел на холдинга – Hacienda Beach в град Созопол. Критериите, според които са били определени номинираните компании, са висока култура на обслужване и професионален мениджмънт – фактори, утвърждаващи България като привлекателна туристическа дестинация. Тази награда е поредното доказателство за лидерските позиции на Victoria Group Hotels and Resorts в бранша. Създаден през 1996 година, холдингът е най-големият хотелиерски оператор в страната ни с портфолио от хотели категория 4 и 5 звезди в топ дестинациите на България и с ключови партньорства с най-големите тур оператори в световен мащаб.", "date": "2018.02.18", "title": "Victoria Group Hotels and Resorts с приз „Най-добра туристическа компания за 2017 г.\""}
{"url": "http://standartnews.com/balgariya/delyan_peevski_protivnitsite_mi_sa_horata_ograbili_balgariya_-368467.html", "text": "Българските политици трябва да престанат да се държат като тийнейджъри в дискотека, носещи се безметежно под звуците на музиката, а да започнат да мислят за хората и да мислят не от днес за утре, а с далечен хоризонт. Защото някой ден хората неминуемо ще им потърсят сметка какво са свършили. Това заявява депутатът от ДПС Делян Пеевски в интервю за „Телеграф\". В коментар за задочната престрелка между премиера Бойко Борисов и президента Румен Радев, в която замесиха и неговото име, Пеевски посочва, че не приема да бъде замесван в конфликтите между премиера и президента - „било то личностни или от друг характер\". Най-лесно е да се лепи етикетът „Пеевски\" на всеки проблем, но това не е решение подчертава той и настоява, ако двамата смятат, че е \"нещо лошо\", да се аргументират защо. В интервюто той посочва също, че т.нар. негови противници са хората, ограбили България - \"приватизаторите от бандитската приватизация на Иван Костов и техните днешни марионетки политици\". Разобличавал съм ги и ще продължа да го правя, защото хората трябва да знаят истината и да не позволят на същите тези олигарси да пленят отново държавата\", обяснява Пеевски и допълва, че именно заради тази му позиция олигарсите и създадената от тях медийна машина са създали образа на „универсалното зло Пеевски\", за да прикриват кражбите си и да отвличат вниманието от тях. „На олигарсите на Костов им трябва прикритие, трябва им образ, който да обира общественото неодобрение, за да не стигнат хората до истината за техните кражби. Превърнат съм в мишена на тази огромна армия за дезинформация, впрегната да работи за негативния образ на Пеевски. Но въпреки всичко целта, която съм си поставил – да осветявам същите тези олигарси и кражбите им, ми носи истинско удоволствие\", категоричен е той. Пеевски посочва също, че внесеният от него и още трима депутати от ДПС законопроект за печатните и онлайн изданията е гаранция за медийна прозрачност и именно по това кой е недоволен от него ще се познае кой се страхува от осветяването на собствеността и финансирането на медиите. В коментар на внесения от банкера беглец Цветан Василев иск по глобалния закон „Магнитски\" депутатът посочва, че не е притеснен от процедурата, както и че на лъжите на Василев трябва да се отговаря с истината. Аз говоря истината и затова съм спокоен, обяснява той и допълва, че е „висша форма на наглост да си избягал от правосъдието, да си отговорен за кражбата на милиарди и същевременно да приказваш колко си морален, да плащаш очевидно с откраднатите пари на армия от журналисти, за да лъскат имиджа ти и да обвиняват всички, които са изнесли истината за тези грабежи\". Пеевски подчертава също, че настоящата симбиоза между Цветан Василев и Иво Прокопиев не го изненадва, защото ако изобщо войната в миналото между тях е можело да се нарече война, тя е била между двама създадени от Костов олигарси за сърцето на техния създател.", "date": "2018.02.18", "title": "Делян Пеевски: Противниците ми са хората, ограбили България"}
{"url": "http://standartnews.com/balgariya/otkriha_martav_sofiyanets_pod_vrah_todorka-368462.html", "text": "Откриха мъртъв 52-годишен софиянец на ски пистата под връх Тодорка. Фаталният инцидент станал тази сутрин. Мъжът е починал внезапно, съобщава struma.bg. Трупът е транспортиран с линейка от Банско до моргата в Благоевград. За случая е информирана и полиция. Съдебен лекар след извършване на аутопсия ще установи точните причини за внезапната смърт. Една от версиите е, че туристът е покосен от инфаркт.", "date": "2018.02.18", "title": "Откриха мъртъв софиянец под връх Тодорка"}
{"url": "http://standartnews.com/balgariya/obzor_zaginalata_v_pirin_niya_katerila_v_alpite_i_nepal-368456.html", "text": "Загиналата от лавина в Пирин млада жена е опитна планинарка. 25-годишната Ния Трейман, която е преводач от френски, е изкачвала върхове в Алпите, Пиринеите и Грузия, а миналата година е била и в Непал. Планинските спасители са категорични, че тя е била много добре подготвена. Ния правила преход с двама свои приятели над хижа \"Синаница\". Тримата се настанили в хижата за уикенда, оставили багажа си и решили да се поразходят.  На Момин връх стъпила върху 200-метрова снежна козирка, която се отлепила от върха и се е образувала лавина, която я е повлякла. „Сигналът пристигна при нас малко след 17 часа. Веднага към мястото се отправиха дежурната група наши спасители от звеното Шилигарника-Синаница, обясни Румен Баряков, ръководител на ПСС-Банско. Точно в 19,15 часа кучето Норд с водач Атанас Уков открило момичето, но за съжаление то вече било мъртво. Спасителната операция била рискована и за спасителите, защото те минали през опасни участъци в планината. \"Имахме доста трудности, защото мястото се намира в средата на планината, теренът е изключително труднодостъпен и опасен. Все пак кучето успя да намери момичето, но, за съжаление, късно\", разказа Атанас Уков. Жертвата се е оказала заклещена под снежните преспи. Много е трудно да се спаси човек, затиснат под преспите, тъй като факторът време много бързо си казва тежката дума, призна Уков. Спасителят предупреди, че лавинната опасност остава. Такива ситуации обикновено се случват поради две основни причини – подценяване на условията в планината и надценяване на собствените възможности, коментира директорът на Планинската спасителна служба Емил Нешев. „Конкретният случай подозирам, че не е точно такъв – призна той. – Според мен има натрупване на малки грешки, миг невнимание и ефектът е такъв\". Жертвата е имала достатъчно опит с планината, не само у нас, но и с Пиринеите и Алпите, каза алпинистът Боян Петров, който я е познавал. \"Това ѝ беше първото за сезона ходене на Пирин, някак си все го избягваше тази година. Не мога да кажа дали е било умишлено, но, ето - съдба\", каза той. Петров предположи, че причината за инцидента е „крачка невнимание, при което е пропаднала в козирката и от там нататък – шок в двамата младежи, с които е била\". Той похвали ПСС за бързата реакция. По думите му това е по-бързо, отколкото хеликоптер може да стигне. Ния Трейман е популярна в средите не само на планинарите, но и на алпинистите. Опитната планинарка е изкачвала върхове и в Грузия, а миналата година е била и в Непал. Изкачвала е върхове в Европа. Завършила е френска филология и работи като преводач. Родена е през 1993 г. в София. Завършва 9-а ФЕГ \"Алфонс дьо Ламартин\" през 2011. Приета е в специалност Френска филология в Софийския университет \"Св. Климент Охридски\" и след специализация във Франция завършва магистратура по превод в същия университет. Интересува се от съвременна литература, културология и педагогика. Сред авторите, които е превеждала, са Блез Сандрар, Франсис Жам и Андре Жид и др. Баща й Николай Трейман заедно с брат му Димитър са от стара фотографска фамилия. Собственици са на веригата фотоателиета „Братя Трейман\".", "date": "2018.02.18", "title": "ОБЗОР: Загиналата в Пирин Ния катерила в Алпите и Непал"}
{"url": "http://standartnews.com/balgariya/karvava_zhenska_drama_v_lom-368446.html", "text": "84-годишна жена е намерена убита с прободна рана в Лом в събота. Заподозряна е 66-годишна жена, която е в болница също с прободна рана и е дъщеря на починалата. Тя е в тежко състояние. Криминалисти на РУ - Лом изясняват обстоятелствата около тежкия криминален инцидент. Вчера към 10.45 часа сигнал в полицията подала сестрата на пострадалата 66-годишна жена. Обяснила, че сутринта отишла в дома на 85-годишната ѝ майка, която била на легло. Заварила възрастната жена починала, а сестра си – в тежко състояние с порезни рани в областта на шията и гърдите. Веднага на място пристигнали полицейски и медицински екипи. Ранената жена била откарана в болница, където лекарите продължават да се борят за живота ѝ. На място е извършен оглед, при който е установена дълбока порезна рана в областта на шията на починалата. Една от водещите версии, по които криминалистите на РУ - Лом работят, е битова. По случая е образувано досъдебно производство, действията по него продължават под наблюдението на Прокуратурата.", "date": "2018.02.18", "title": "Кървава женска драма в Лом"}
{"url": "http://standartnews.com/balgariya/mvnr_sas_saboleznovatelna_telegrama_do_iran-368453.html", "text": "Заместник министър-председателят и министър на външните работи Екатерина Захариева изпрати съболезнователна телеграма до иранския си колега Мохаммад Джавад Зариф по повод самолетната катастрофа в южен Иран, отнела живота на 66 души. „С голяма тъга приех вестта за станалата днес самолетна катастрофа в Загроските планини. Поднасям своите най-искрени съболезнования към Вас и към иранския народ, както и съчувствие към болката и мъката на семействата и близките на загиналите\", се казва в телеграмата. Пътнически самолет на компанията \"Асеман\", изпълняващ редовен полет между Техеран и град Ясудж, се разби на около 780 км южно от иранската столица. Всички 66 души на борда са загинали, съобщи иранската държавна телевизия. Според официална информация от посолството на Република България в Техеран, в катастрофата няма пострадали или загинали български граждани.", "date": "2018.02.18", "title": "МВнР със съболезнователна телеграма до Иран"}
{"url": "http://standartnews.com/balgariya/40_ot_uchitelite_sa_pred_pensiya-368463.html", "text": "В следващите 8 години над 40% от българските учители предстои да излязат в пенсия. За това алармира зам.-министърът на образованието Деница Сачева пред БНР. Според нея въпреки че през последните години броя на младите педагози нараства, той не може да компенсира излизащите в пенсия. За преодоляване на недостига на учители е нужно да бъдат привлечени още млади хора, обясни Сачева. Тя препоръча учителската професия да се рекламира сред учениците, които сега са на 15-16 години. \"Да им кажем, че професията на учителя предстои да бъде много по-добре платена, с много по-добри условия на труд в рамките на следващите няколко години и е професия, която ще има голямо търсене\", обясни Сачева. Тя коментира и резултатите от срещата между представители на министерството, общините, учителите и родителите, на която се обсъждаха мерки за предотвратяването на агресията в класните стаи. Сачева обясни, че МОН е против задължително видеонаблюдение в детските градини и училищата. На същото мнение са учителските синдикати и някои от родителските организации. \"По отношение на видеонаблюдението по-голямата част от участниците се обединиха около това, че подобен тип мярка не само че не би била решение, а би била отваряне на \"кутията на Пандора\". Агресията и насилието, за съжаление, е феномен, който далеч не е само в образователната система. За съжаление, ние ежедневно сме свидетели на насилие и агресия дори в обичайните си човешки отношения\", коментира Сачева. Тя припомни, че образователното министерство се ангажира да разработи антистресова програма за преподавателите. Друга мярка е увеличение на заплатите и инвестиции в инфраструктурата. \"Говорим за инвестиции повече от 600 млн. лв. в образователна инфраструктура, които ще бъдат недостатъчни за всички нужди. Трябва да си даваме сметка в какво време живее. Имаме много повече стрес, много повече конкуренция, динамика на информацията, сериозни проблеми в семействата. В България има сериозен проблем с деца, чиито родители са в конфликт, деца на родители емигранти. Всички тези проблеми в най-голяма степен рефлектират именно в училището и като общество трябва да си даваме сметка, че очакваме от учителя да бъде свръхчовек и да компенсира всички тези дефицити\", коментира Сачева.", "date": "2018.02.18", "title": "40% от учителите са пред пенсия"}
{"url": "http://standartnews.com/balgariya/bigorskiyat_manastir_posreshtna_prezidenta_s_kambanen_zvan_video-368443.html", "text": "Бигорският манастир посрещна президента Румен Радев с камбанен звън, многобройно гражданство и добре дошли. Президентът, който посети храма за Сирни Зяаговезни, мина през множеството, посрещнат от игумена на най-големия македонски манастир Партений и епископ Тимотей. Те посрещнаха и двамата български митрополити Пловдивският Николай и Старозагорският Киприян. Монасите от манастира сложиха на Николай мантия и жезъл. Игуменът на Бигорския манастир се обърна специално към българския президент и гостите: „За нас е голяма чест и в същото време ви благодарим, уважаеми президент Радев, че именно вие сте първият президент на друга държава, който посещава хилядолетната Бигорска обител. Вярваме, че тази визита не е случайна. Светият и славен пророк и Йоан Кръстител, на който служим, ни помоли от името на Бог – първият човек на някоя друга държава, който да посети неговия древен манастир, да бъде от братска България\".", "date": "2018.02.18", "title": "Бигорският манастир посрещна президента с камбанен звън /ВИДЕО/"}
{"url": "http://standartnews.com/balgariya/iliyana_yotova_planinskite_rayoni_se_nuzhdayat_ot_tselevo_finansirane-368451.html", "text": "Необходимо е целево финансиране за планинските региони. Това заяви вицепрезидентът Илияна Йотова на публична дискусия „Планините - неоцененото богатство на Европа\", която се състоя в курорта Семково, община Белица. Участие в нея взеха евродепутати, народни представители, кметове и общински съветници от съседни общини, както и от Република Македония, представители на академичната общност. Вицепрезидентът поздрави ръководството на общината за инициативата Белица да бъде посланик на малките общини не само в България, но и в целия Европейски съюз, и то в контекста на Българското председателство на Съвета на ЕС. Илияна Йотова отбеляза важната роля на местната власт днес, когато се водят дебатите за следващия бюджет на ЕС и Европа ще вземе решение за съдбата на кохезионната политика. По думите ѝ ясно се е чул гласът на малките общини, че без финансиране от Европа е невъзможно да се развиват. „Крайно време е България, особено като председател на Съвета на ЕС, да защити слаборазвитите, отдалечени и труднодостъпни региони\", заяви Илияна Йотова. „Българските планини притежават истински потенциал - перспектива за развитие, но същевременно с това и много непреодолени към този момент предизвикателства\", подчерта вицепрезидентът.", "date": "2018.02.18", "title": "Илияна Йотова: Планинските райони се нуждаят от целево финансиране"}
{"url": "http://standartnews.com/balgariya/pametna_plocha_na_levski_v_posolstvoto_ni_v_atina-368466.html", "text": "Паметна плоча на Васил Левски бе открита в посолството на България в Атина. Повод е 145-ата годишнина от обесването на Апостола на свободата. Тържеството започна с панихида за упокой на Васил Иванов Кунчев в българския храм \"Свети преподобен Йоан Рилски Чудотворец\" и продължи пред българското посолство. Над 200 наши сънародници - представители на културните дружества и неделните училища в Гърция, както и много българи от гръцката столица и приятели на България, взеха участие. Отец Иван отслужи освещаване на плочата и благослови присъстващите. Приветствие отправи временно управляващият посолството Веселин Иванов. Председателят на българо-гръцкото сдружение за култура обяви, че Васил Левски ще бъде патрон на неделното училище към дружеството и то ще носи неговото име. Стихове за Апостола рецитираха ученици от българските неделни училища в гръцката столица. Под звуците на български възрожденски песни гостите поднесоха венци и цветя пред барелефа.", "date": "2018.02.18", "title": "Паметна плоча на Левски в посолството ни в Атина"}
{"url": "http://standartnews.com/balgariya/etiket_pokazva_koi_hrani_sa_ot_planinata-368454.html", "text": "Хиляди хора от Пиринско, цяла България и гости от Македония се стекоха на зимния празник във възродения курорт Семково над Белица. Днешното събитиея бе част от проявите за  председателството на България на Съвета на ЕС. Пъстрото тържество предизвика интереса не само на любителите на зимните спортове, а и на фолклорното богатство на Пиринския край. За трета поредна година, след дълго време на забвение, общината направи така, че хиляди гости видяха красотата и възможностите за спорт, отдих и релакс. Малка Белица отново показа и доказа, че знае какво иска за развитието на туризма и как да го постигне. „Предстои ни среща с премиера Бойко Борисов, за да искаме подкрепата на държавата, че сами няма да се справим. Като община спечелихме проект за 3 милиона евро за ремонт на пътя до Семково. Но реално общината няма нита един квадратен метър собственост тук. Общинският съвет гласува курортът да стане селищно образувание и да е част от града ни. Местният парламент даде съгласието си общината да придобие безвъзмездно правото на собственост върху 114.54 хектара земя от държавния горски фонд, които са цялата територия на Семково. Но това може да стане само с волята на държавата\", заяви кметът на Белица – Радослав Ревански. Така ще се гарантира развитието на курортната местност, тъй като инвеститорски интерес не липсва. „В момента харчим средства за поддръжката на района, без да имаме никаква собственост в него. Стигна се и до парадокс през 2016 г., когато спечелихме проект по Трансгранично сътрудничество с Македония на стойност 300 000 евро за ремонти на алеите в курорта, но Изпълнителната агенция по горите не ни разреши да го реализираме и загубихме парите\", каза още кметът Ревански. Общината обсъжда с Университета по архитектура, строителство и геодезия и с Техническия университет, които имат бази в Семково, да се направи съвместно дружество за развитието на Семково. „Семково има особено излъчване, тук човек се зарежда с позитивна енергия. Похвално е, че местната власт възкреси традицията на този зимен празник. Хубаво е да има обща законодателна рамка за малките планински общини като Белица, която с днешния празник е в ролята на посланик на малките планински общини в ЕС. Смятам, че трябва да се говори за трите\"П\" – за предизвикателствата пред планината, за потенциала на планината и за перспективите пред планината\", каза вицепрезидентът Илияна Йотова по време на организираната дискусия „Планините – неоцененото богатство на Европа\" в Семково. Тя подчерта, че много от тези населени места в страната обезлюдяват, в една четвърт от тях няма деца под 14 години, в половината няма аптека. Затова е важно развитието на туризма, което ще осигури работни места, като не бива да се забравя опазването на околната среда.\"Ще споделя нещо, което е написано от един от любимите ми поети Уилям Блейк – „Велики неща се случват, когато хора и планини се срещнат\", допълни Йотова. България да стане една от първите страни в ЕС с въвеждане на термина „планински продукт\", пък предложи евродепутатът от БСП Момчил Неков. „Регионът ни е уникален, 40% от територията на България е с планински и полупланински релеф и страната ни трябва да се възползва от възможността да въведе термина „планински продукт\". Българските сирене, мед, билки, месни продукти, произведени в планински райони са потенциални носители на престижното означение\", обясни Неков. Той призова българските институции да се задействат, за да бъде въведено означението „планински продукт\", което може да подпомогне развитието на планинските райони у нас. Според Неков въвеждането на подобен тип означения ще даде на продуктите видимост, гаранция за качество и произход, възможност за финансиране по линия на ОСП и ПРСР, с което да се даде допълнителен тласък за местното производство. Сред официалните гости на празника в Семково бяха още евродепутати, депутати, кметове и експерти.  Веселбата събра гостите сред красивата природа в Семково. Тук дойдоха не само младежи, но и възрастни хора. „Допреди 2 години не знаехме нищо за курорта. Никой не говореше за него и за нас той не съществуваше. Сега обаче младият ни и амбициозен кмет промени това, за нашата община се говори навсякъде, възроди и този хубав празник\", казаха беличани, доволни, че са на чист въздух в сърцето на Рила планина. През целия ден не спряха игрите и забавленията за гостите на Семково.", "date": "2018.02.18", "title": "Етикет показва кои храни са от планината"}
{"url": "http://standartnews.com/balgariya/vezhdi_rashidov_borisov_i_radev_sa_golemi_mazhe-368442.html", "text": "Бойко Борисов и Румен Радев са големи мъже, обяви по БиТиви бившият министър на културата Вежди Рашидов. Борисов от един пожарникар стана сериозен политик с много опит, а Радев е законно избран български президент, който също се учи на политика в движение. Те са сериозни и екстремни в живота мъже и не трябва да водят битки през медиите, а да си вдигнат телефона и да се разберат. Единият е пилот, другият е каратист, мъжкари са и предполагам, че ще го направят. Той коментира публичния скандал между премиера и президента, като повод за това стана трето лице - депутатът от ДПС Делян Пеевски. \"В случая Делян Пеевски никой не го е осъдил за нищо. И да се ползва името му като трето лице, не е честно. Аз съм го преживял с Илия Павлов. Той ми беше приятел, обичах го като човек. Случи се така, че без да съм работил в Мултигруп, аз станах мултак, обаче жена му остана веселата вдовица\", допълни Вежди Рашидов.", "date": "2018.02.18", "title": "Вежди Рашидов: Борисов и Радев са големи мъже"}
{"url": "http://standartnews.com/balgariya/pochistvashtite_preparati_sa_opasni_za_beliya_drob-368435.html", "text": "Жените, които редовно домакинстват или работят като професионални хигиенистки, използвайки всекидневно почистващи препарати, излагат на риск здравето на белите си дробове, предупреждават норвежки специалисти, цитирани от в. \"Дейли експрес\". Авторите на проучването от университета на Берген са установили, че химикалите в почистващите препарати, сред които амоняк, в дългосрочен аспект увреждат белодробната мембрана и отслабват функциите на органа. Изследването е базирано върху данни за над 6200 жени и мъже на средна възраст 34 години, чието дихателно здраве е наблюдавано в продължение на две десетилетия. За целите на проучването са отчетени определени показатели при принудително издишване - принудителен жизнен капацитет (FVC) и обем на принудителното изтичане за 1 секунда (FEV1). Специалистите са установили, че спадът в показателите е по-бърз при жените, които чистят у дома, и още по-бърз при професионалните хигиенистки, в сравнение с жени, които не практикуват подобна дейност. При професионалните хигиенистки неблагоприятният ефект върху белия дроб е сравним с този при дългогодишни пушачи. При мъжете не е отчетено подобно увреждане, което се обяснява с факта, че те по-рядко чистят у дома или работят като професионални хигиенисти. Сред жените, които редовно използват почистващи препарати, са отчетени и повече случаи на астма.", "date": "2018.02.18", "title": "Почистващите препарати са опасни за белия дроб"}
{"url": "http://standartnews.com/balgariya/dnes_e_sirni_zagovezni_poiskayte_proshka-368436.html", "text": "Днес е Сирни заговезни (Поклади) или Прощална неделя. Това е празник на всеобщото опрощение. Той е винаги седем седмици преди ВЕЛИКДЕН. На този ден Църквата призовава вярващите да пречистят душите си, да изпълнят с мир и любов сърцата си, за да посрещнат Възкръсналия Христос. На трапезата като блажни се ядат само млечни и яйчени ястия, затова е наречен Сирни заговезни - последната неделя преди Великия пост, т. нар. Прощална неделя, защото в този ден всеки иска и дава прошка за волни или неволни обиди, недобри помисли и намерения спрямо своите близки и познати. В Библията е казано, че който не прости прегрешенията на ближния си, и Бог няма да му прости безбройните прегрешения, с които всеки ден го прогневяваме. В някои български селища на този ден казват: „простено - прости!\", т. е. „аз ти прощавам и ти ми прости\". Обичаят хората да се маскират по Заговезни датира още от Средновековието и дори много преди това, като у нас е разпространен само в някои краища. Маските трябвало да прогонят злите духове, които бродят между хората, карнавалът символизира победата на светлината над мрака, т. е. настъпването на пролетта и края на зимата. Повод да се организира домашен празник карнавал, повод за веселие и, разбира се, за общата софра.", "date": "2018.02.18", "title": "Днес е Сирни Заговезни! Поискайте прошка!"}
{"url": "http://standartnews.com/balgariya/mvr_provede_srednoshtna_aktsiya_luks-368439.html", "text": "Акция \"Лукс\" се проведе през изминалата нощ в София. МВР провери частните кортежи и скъпите коли. В спецоперацията участваха екипи на криминалната, охранителната и пътната полиция. Проверките започнаха с огледи на колите и документите. Причината е, че често шофьорът и пътниците носят оръжие или дрога. Искат се справки за криминални регистрации - не само на шофьора, но и на пътниците. Глобите са от счупен фар до повредени документи. \"Целта на тези проверки е да се дисциплинират водачите. Да не се създава едно впечатление, че всеки може да прави каквото си иска и да се държи както си иска\", посочи директорът на СДВР Ивайло Иванов. От началото на миналата година столичната полиция е проверила над 39 000 коли и 64 000 души. При подобни операции са хванати над 2000 бежанци и 1200 души, обявени за издирване.", "date": "2018.02.18", "title": "МВР проведе среднощна акция \"Лукс\""}
{"url": "http://standartnews.com/balgariya/oblachno_i_dazhdovno-368434.html", "text": "Днес облачността над страната ще бъде значителна. Вечерта в северозападните райони ще превали слаб дъжд. В източните райони от страната ще духа слаб южен, в Дунавската равнина запад-северозападен вятър. Максимални температури между 5 и 10 градуса, в югозападните райони до 13 градуса, в София около 8 градуса. Атмосферното налягане ще бъде близко до средното за месеца. През деня ще се задържи почти без промяна. През нощта срещу понеделник на много места в Северна България ще има превалявания от дъжд, а след полунощ, с проникването на по-студен въздух от североизток, в Предбалкана и високите полета на Западна България ще превали сняг. Над Черноморието ще има значителна облачност, с повече слънце над южното крайбрежие. Ще духа слаб, преди обяд до умерен южен вятър. Максимални температури на въздуха 7-9 градуса. Температурата на морската вода е 5-7 градуса. Вълнението на морето ще бъде 1-2 бала. Над планините ще има значителна облачност, но почти без валеж. Ще духа предимно умерен запад-югозападен вятър, който по-късно през деня ще се ориентира от северозапад. Максимална температура на височина 1200 метра около 6 градуса, на 2000 метра - около 0 градуса. В началото на следващата седмица, на 19 и 20 февруари, ще преобладава облачно време. С прекъсвания и на места ще превалява, предимно слабо, ще има и дъжд, и сняг. Вятърът ще бъде от източна четвърт, слаб до умерен. Дневните температури ще се понижат, но като цяло, средните ще бъдат малко по-високи от обичайните.", "date": "2018.02.18", "title": "Облачно и дъждовно"}
{"url": "http://standartnews.com/balgariya/patriarh_neofit_izzhiveyte_velikite_posti_kato_dostoyni_hristovi_sledovnitsi-368441.html", "text": "\"Отново сме пред спасителните дни на Великия пост. Времето на покаянието, чудният период в живота на православния християнин, в който, всеки един от нас търси опрощението на своята греховност\". Това се казва в обръщение на Негово Светейшество Българския патриарх и Софийски митрополит Неофит до освещения клир, всечестното монашество и благочестивото паство от Софийска епархия по повод началото на Великия пост. Днес е Неделя Сиропустна, вечерта са Сирни заговезни, а утре е началото на Великия пост. Днес на вечернята се извършва взаимно опрощение. Публикуваме текста на обръщението: „Всечестни отци, обичани в Господа, братя и сестри от богохранимата Софийска епархия. Отново сме пред спасителните дни на Великия пост. Времето на покаянието, чудният период в живота на православния християнин, в който, всеки един от нас търси опрощението на своята греховност. Светата Четиридесетница е духовен път, през който ние ще трябва да преобразим помислите си чрез силата на доброто. Това са дните, в които сме призвани да съжителстваме с любовта Христова, да показваме състраданието и обичта си към ближните. Дни различни от всекидневието на света – устрем към Бога и радост по Господа. Цялото богословие на светата Четиридесетница ни изправя пред богослужебните последования, които се разгръщат във времето, за да ни доведат до желания край – Празника на празниците и тържеството на тържествата – Възкресението на нашия Господ Иисус Христос. Това е пробуждане на съвестта, като в този кратък отрязък от вечността, през тези четиридесет дни, ние показваме своята православна идентичност в този свят. Всичко казано до тук има за цел да покаже какво чудно духовно пътешествие предстои пред нас. Всяка година то е различно изпитание на вярата ни, но винаги ни довежда до голямата радост – Възкресението. Всички ние трябва в тези дни да понесем тази предстояща радост, макар и в пост лицата ни нека светнат, а сърцата ни да се разтворят и приемат покаянието. Вие благоговейни отци на Църквата ни, бъдете смирени и устремени в богослужението. Служещи с постоянство и усърдие и ревностни в изпълнението на свещеническите си задължения. Приветливи и открити, винаги готови да приемете вярващите като ги доведете пред светлия образ на Пастиреначалника Христа, чрез тайнствата на Изповедта и Причастието със светите Дарове. Бъдете вглъбени проповедници и не пестете словата, за да разкривате пред народа Божий Христовите истини. Вие, братя и сестри, обични чеда на богоспасаемата Софийска епархия – изживейте времето на Великия пост като достойни Христови следовници! Светата Четиридесетница разкрива пред нас благодатното действие на въздържанието, поста и покаянието. Нека чуем повика на Църквата и изпълним нейните повели. Отделете се от съблазните на света и отдайте мислите си на нашия Господ. Живейте чрез Неговото Евангелие, та всекидневието да бъде наситено с Христовото учение. Нека словата на св. ап. Петър да звучат във вашите сърца: „Бъдете всички едномислени, състрадателни, братолюбиви, милосърдни, дружелюбни, смиреномъдри; не връщайте зло за зло, или хула за хула, а, наопаки, благославайте, като знаете, че към това сте призвани, за да наследите благословение\" (1Петр. 3: 8 – 9). Отечески ви пожелаваме леки и спасителни пости и Божията благодат и безмерната Христова милост да бъдат с всички нас, та с радост да преминем времето на поста и посрещнем Празника на празниците – Възкресението на нашия Господ Иисус Христос, Комуто подобава слава, власт и благодарение, сега и винаги и во веки веков! Амин!\", се казва в обръщението на патриарх Неофит.", "date": "2018.02.18", "title": "Патриарх Неофит: Изживейте Великите пости като достойни Христови следовници"}
