{"url": "http://standartnews.com/biznes/darzhavata_poema_do_50_ot_investitsiite_za_otvaryane_na_malki_mandri_i_klanitsi-376662.html", "text": "Държавата ще поеме до 50% от инвестициите за разкриването на малки мандри и кланици, обяви министърът на земеделието Румен Порожанов в град Раковски, където се провежда фермерско изложение. Указанията за кандидатстване ще станат известни след 2 месеца. Министър Порожанов подчерта, че малките мандри и кланици ще трябва да отговарят на всички стандарти, които ще наложи Българската агенция по храните: „Предвиждането е да бъдат наистина мини, за да могат да излизат като фермерски продукт, включително на пазари и евентуално ако се оформят фермерски кътове. Помощта ще бъде до 50% от инвестицията. Разбира се, ще има таван на инвестицията. Ще намерим един оптимален вариант\". Пред участниците във фермерското изложение Румен Порожанов каза също, че в новия европейски бюджет няма да има намаление на средствата за българските земеделци. От своя страна еврокомисарят по цифрова икономика и общество Мария Габриел изтъкна, че целта на Еврокомисията е и в следващата обща селскостопанска политика да има ресурси, които да позволят модернизация на земеделието. Мария Габриел каза още, че за следващите две години са предвидени 160 милиона лева за финансиране, свързано с новите технологии в селското стопанство.", "date": "2018.10.13", "title": "Държавата поема до 50% от инвестициите за отваряне на малки мандри и кланици"}
{"url": "http://standartnews.com/balgariya/gerb_opozitsiyata_ne_predlaga_alternativi_iska_da_sazdava_haos-376665.html", "text": "През последните 11 години опозицията не предлага алтернативи, а иска да дискредитира управлението, да създава хаос. Това каза председателят на ПГ на ГЕРБ и зам.-председател на партията Цветан Цветанов в Банско по време на регионалната академия на Жени ГЕРБ – Благоевград „Национални и европейски приоритети – регионални решения\". По думите на Цветанов ГЕРБ е партия, която е успяла да покаже другото лице на българската политика - че когато политиците не само говорят, но и изпълняват своите ангажименти - нещата се случват. „Виждаме една нова тенденция в средите на нашите опоненти – да ни дискредитират по теми, по които доказано сме постигнали успешни резултати\", каза още Цветан Цветанов. Той добави, че Благоевградска област е пример за това какви са последствията, когато ГЕРБ не управлява, като даде за пример в тази посока временното спиране на строителството на автомагистрала „Струма\" преди няколко години. „Ние успяхме да наваксаме забавянето и съм убеден, че след няколко седмици предсрочно ще пуснем 24.5-километровата отсечка от магистралата, което ще гарантира безопасността на пътуващите, но и по-бързото предвижване на туристите\", подчерта Цветанов. Председателят на ПГ на ГЕРБ коментира, че опозицията много често приписва на ГЕРБ своите грехове, заявявайки, че това намира своето потвръждение в казуса с дупката във Варна, за която от БСП твърдят, че Георги Гергов ще получи милиони левове. „Никой не казва как и кога се е случило придобиването на тази дупка. Всичко, което се е случило с този имот, е вследствие на добри хватки, които са извършили от опозицията, за да може той да я купи. Въпросната дупка е „язвата\" на Варна, затова е необходимо да я оправим сега, защото след години ще струва още повече\", допълни Цветанов. Той добави, че по казуса от ГЕРБ подготвят аргументиран текст, който ще представят пред опозицията. „Опозицията е креслива, не предлага алтернатива, но обхваща голяма част от медийното пространство. На това ние ще противопоставим добрите политики, които ще продължаваме да реализираме\", каза още Цветан Цветанов. Той бе категоричен, че като управляваща партия ГЕРБ ще продължи да решава проблемите на общините, без да ги дели на наши и ваши. Цветанов коментира и предстоящия вот на недоверие. „БСП ще внесат вот за бъдещи намерения. Все още предстоят обсъждания на всякакви нива за бъдещия здравноосигурителен модел. Това са процеси, които те искат да спрат. Проблем е, че насреща имаме популистка партия. БСП е слаба опозиция с вътрешни противоречия, нямат одобрение на лидера си. От национална гледна точка това не е добре, защото опозицията трябва да е силна, да е градивна. БСП отсъства от българския парламент, от дебатите по важни за обществото теми и закони, какъвто бе Законът за вероизповеданията\", уточни зам.-председателят на ГЕРБ. Цветан Цветанов подчерта, че по този законопроект ГЕРБ, БСП и ДПС са съвносители, като с него държавата ще осигури необходимия финансов ресурс, за да се гарантира свободата на вероизповеданията и така да се избегнат всякакви външни влияния. „Народните представители на БСП или не гласуваха, или се въздържаха и така бламираха собствения си лидер Корнелия Нинова\", допълни Цветанов. Зам.-председателят на ГЕРБ подчерта, че  кметове на партията управляват 130 общини с население над 5 милиона души и че е важно за правителството да се осигуряват допълнителни средства за общините, за да се подобри стандартът на живот. „Държавата е финансово стабилна, има добри икономически политики и затова е възможно да се осигуряват целеви средства за общините. Банско, например, се възползва от тях за строителство на нова детска градина\", каза още Цветан Цветанов. Според него е важно да показваме добрите неща, които се правят навсякъде в страната и да признаваме грешките, които се допускат, защото това е отговорното политическо поведение. На форума Цветанов коментира още, че очаква за предстоящите избори общественото пространство да бъде залято с фалшиви новини, които ще целят дискредитация на ГЕРБ и припомни огромната манипулация „Костинброд\".  „Затова ние ще продължим да правим кампания лице в лице, защото за нас винаги ще останат най-важни срещите с хората\", каза още Цветан Цветанов.", "date": "2018.10.13", "title": "ГЕРБ: Опозицията не предлага алтернативи, иска да създава хаос"}
{"url": "http://standartnews.com/svyat/zapochva_evropeyskata_sedmitsa_na_donorstvoto_i_transplantatsiite-376655.html", "text": "Започва Европейската седмица на донорството и трансплантациите. Целта на инициативата е да държи темата на фокус, да предоставя информация, както и възможности за осъзнат избор. Това са и дни за почит към паметта на донорите, за благодарност към техните близки, решили да спасят живот и към лекарите и медицинските екипи, които извършват трансплантации.", "date": "2018.10.13", "title": "Започва Европейската седмица на донорството и трансплантациите"}
{"url": "http://standartnews.com/svyat/vashington_ochakva_osvobodeniya_ot_turtsiya_amerikanski_pastor-376650.html", "text": "Американският пастор Андрю Брънсън ще кацне днес със самолет във военна база край Вашингтон и вероятно ще посети Белия дом същия ден, заяви президентът на САЩ Доналд Тръм. „Много сме доволни, че той се връща сред нас\", каза Тръмп пред репортери. Президентът на САЩ имаше предвид освобождаването от турския съд на пастора Андрю Брънсън. Случаят с американския пастор, съден в Турция по обвинения в тероризъм и шпионаж, стои в основата на дипломатическата криза между Анкара и Вашингтон. Американският президент каза, че не е сключвано никакво споразумение с Турция за отмяна на американските санкции в замяна на освобождаването на Брънсън. Брънсън ще пристигне в Германия за медицински прегледи във военновъздушната база „Рамщайн\", предадоха ДПА и БТА. Адвокатът му заяви, че пасторът ще остане в Германия два дни, преди да се завърне в САЩ. Говорител на Белия дом обаче каза, че Брънсън се очаква да пристигне във военновъздушната база „Андрюс\" край Вашингтон днес по обед. Вчера турският съд отмени домашния арест и забраната за пътуване на пастора и сложи край на задържане, предизвикало дипломатическа криза с Вашингтон. Американският пастор бе поставен под домашен арест през юли, след като прекара близо две години в затвор в Турция. Турските власти го обвиниха в действия в полза на мрежата на ислямския проповедник Фетхуллах Гюлен и на групировката Кюрдска работническа партия (ПКК).", "date": "2018.10.13", "title": "Вашингтон очаква освободения от Турция американски пастор"}
{"url": "http://standartnews.com/svyat/naymalko_13_sa_zhertvite_na_uragana_maykal_-376657.html", "text": "Жертвите на урагана „Майкъл\" вече са най-малко 13. Има опасения, че броят на загиналите ще расте още, тъй като спасителните екипи продължават да разчистват отломките след него. \"Мексико бийч е опустошен\", каза губернаторът на Флорида Рик Скот. В района „Майкъл\" влезе на сушата като буря от четвърта категория. Президентът Доналд Тръмп  заяви, че през следващата седмица ще посети Флорида и Джорджия. „Хората нямат представа колко жестоко е ударила стихията\",  каза той. „Майкъл\" е най-интензивният ураган, удрял северозападната част на Флорида, откакто се води статистика от 1851 г. Ураганът дойде със скорост на вятъра от 250 километра в час.", "date": "2018.10.13", "title": "Най-малко 13 са жертвите на урагана „Майкъл”"}
{"url": "http://standartnews.com/svyat/v_evropa_pristignaha_parvite_yuzhni_koali-376652.html", "text": "Пет южни коали пристигнаха в новия си дом в Англия, за да бъде създадена резервна популация на тези уязвими животни, съобщи Ройтерс. Четирите женски и една мъжка коала ще живеят в сафари парка Лонглийт. Преместването им от Аделаида беше подготвяно повече от две години. 30-часовото пътуване за тях е било много тежко. Инициативата е на южноавстралийските власти, за да бъде увеличен броят на коалите. Видът е обявен за уязвим през 2012 г., когато броят им спада под 100 000. Южните коали са много по-тежки от северните и имат по-дебела козина.", "date": "2018.10.13", "title": "В Европа пристигнаха първите южни коали"}
{"url": "http://standartnews.com/svyat/uraganat_lesli_priblizhava_portugaliya_i_ispaniya-376651.html", "text": "Синоптиците очакват ураганът Лесли да донесе силни дъждове, опасни ветрове и силно морско вълнение в някои части на Испания и Португалия, предаде АП. Снощи американският Национален център по ураганите в Маями заяви, че бурята, която е от първа степен, е на 1125 км югозападно от Лисабон. Лесли се движи в североизточна посока със скорост 57 км/ч, а силата на ветровете му достига 130 км/ч. Очаква се бурята да премине северно от остров Мадейра и днес да приближи югозападната част на Иберийския полуостров, след което към вечерта и в неделния ден да се придвижи над сушата. За остров Мадейра е издадено предупреждение за тропическа буря и според синоптиците в някои части на Португалия ще има ветрове с почти ураганна сила. В части от Западна Испания се очаква да има ветрове със силата на тропическа буря. Източник: БТА Испания  Португалия  тропическа буря Коментирай", "date": "2018.10.13", "title": "Ураганът Лесли приближава Португалия и Испания"}
{"url": "http://standartnews.com/balgariya/zdravnoto_ministerstvo_pravi_stapki_za_sazhivyavane_na_donorskata_programa_v_balgariya-376664.html", "text": "Стартираме заедно една национална информационна програма, както и наши организационни програми да реанимираме донорската програма на България. Това каза заместник-министърът на здравеопазването д-р Бойко Пенков по време на днес. Той уточни, че идеята е да се направи пътна карта, благодарение на която в нашата страна да можем спокойно да извършваме трансплантации. „Търсим партньорство, за да можем да решим проблеми на хората, които за съжаление умират поради липса на органи\", каза д-р Пенков и уточни, че от днес започва европейската седмица на донорството. По думите му днес един млад човек е загинал, очаквайки своя шанс за трансплантация. Д-р Пенков посочи, че страната ни е направила преговори с почти цяла Европа, за да помогне на това момче. „Много хора не само в България, но и в Европа очакват своя шанс. Защо се промениха нещата и защо като че ли станаха по-трудни? Вие следите темата и знаете, че има проблеми от известно време с извършването на трансплантации в чужбина, а вече за липсата на донори и органи в България сте информирани многократно. В началото на 2018 г. 115 държави се присъединяват към една декларация за борба с трафика на органи, така наречения \"трансплантационен туризъм\". Присъединявайки се към тази декларация все повече страни затварят своите граници и достъпа на пациенти от други държави към съществуващи в техните страни трансплантационни програми\", поясни той и уточни, че това е огромно предизвикателство към страната ни. В европейската класация по донорство сме на опашката, призна по време на брифинга изпълнителният директор на Изпълнителната агенция по трансплантация д-р Михаил Христов. „За тази година досега имаме 10 трупни донора, бъбречни трансплантации от трупен донор имаме 13, бъбречни трансплантации от жив донор – 3, общо 16. Сърдечни трансплантации имаме 4, чернодробни трансплантации от трупен донор – 8 и чернодробни от жив донор – 2, общо 10. Стана ясно, че за да станем официален член на \"Евротрансплант\" на нас ни трябват по 10 донора на милион. Кръгло 70, ние в момента имаме 10, миналата година сме имали 19. Губят ни се около три четири пъти върху това количество донори, което имаме досега\", заяви още д-р Христов. „Освен подкрепата министерството и пациентските организации, медиите са третата най-важна страна за постигане на целта за донорство и трансплантации в България\", каза още д-р Христов. „Честно да ви кажа не бях запознат какво се е правило с подробности, защото не съм се занимавал с тази тема. Оттук нататък ще обединим всички основни фактори\", каза д-р Христов. По думите му трябва да се поднесе информацията на българските граждани, какво значи донорство. „Уверен съм, че ще имаме успех, защото подкрепата на ръководството на Министерството в момента е налице\", допълни още д-р Христов.", "date": "2018.10.13", "title": "Здравното министерство прави стъпки за съживяване на донорската програма в България"}
{"url": "http://standartnews.com/balgariya/zapochva_evropeyskata_sedmitsa_na_donorstvoto_i_transplantatsiite-376655.html", "text": "Започва Европейската седмица на донорството и трансплантациите. Целта на инициативата е да държи темата на фокус, да предоставя информация, както и възможности за осъзнат избор. Това са и дни за почит към паметта на донорите, за благодарност към техните близки, решили да спасят живот и към лекарите и медицинските екипи, които извършват трансплантации.", "date": "2018.10.13", "title": "Започва Европейската седмица на донорството и трансплантациите"}
{"url": "http://standartnews.com/balgariya/slancheva_esenna_sabota-376649.html", "text": "Днес над по-голямата част от страната ще преобладава слънчево време с по-значителна висока облачност над Западна и Централна България, съобщиха от НИМХ. Преди обяд на места в низините и около водните басейни ще има мъгла или ниска облачност. Ще духа слаб източен, в Източна България до умерен североизточен вятър. Максимални температури ще бъдат предимно между 19° и 24°, в София – около 20°. По Черноморието на места преди обяд ще има ниска облачност или мъгла, а след обяд ще бъде предимно слънчево. Ще духа до умерен североизточен вятър. Максимални температури на въздуха: 18°-20°. Температурата на морската вода е 19-20°. Вълнението на морето ще бъде 3-4 бала. В планините облачността ще е разкъсана. Ще духа умерен вятър от изток-североизток. Максималната температура на височина 1200 метра ще е около 13°, на 2000 метра - около 7°.", "date": "2018.10.13", "title": "Слънчева есенна събота"}
{"url": "http://standartnews.com/balgariya/esenno_republikansko_sastezanie_po_skeytbord_v_sofiya-376654.html", "text": "Есенно републиканско състезание по скейтборд предстои в столицата днес. Мястото е Скейтпарк София. Началото е в 11:00 часа и ще продължи през целия ден. Ограничения във възрастта няма – могат да участват всички, за които скейтът е забавление и страст. Най-добрите ще увеличат шанса си да заминат за олимпиадата в Токио през 2020 година, казват организаторите от Българската скейтборд федерация.", "date": "2018.10.13", "title": "Есенно републиканско състезание по скейтборд в София"}
{"url": "http://standartnews.com/balgariya/nfsb_zove_bpts_da_priznae_nezavisimostta_na_ukrainskata_pravoslavna_tsarkva-376659.html", "text": "Националният фронт за спасение на България (НФСБ) приветства решението на Светия Синод на Вселенската патриаршия в Истанбул за обявяване за канонични Украинската православна църква и Украинската автокефална православна църква и призовава Българската православна църква да последва този пример. Това се казва в позиция, разпространена от партийния пресцентър до медиите. \"Украйна е близка на България държава, дом на една от най-големите задгранични български общности. Българските изпълнителна и законодателна власт водят последователна политика през годините както за сближаване на българския етнос в Украйна с родината и българския народ, така и за изграждане на трайни и устойчиви икономически, социални и културни връзки между Украйна и България\", се посочва в текста. Затова НФСБ смятат за \"критично важно\" БПЦ да се включи в този процес и последва българската държавна политика и да направи нужното, за да може украинският народ и българите в Украйна да имат своя независима църква. НФСБ напомня на Светия синод на Българска православна църква, че на 21 февруари 2018 г. са изпратили призив и искане за среща по темата за канонизирането на Васил Левски за светец. До този момент Светият синод не е отговорил на нито едно от двете, се подчертава в позицията.", "date": "2018.10.13", "title": "НФСБ зове БПЦ да признае независимостта на Украинската православна църква"}
{"url": "http://standartnews.com/balgariya/tir_blasna_pet_koli_na_zhp_prelez_v_petrich-376656.html", "text": "Тир блъсна пет леки автомобила на жп прелез на изхода на града. Пострадали хора няма. Нанесени са материални щети. Движението в района беше спряно. Инцидентът е станал около 02:00 часа след полунощ.", "date": "2018.10.13", "title": "Тир блъсна пет коли на жп прелез в Петрич"}
{"url": "http://standartnews.com/balgariya/tsvetanov_hibridnata_voyna_sled_ubiystvoto_v_ruse_be_povedena_ot_hora_koito_ne_mileyat_za_rodinata-376658.html", "text": "Хибридната война с фалшиви новини след убийството в Русе бе поведена от хора, които не милеят за родината ни. Две са възможните цели на тази акция – извличането на политически дивидент или създаването на хаос. Във всеки случай обаче бе нанесена сериозна щета на имиджа на България. Това коментира пред журналисти в Банско председателят на ПГ на ГЕРБ и зам.-председател на партията Цветан Цветанов. По думите на председателя на ПГ на ГЕРБ, когато има голям брой фалшиви новини и те бъдат добре презентирани пред обществото, дори и изключително сериозни политици и институции могат да бъдат заблудени и да се изказват прибързано. „Само за 24 часа се създаде много лош облик на страната ни. Този случай би могъл да бъде използван като пример какво не трябва да правят политиците\", отчете Цветанов и призова в такива ситуации всички да се въздържат от коментари докато компетентните институции не се произнесат. Цветан Цветанов, който е и председател на Комисията по вътрешна сигурност и обществен ред и представител на Съвместната група за парламентарен контрол на Европол в УС на Агенцията, изтъкна, че с бързите си и професионални действия българските институции, в координация с европейските служби, са опровергали критиците и са дали възможност на всеки да преосмисли позицията си. „България е един остров на стабилност в региона. По време на европредседателството доказахме, че можем да бъдем лидер на Балканите. Нека не рушим този имидж\", каза още той.", "date": "2018.10.13", "title": "Цветанов: Хибридната война след убийството в Русе бе поведена от хора, които не милеят за родината"}
{"url": "http://standartnews.com/balgariya/fandakova_zhelae_obshtinata_ili_darzhavata_da_kupyat_kashtata_na_yavorov-376660.html", "text": "Къщата на Яворов е част от културно-историческото наследство на София и ценен архитектурен паметник, пише кметът на София Йорданка Фандъкова в позиция във Фейсбук. \"След новината от вчера, че тя е обявена за продажба от ЧСИ, разговарях с министър-председателя Бойко Борисов и министъра на културата Боил Банов затова общината или държавата да я придобият\", пише още Фандъкова. \"Къщата на Яворов трябва да бъде отворена свободно за граждани и пълноценно да изпълнява функцията на музей на един от най-великите български поети. Нашата задача е тя да бъде съхранена като архитектурен паметник, заедно с всички изключително ценни сбирки от ръкописи, книги и вещи на поета Пейо Яворов\", допълва тя. \"Къщата от десетилетия е частна собственост. Поради отказ на собственика да я реставрира и поддържа съм налагала най-високата глоба от 100 хил. лв. Преди години беше направен ремонт на фасадата, по състоянието на конструкцията остава тежко\", коментира още столичният кмет.", "date": "2018.10.13", "title": "Фандъкова желае общината или държавата да купят къщата на Яворов"}
{"url": "http://standartnews.com/balgariya/parizhkiyat_bal_v_sofiya_v_podkrepa_na_mladi_muzikalni_talanti-376653.html", "text": "За млади музикални таланти са приходите от петия благотворителен \"Парижки бал\" в София. Средствата ще бъдат разпределени от фондацията на диригента Йордан Камджалов, която носи неговото име, съобщават организаторите. Маестрото ще участва в бала тази вечер в хотел \"Маринела\" със своя оркестър. Между изпълнителите са и певците Краси Аврамов, Васко Василев - Базилио, Марио Кръстев. С бални и народни танци ще се представят възпитаници на Националния учебен комплекс по култура с лицей за изучаване на италиански език и култура. Ще участва и балетната школа \"Белисима\" с примабалерината Рени Бурчин. \"Деца помагат на деца чрез изкуство\" е мотото на благотворителния спектакъл под режисурата на Ефемия Фард. Диригентската палка на Йордан Камджалов е между ценните предмети за благотворителния търг на бала, също в подкрепа на млади музикални таланти. Явното наддаване ще е още за картини, бижута и други. \"Парижкият бал\" в София е под патронажа на френския посланик в България Ерик Льобедел и на Симеон Сакскобургготски. Инициатор е Христо Куртев, председател на \"Юнион клуб\".", "date": "2018.10.13", "title": "„Парижкият бал” в София в подкрепа на млади музикални таланти"}
{"url": "http://standartnews.com/balgariya/srednata_birma_se_predade_na_spetsializiranata_prokuratura-376661.html", "text": "Издирваният от Интерпол Антон Станоев, известен като Средната Бирма, се е предал в Специализираната прокуратура с адвокат, а днес съдът му е наложил и постоянен арест, съобщи \"24 часа\". Той бе обвинен задочно за участие в престъпна група за производство на нелегални цигари. Според прокуратурата освен Антон в бандата попадат баща му Евлоги Станоев-Голямата Бирма, брат му Георги и други шестима. Обвинението гласи, че Бирмите стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). По груби сметки на разследването месечният оборот от фабриките бил около 10 млн. лв. На 24 август, когато се проведе първата акция, разследващите иззеха 42 тона тютюн и над 50 хил. кутии цигари. Снимката на Антон Станоев беше публикувана преди няколко дни в публичния сайт на Интерпол. Това не означава, че досега той не е бил издирван с червена бюлетина, обясниха експерти. И подчертаха, че снимките на всички издирвани са видими на служебния сайт на международната организация, а когато се прецени, че търсените са свръхопасни, чак тогава снимките им се появяват на публичния сайт на Интерпол. Все още продължава издирването на Евлоги Станоев-баща и на сина му Георги-Малката Бирма.", "date": "2018.10.13", "title": "„Средната“ Бирма се предаде на специализираната прокуратура"}
{"url": "http://standartnews.com/balgariya/zakonat_za_horata_s_uvrezhdaniya_mozhe_da_bade_razgledan_v_parlamenta_v_ramkite_na_mesets-376663.html", "text": "Законът за хората с увреждания оптимално може да бъде разгледан в парламента в рамките на един месец. Това стана ясно от думите на председателя на Народното събрание Цвета Караянчева, която е на посещение в Шумен. \"В момента, в който законопроекта постъпи в НС, аз веднага ще го разпределя и той ще влезе на първо четене в комисия,\" заяви Караянчева и добави: \"Всичко може да стане в рамките на един месец. Дано да няма много промени, корекции, предложения между първо и второ четене, но аз се надявам, че до края на ноември, хайде така да го кажем, за да не скъсяваме съвсем срока, но можем оптимално да го разгледаме в рамките на един месец.\" Във връзка с липсата на кворум при последните заседания на Народното събрание, Караянчева заяви, че работата на депутатите е да бъдат в пленарната зала. \"Ние, като народни представители, сме изпратени там да работим\", добави още Караянчева.", "date": "2018.10.13", "title": "Законът за хората с увреждания може да бъде разгледан в парламента в рамките на месец"}
