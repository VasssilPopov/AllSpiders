{"url": "http://standartnews.com/biznes/prevozvachi_podgotvyat_protesti_v_bryuksel-372817.html", "text": "Съюзът на международните превозвачи ще организира многонационален протест в Брюксел, ако не отпаднат спорните текстове в „Мобилен пакет 1\", станал популярен на Стария континент като \"Пакета Макрон\", при гласуването в Европейския парламент в началото на юли. Това заяви за \"Стандарт\" изпълнителният директор на Съюза на международните превозвачи (СМП) Йордан Арабаджиев. Причина за планиране на крайната мярка е решението на евродепутатите от края на миналата седмица да отхвърлят вече гласуваните в началото на юни от Транспортната комисия на Европарламента текстове, които за пръв път допуснаха компромис, съвпадащ с исканията на българския тежкотоварен автомобилен транспорт. Протестите на превозвачите ни в столицата на ЕС по всяка вероятност ще се проведат в ранната есен, след подновяването на заседанията на Европейския парламент, обясни още Йордан Арабаджиев. Последното решение на Европарламента ни отдалечава от търсения компромис, категоричен беше Йордан Арабаджиев. Става въпрос за отказа на Европейския парламент да даде мандат на транспортната си комисия да участва в тристранни преговори заедно с Европейската комисия и Съвета на министрите на транспорта по спорните текстове в \"Мобилен пакет 1\". Създалата се ситуация ни кара да мислим, че старите страни членки на ЕС нямат никакво намерение да се съобразят с аргументите, изтъквани и защитавани от новите държави в Общността, коментира Арабаджиев. Затварянето на автомагистрали и евентуално - инициирането на референдум за излизане на България от Европейския съюз, наистина са крайни мерки, но ще се наложи те да бъдат използвани, ако не постигнем диалог с европейските институции. Това заяви на спешно обявена пресконференция и Ангел Траков, председател на УС на Съюза на международните превозвачи. Ние не искаме да стигаме до ситуация да затваряме магистрали в Европа, искаме конструктивен диалог с европейските овластени структури, подчерта Траков. Искаме европейска политика в духа на европейските ценности за общ пазар и равнопоставеност, категоричен бе той. Ще изчакаме да видим как точно ще гласува Европарламентът текстовете в \"Мобилен пакет 1\" на насрочената за началото на юли сесия, посочи Ангел Траков. На практика имаме само няколко дни, в които отново ще предложим нашите текстове на нашите евродепутати, за да могат те да търсят съюзници в борбата, обясни още Траков. Ще изчакаме гласуването и ако то е против българските интереси, ще подготвим нашите протести, категоричен бе Ангел Траков. От Съюза на международните превозвачи призоваха всичките 17 български евродепутати да подкрепят подготвените у нас тестове, като се опитат да привлекат съмишленици от другите засегнати страни от Централна и Източна Европа.", "date": "2018.06.19", "title": "Превозвачи подготвят протести в Брюксел"}
{"url": "http://standartnews.com/kultura/italianetsat_stefano_stekka_gotvete_prostichko_i_nikoga_ne_barzayte_v_kuhnyata-372820.html", "text": "Спомняте ли си филма \"Яж, моли се и обичай\", в който героинята на Джулия Робъртс беше в Италия и през по-голяма част от времето ядеше пица, паста и други вкуснотии от италианската кухня? Ако сте сред почитателите на филма, а още повече на италианските гозби и морето, със сигурност ще се зарадвате да чуете, че съвсем скоро на нашето крайбрежие ще отвори автентичен италиански ресторант. Това ще стане този уикенд в Свети Влас, а удоволствието да се наслаждаваме на вкусните ястия дължим на италианския шеф готвач Стефано Стекка. В събота и неделя той ще даде старт на своя ресторант Il Siciliano. Заведението носи това име, защото Определени са два дни за събитието, защото преди заведението да отвори врати към него има голям интерес, който надвишава капацитета му от 150 места. \"Много сме фокусирани върху храната, особено върху рибните продукти, защото морето е наблизо като в родния ми Римини\", казва пред \"Стандарт\" Стефано. Ресторантът ще предлага пица, паста и риба, както и карпачо.  Целият кухненски персонал в IL Siciliano ще бъде от италианци, познаващи изтънко традиционните специалитети на Италия. Стефано вече има един ресторант в Лондон, където живее от 20 години. На въпроса защо е сменил слънчевата си родина с мъгливия Албион, само се усмихва без да отговаря. Готвенето е в кръвта на италианеца, от чието лице усмивката рядко слиза. \"Започнах да се уча да готвя, когато бях на 13 години\", разказва Стефано. И тогава, и сега влагал цялата си страст в готвенето. В семейството му няма други майстори-готвачи, но баща му готвел прекрасно, както и баба му. Без да са професионалисти, с гозбите си те можели да те накарат да си оближеш пръстите. Стефано ги наблюдавал как приготвят пица и паста и се учел. След това обиколил и много ресторанти, повечето от които със звезди Мишлен, защото искал да се учи и да стане перфектен. Признава, че не е било лесно, понякога дори се питал: луд ли съм, че работя винаги по празници? Любовта му към хубавата храна и приготвянето й обаче били по-силни. Ресторантът му в Лондон е изключително успешен. Доказателство за това е фактът, че Мат Деймън и други. В един момент в главата на Стефано се зародила идеята да отвори ресторант на брега на Черно море. И това, както стана ясно, ще се случи съвсем скоро. Стефано казва, че за него готвенето е преди всичко страст и след това работа. Без страст не можеш да упражняваш тази професия, казва усмихнатият италианец. И допълва, че италианската пица няма равна на себе си. Тайната в приготвянето на добрата пица е времето, казва Стефано. Когато човек приготвя пица, не трябва да бърза – нужно му е време, за да стане тя добра, съветва шеф Стекка. С вдъхновение обаче казва, че ако е поканил приятели на гости, ще им приготви паста. Като например паста с морски дарове (Стефано често говори за рибата и морската храна, която очевидно му е много на сърце). Запитан какво мисли за безбройните кулинарни шоу програми, Стефано отговаря уклончиво – стават за масовата публика, но не и за младите готвачи, които искат един ден да станат майстори. Готвенето е сериозна работа, която изисква усилия, а тв програмите внушават, че е лесно да станеш шеф. Това не е точно така, казва италинецът. За да станеш майстор-готвач е нужно едно единствено нещо – работа, работа и пак работа, допълва той. А на хората, които готвят само за удоволствие, дава следния съвет – не се напрягайте, не бързайте, когато сте в кухнята и гответе простичко, за да се получи добро ястие. Не правете гозба с десет продукта, използвайте натурални продукти и правете простички яденета, избирайки три съставки, съветва известният готвач. Според него Италианската кухня му е най на сърце, но харесва и японската, защото и в нея морската храна е много. Френската кухня намира твърде „сложна\", ястията много тежки с всичката сметана, която се слага в тях. А българската кухня му напомня за тази в Южна Италия. Смята също така, че всички трябва мигновено да спрат да купуват ГМО продукти, защото замърсяваме не само организмите си, но и планетата. Купувайте органични продукти, съветва Стефано. Самият той не си взима от магазина дори вода в пластмасова бутилка. Сигурно е, че в новия му ресторант в Свети Влас продуктите ще са натурални, а храната - прясна и вкусна.", "date": "2018.06.19", "title": "Италианецът Стефано Стекка: Гответе простичко и никога не бързайте в кухнята"}
{"url": "http://standartnews.com/kultura/vezhdi_izvaya_paisiy_v_pliska-372810.html", "text": "Вежди Рашидов извая Паисий за Алеята на писателите в „Двора на кирилицата\" в Плиска. Създателят на културно-историческия  комплекс Карен Алексанян преди време покани големия скулптор  да  бъде автор на монумента, а тържествената официалната церемония по откриването се състоя вчера – в деня на Свети Паисий Хилендарски. Заедно с бюст паметника на хилендарския монах бяха открити и бюстовете на Христо Смирненски, Гео Милев и Никола Вапцаров, сътворени от Красимир Ангелов,  Константин Симеонов-Костика и Владимир Киров.  Дарител на четирите произведения на изкуството е 84-годишната учителка Йорданка Савова от Шумен, известна писателка  и краевед.  Нейното име е написано под постаментите в знак на признателност пред  уникалния й жест. Вежди Рашидов, който е и председател на парламентарната комисия по културата и медиите, поздрави сърдечно Карен Алексанян и Йорданка Савова за всеотдайната им дейност за популяризиране на националното духовно наследство. Той им връчи  почетни плакети на Народното събрание. „Възхищавам се на вдъхновението, с което сте се посветили на  толкова благородно дело, дано да увлечете след себе си нови последователи в името на популяризирането на духовността. България има нужда от хора като вас\", каза Вежди.  Той сподели,  че  не е могъл да откаже  да  направи паметника на Паисий, защото създателят на „Двора на кирилицата\" Карен Алексанян върши свято дело и прославя нашата азбука, която сплотява славянството.  „Един арменец  ни  дава пример как да пазим българските ценности\", коментира още Рашидов.", "date": "2018.06.19", "title": "Вежди извая Паисий в Плиска"}
{"url": "http://standartnews.com/mneniya/bezhantsite_vodyat_do_naygolyam_razkol_v_es-372821.html", "text": "- Според мен големият проблем на Европа по този въпрос е, че няма единно виждане. Моето мнение е, че един модел от типа на този в САЩ и Канада, който вече е доказал своята ефективност, би могъл да се приложи и в Европа. Но виждаме, че са доста противоположни мненията сред страните от ЕС. Всъщност проблемът с бежанците е факторът, който внася най-голям разкол и най-големи противоречия в общността. Виждаме, че на принципно различни позиции стоят най-основните играчи в съюза, които определят нещата, имам предвид Франция и Германия. Германският канцлер Меркел някак си държи на един крайно избистрен либерален модел, който не се възприема от останалите страни. Френският президент Макрон пък настоява за централизирано решение на въпроса, което е може би най-близо до това, което имам предвид и аз като предлагам да се приложи американския модел. И на базата на тези разногласия проблемът остава открит и много болезнен. - В САЩ има зелена карта, има ясно определени критерии за мигрантите, които могат да останат. Ако този модел се приложи в Европа, това означава всеки, който пресече границите на ЕС с намерение да остане, да се знае какъв е, какви са му намеренията и на какво би могъл да разчита. Докато сега виждаме, че се получава един абсолютен хаос. Всеки пристига отнякъде и всъщност чака да получи социална  помощ, някакви привилегии, но без да поема никакви ангажименти. И без изобщо властите в ЕС да са наясно какви са намеренията, качествата и възможностите на тези хора. - Ние сме прекалено малък фактор, за да можем да окажем решаващо влияние върху окончателното решение на ниво ЕС, но една инициатива от страни като България, би могла да бъде чута. И премиерът Бойко Борисов се опитва да даде тон в тази дискусия, а тези дни се очакват много важни решения в ЕС точно по тази тема. Знаем, че ще има среща  между Макрон и Меркел, а след това вече и среща на върха в Европейския съвет по въпроса с мигрантите. Струва ми се обаче, че ЕС все още е далеч от едно цялостно решение, тъй като не се вижда цялостната визия, около която да се обединят всички, за да може въпросът да бъде решен. - Виждам това решение не просто като възможно, а като единствено. И да се разработи оттук нататък прецизна система как да се допускат мигранти в рамките на Европейския съюз. Но решението трябва да бъде цялостно и трябва да бъде едно за всички държави и прието от всички. Но това иска централизиран подход, нещо, което не се харесва на много от страните и най-вече - на Германия и на канцлерката Меркел. Но тя е притисната много сериозно от вътрешни противоречия, включително от коалицията си в собственото правителство. Така че не ми е ясно до каква степен тя е склонна да отстъпи. - Правителствената криза вече възникна в Германия и се очаква решението, което трябва да дойде от Меркел. А Италия е един от примерите, но не е само тя. Мигрантите бяха повод да се надигне доста сериозна националистическа вълна в много европейски страни и въпросът е докъде може тя да достигне, ако проблемът не бъде разрешен. - Ако не се намери решение на въпроса, безспорно е, че тази вълна ще продължи да набира все по-големи размери и да обхваща все повече държави. - Притесняват се и то много сериозно, защото все пак слабата ни икономика и състоянието на държавата ни е такова, че ние имаме много малки съпротивителни възможности. И на тази база много лесно евентуален наплив от бежанци може да разклати обстановката в страната. Все пак България няма тези социални буфери, които имат богатите западни страни. Така че на базата на собствените социални проблеми, прибавянето на още един в лицето на мигрантите, се вижда страшна хипотеза за българското обществено мнение. - Според мен българинът не прави аналогия, или не намира сходство между роми и бежанци. Можем да кажем, че проблемът с ромите у нас е подобен на този с бежанците. Ромите един вид са бежанци в собствената си страна, на базата на това, чие не сме намерили формулата за тяхната интеграция. Сериозно трябва да се работи по този въпрос, но някак си досега всички усилия минават на формално равнище - дайте да им дадем образование, дайте да им дадем социални помощи, дайте да видим как да ги включим в здравна система  и т. н. А подходът трябва да е съвсем друг. Необходимо е да се влезе в местата, където те живеят, да се проумее техния начин на живот. Знае се, че в България има и фондации които работят с центрове в рамките на самия ромски квартал и които дават сериозен резултат. Те обхващат още малките деца на 7-годишна възраст, а след първите 7 години вече е късно. И има модел и подход, но усилията на обществото ни не са в правилната посока. Ние с това 10-процентно вече ромско малцинство сме длъжни да намерим решение на въпроса, защото след това ще страдаме много повече. - Според мен най-важният резултат от българското европредседателство е това, че  успяхме да обърнем погледа на Европа към България. Става дума за европейските институции и за европейските лидери. България някак си беше накрая, в периферията. Върху нас тегнеха щампите за най-бедната и най-корумпираната държава в ЕС, които плашеха в голяма степен останалите страни в европейската общност. Мисля, че имаме пробив в това отношение, успехме да покажем, че сме един лоялен и надежден партньор и на нас може да се разчита, както и да се работи с нас. Мисля, че това е основният резултат, който показахме благодарение на положените усилия. От темите, които успяхме да наложим по време на председателството, като евроинтеграцията на Западните Балкани, например, те още много дълго ще бъдат разисквани и решавани. Те обаче са нещо по-второстепенно от гледна точка на доверието и на партньорството, което успяхме да изградим. - Мисля, че от есента вътрешнополитическата обстановка ще стане още по-нагорещена. В голяма степен председателството успокояваше нещата. Знаем, че още от началото на мандата на това правителство, вървят скандал след скандал и проблем след проблем и мисля, че нещата ще се изострят още през тази есен. - Вътрешната динамика ще предизвика редица конфликти. Мисля, че и опозицията е доста непримирима и отношенията й с управляващите ще бъдат много горещи. А и властта напоследък винаги се оказва в позиция на отбрана, което не би могло да продължи дълго. - Ние сме функция от отношенията на ЕС и Русия. Мисля, че в глобалната игра на световните сили Европа ще тръгне да подобрява отношенията си с Москва, защото ще види, че тя й е много важен партньор, при това не само като източник на суровини. Макар и санкциите заради анексирането на Крим да бяха удължени от Брюксел, аз очаквам скоро промяна. Останалите мерки спрямо Русия Ще бъдат смекчени, а най-вероятно санкциите да бъдат и премахнати в най-скоро време. Това го налага и политиката на Доналд Тръмп, която доведе до все по-голям разлом между САЩ и ЕС.", "date": "2018.06.19", "title": "Бежанците водят до най-голям разкол в ЕС"}
{"url": "http://standartnews.com/biznes/150_startiraha_v_pokoryavaneto_na_pirin-372797.html", "text": "За осма поредна година, на 17 юни в Банско се проведе годишното състезание по планинско бягане и колоездене Pirin Run, организиран от Община Банско и Сдружение Маратон. Ден преди надпреварата, в една от залите на Кемпински Хотел Гранд Арена Банско се състоя техническата конференция и регистрация за участие. По-късно същата вечер хотелът организира паста парти и кокетйл за всички регистрирани участници на Лоби бара, на което гостите имаха възможността да опитат разнообразие от изкусителни специалитети с домашно приготвена паста. В състезанието на следващия ден взеха участие над 150 състезатели от различна възраст. Дисциплините тази година бяха три - планинско бягане с общо разстояние 13км, планинско колоездене - 26км и планински дуатлон -29км. Проливният дъжд, който заваля минути преди награждаването осуети церемонията по награждаването. Въпреки това, спазвайки традицията Кемпински Хотел Гранд Арена Банско подари шест уикенд ваучера на победителите във всички дисциплини в категориите мъже и жени с пожелание към всички наградени за успех в бъдещите им спортни начинания. Създадена през 1897, „Кемпински\" е най-старата верига за луксозни хотели в Европа. Богатото наследство от безупречно обслужване и невероятно гостоприемство се допълва от изключителността и индивидуалността на нейните хотели. В момента портфолиото на „Кемпински\" включва 76 петзвездни хотела в 31 страни и продължава да добавя нови в Европа, Близкия Изток, Африка, Азия и Америка. Всеки хотел отразява силата и успеха на търговската марка, без да омаловажава неговото наследство. Портфолиото включва исторически сгради, лайфстайл хотели, удостоени с множество награди, известни курорти и престижни резиденции. Всеки хотел предлага качеството, което гостите очакват да намерят, съчетано с културните традиции.", "date": "2018.06.19", "title": "150 стартираха в покоряването на Пирин"}
{"url": "http://standartnews.com/biznes/podpisahme_dogovor_za_energiyno_satrudnichestvo_s_turtsiya-372799.html", "text": "Енергийните регулатори на България и Турция подписаха споразумение за двустранно сътрудничество, съобщиха от Комисията за енергийно и водно регулиране /КЕВР/. Документът създава институционалната правна рамка за обмяна на добри практики между КЕВР и Регулаторния орган за енергийния пазар в Турция /EMRA/ и е насочен към повишаване качеството на регулаторната дейност. Споразумението предвижда двата органа да обменят информация за регулаторните политики при спазване на националните законови рамки и изисквания. EMRA и КЕВР ще развиват административния си капацитет чрез участие в специфични обучителни дейности - конференции, семинари и работни срещи. Председателят на КЕВР Иван Иванов е изтъкнал, че след посещението на делегация на КЕВР в Турция през 2017 г. между двата енергийни регулатора са установени много добри взаимоотношения. Според него подписаното споразумение за сътрудничество създава добра основа за конкретни резултати от дейността на смесените работни групи, които двата регулатора предстои да формират в области от взаимен интерес - електроенергетика и природен газ. Заявено е било, че след официалното откриване на газопровода ТАНАП и предстоящото завършване на Южния газов коридор за страните от Балканите се създават нови перспективи за доставки на природен газ и за повишаване на енергийната сигурност на региона. Според Иванов откриването на 27.06 т.г. на разширението на транзитния газопровод за Турция в участъка от компресорна станция \"Лозенец\" до очистно съоръжение \"Недялско\" има важно значение, защото създава възможност за реверсивни доставки на природен газ между България и Турция.", "date": "2018.06.19", "title": "Подписахме договор за енергийно сътрудничество с Турция"}
{"url": "http://standartnews.com/sport/kostadinova_vrachva_olimpiyskiya_medal_na_milka_maneva-372814.html", "text": "Председателят на БОК Стефка Костадинова ще връчи олимпийския медал на Милка Манева тази събота в НСА по време на честването на Международния олимпийски ден и Деня на българския олимпиец. Тържествената церемония ще се състои в многофункционалната спортна зала от 11.30 ч., а след това точно в 12.00 ч. всички присъстващи ще посрещнат заедно щафетата със символичния олимпийски огън, която ще потегли от т.нар. Арка и ще премине по алеите и спортните обекти на НСА. По традиция факелното шествие ще бъде посрещнато от много олимпийски, световни и европейски шампиони и медалисти, изтъкнати наши спортисти, треньори, ръководители, деятели, студенти и преподаватели. Милка Манева спечели сребро в кат. 63 кг във вдигането на тежести на Олимпиадата в Лондон 2012 г., но медалът ще й бъде връчен пет години по-късно. Българката първоначално бе пета в английската столица, но повторните тестове показаха наличие на забранени медикаменти в пробите на класиралите се пред нея три състезателки. Отличието бе изпратено от МОК и пристигна през уикенда в България. След щателна митническа проверка то бе доставено днес в централата на БОК, където ще се съхранява до събота в специален сейф. Така България вече и официално има трети медал от Игрите в Лондон след като Станка Златева спечели сребро, а Тервел Пулев се окичи с бронз. Щангите пък стават третият спорт с отличие, заедно с борбата и бокса от Игрите през 2012 г. И това лято всички активности по честването на Международния олимпийски ден и Деня на българския олимпиец в столицата ще бъдат в НСА „Васил Левски\" с начало 11.00 ч., когато ще бъде даден стартът на демонстративните турнири и състезания по голф, плажен волейбол, спортно катерене и др. След дълго отсъствие голфът се завърна в олимпийска програма по време на Игрите в Рио преди две години, а катеренето e предвидено като един от петте нови спорта в програмата на следващите олимпиада в Токио през 2020 г. В събота в НСА представителите на медиите ще могат да  получат своя първи урок в някои от тези спортове. Преди това, още от сутринта ще започнат състезания с участието на студенти от НСА. В 12.00 ч. всички се събират пред Административната сграда в очакване на щафетата със символичния Олимпийски огън, която ще потегли от т.нар. Арка и ще премине по алеите и спортните обекти на НСА. Церемонията ще завърши с общи снимки. В събота много тържества, стартове и церемонии ще отбележат Олимпийския ден и Деня на българския олимпиец и в други градове из България. МОК чества международният олимпийски ден чрез националните олимпийски комитети и международните спортни федерации по цял свят. Чрез него МОК иска да промотира важната роля на спорта в съвременното общество. Можете да споделите вашите идеи и преживявания чрез социалните мрежи. МОК очаква снимките ви с hashtag #OlympicDay. Това е идеален шанс да се включите в проекта „Бъди активен\", под което мото преминава и тазгодишният Международен олимпийски ден. Вижте в сайта на МОК какво ново и различно измислиха легендите на световния спорт - може би така ще ви хрумне интересен начин да се присъедините към тях и да се включите и вие. Международният олимпийски ден се чества с Решение на Международния олимпийски комитет (МОК) от януари 1948 г. През 1896 в Атина се провежда първата модерна спортна олимпиада. Старомодните олимпиади никой не ги помнел, защото още през 393 година, император Теодосий ги забранил. През 1894 година обаче един френски педагог и историк на име Пиер Дьо Кубертен, решил, че християнството вече е добре наложено и с цел да популяризира атлетиката, съставя план за възобновяването на Олимпийските игри. За да даде гласност на тези свои планове, той организира международен конгрес на 23 юни 1894 година в Сорбоната в Париж. Там прави предложение за възстановяване на Олимпийските игри, така както са се провеждали в древността. Конгресът води до основаване на Международния олимпийски комитет, на който Дьо Кубертен става генерален секретар. Вземат се решения първата модерна олимпиада да се проведе в Атина, Гърция и игри да се провеждат на всеки 4 години. БОК и тази година ще отбележи Международния олимпийски ден с множество спортни събития в цялата страна.", "date": "2018.06.19", "title": "Костадинова връчва олимпийския медал на Милка Манева"}
{"url": "http://standartnews.com/kultura/kaludi_kaludov_praznuva_s_palyachi-372765.html", "text": "Калуди Калудов ще празнува 40 години от началото на блестящата си кариера с „Палячи\" – прочутата творба на Руджеро Леонкавало. Спектакълът на старозагорската опера ще посрещне публиката на необикновено за тежката класика пространство - под купола на Академичния цирк „Балкански\" на 20 и 21 юни от 19 часа в Парк „Артилерийски\" в Града на липите. Авторите на проекта припомнят, че подобно зрелище ще се случи за първи път в България. Идеята е на големия тенор, пял на най-престижните световни сцени, приемащ овации, както за своята педагогическа дейност, така и за успехите на своите последователи и ученици. Той и директорът на старозагорската опера Огнян Драганов без колебание са избрали  „Палячи\", чиито сюжет по действителен случай разказва за личната драма на артиста.  Действието, свързано с перипетиите и страстите на пътуваща трупа, се развива сред естествения декор на „Балкански\". На пулта е главният диригент на операта в Стара Загора Ивайло Кринчев. В екипа на постановката отново е привлечен изключителният румънски художник Каталин Йонеску-Арборе, който е автор на сценографията и костюмите. Зрителите могат да очакват необикновено и силно въздействащо представление със звездните солисти, хора и оркестъра на Стара Загора. В ролята на Канио на 20 юни ще бъде Калуди Калудов, а на 21 юни –сръбският тенор Зоран Тодорович. Като Неда излизат  Анна Дитри /20 юни/ и Деси Стефанова /21 юни/.  В шапитото ще пеят още Александър Крунев, Нико Исаков, Теодор Петков, Валери Турманов, Георги Динев, Ивайло Йовчев.  Зрителите ще видят и атрактивна циркова програма на артисти от  „Балкански\".  Номерата са прецизно подбрани, за да се впишат логично в музикалната драматургия и да подсилят колорита на реалистичната атмосфера. След премиерите на 20 и 21 юни  „Палячи\"  ще закрие 14-то издание на Международния музикален фестивал „Моцартови празници\" в Правец на 15 юли на сцената край езерото, а през есента операта в цирка ще гостува във Варна /3 и 4 септември/, в Пловдив /22 и 23 октомври/ и в София /19 и 20 ноември/. Където и да пее по света и у нас  Калуди Калудов, той винаги остава дълбоко свързан с Варна, откъдето започват първите му изяви. За класиката го открива Веселина Зафирова – тогава преподавател по пеене в Музикалното училище на морската столица. През 1978-а той завършва софийската Консерватория като ученик на доцент Лиляна Жабленска, работи и с великия Никола Николов.  Дебютира в Пловдив като Алфред в \"Травиата\" на 15 януари 1978-а.  През декември на същата година става солист на Националната опера, на чиято сцена пее 12 сезона. Стартът е стремителен, възходящ, получава по шест роли на сезон и става от основните изпълнители в театъра. Активната международна кариера на Калуди Калудов започва през 1983-а с \"Реквием\" на Верди в лондонския „Ковънт гардън\" и Форесто в  \"Атила\" на Верди във виенската „Щатсопер\", където във времето се връща многократно да гастролира в «Отело»  /с Пласидо Доминго, Анна Томова-Синтова, диригент Зубин Мета/, „Травиата\", „Макбет\",  „Трубадур\"... Ролята на италианския певец от «Кавалерът на розата» изстрелва българина сред най-звездните в гилдията. В Миланската скала подписва договор през 1985-а -  за  \"Сватбени ризи\" на Дворжак, \"Атила\" и \"Бал с маски\" на Верди, \"Манон Леско\" на Пучини.  Следват гостувания в най-големите европейски оперни театри, както и тези в САЩ, Япония, Южна Корея, Чили, Австралия – с 60 тенорови партии в най-великите произведения в жанра. Калуди Калудов е единственият български оперен певец, който повече от 10 години е водещ тенор в програмата на Оперния фестивал в Савонлина, Финландия. Многократно е участвал в постановки, дирижирани от титаните Клаудио Абадо, Чарлз Макерас, Рикардо Мути, Фабио Луизи, Марчело Виоти... Със Зубин Мета правят и серия от концерти. В списъка наред с Реквиемите на Моцарт и Верди и Деветата симфония на Бетовен, са още \"Stabat Mater\" от Росини и Дворжак, \"Меса Глаголица\" от Яначек, «Звънчетата» от Рахманинов. Студийните  записи  на Калуди са за Балкантон, Naxos,  Sony сlassic, Decca, БНР, Радио Катовице, RAI, Музикална къща \"Гега ню\", видеозаписи в Миланската скала и  други. Калуди е основател и дългогодишен артистичен директор на оперния фестивал „Вива ил канто\" в Чешин, Полша, има докторска степен в Консерваторията на Катовице, преподава в България, Полша, Италия, Румъния, Финландия, Естония, Украйна.", "date": "2018.06.19", "title": "Калуди Калудов празнува с „Палячи\""}
{"url": "http://standartnews.com/biznes/gradus_prodade_aktsii_za_oshte_2_259_97560_lv_obnovena-372811.html", "text": "\"Градус\" продаде акции за още 2 259 975,60 лв. на Българската фондова борса. На втория ден на аукциона за първично публично предлагане бяха записани 1 255 542 броя книжа на цена от 1,80 лв. Вчера бяха предложени 11 593 678-те акции, които не бяха изкупени в понеделник. Заедно със записаните в първия ден акции, старозагорският производител на пилешко месо  набра обща сума от БФБ на стойност 81 391 359 млн. лв. IPO-то се счита за успешно при продажби за общо 65 млн. лева, които бяха реализирани още първия ден. Вчера бяха сключени 355 сделки, а в понеделник - 1059. Така общият им брой е 1414. Това е изключително много, коментира пазарният анализатор Мариян Йорданов от Investor.bg пред Bloomberg TV Bulgaria. Най-голямата сделка от понеделник е за почти 20 млн. лева, втората - за 12 млн. лева. Според Мариян Йорданов, ще е интересно след време да се види кои са били тези големи купувачи. \"В предварителни информации се споменаваше за много известни имена и ще е интересно да се види дали те са се осъществили\", добави Йорданов. Според анализ на investor.bg, десетте най-големи оферти през първия ден са осигурили 60,36 млн. лв., или 76,3% от парите. Участниците със сигурност са над 1000. Това е важно, защото компанията би имала нужните 750 акционера, за да може през март 2019 г. да влезе във водещия български индекс SOFIX. 1 000-та най-малки сделки от първия ден са за общо 5,95 млн. лв., или за 7,51% от предлагането. Най-голямата от тези 1 000 сделки е за 90 000 лв., а най-малката - за една акция от 1,80 лв. Най-големите 100 сделки са осигурили 95,52% от предлагането, като са вкарали в касите на дружеството 75,6 млн. лв. Най-малката от тези 100 сделки е за 34 920 лв. Офертите за над 10 000 лв. са 181, за над 50 000 лв. са 81, за над 100 000 лв. са 53, за над 500 000 лв. - 18 и за над 1 000 000 лв. само 9. „Борсата ще отчете добри приходи от такси и комисионни. Миналия месец оборотът на БФБ беше около 20 млн. лв., сега за 1 ден тя прави 4 пъти повече. Така че борсата ще подкрепи финансовия си отчет с тези приходи от комисиони. Това е добре за всички пазарни участници, защото, когато борсата работи на печалба или си покрива разходите, е добре за всички останали\", каза Мариян Йорданов. По повод това дали ще поскъпнат родните акции в следващите няколко дни анализаторът коментира: „Обикновено преди IPO и четейки коментари на различни спекуланти, някои са продавали от другите си акции, за да могат да купуват от „Градус\". Това може би е било причина през последните седмици SOFIX да пада и в последните дни бяха регистрирани едни от най-ниските стойности. Така че, ако в следващите дни има лек ръст на родната борса от 4-5%, това ще бъде защото продавачите са се оттеглили, а те са се оттеглили, за да купуват от „Градус\".", "date": "2018.06.19", "title": "\"Градус\" продаде акции за още 2 259 975,60 лв. /ОБНОВЕНА/"}
{"url": "http://standartnews.com/svyat/tramp_nalaga_dopalnitelni_mita_na_kitay-372796.html", "text": "Президентът на САЩ Доналд Тръмп заплаши снощи, че ще наложи допълнително мита от 10 на сто на вносни стоки от Китай за 200 милиарда долара, след като Китай обяви мита върху американски стоки за 50 милиарда долара в отговор на първите наложени от САЩ мита, предадоха Франс прес и Ройтерс. \"Допълнителни мерки трябва да бъдат взети, за да се насърчи Китай да промени несправедливите си практики и да отвори своя пазар за американски стоки\", гласи комюнике на президента, цитирано от Белия дом. Тръмп е наредил на търговския представител на САЩ да подготви налагането на допълнителните мита, които ще влязат в сила, ако Китай въведе обявените от него мита. \"Ако Китай увеличи митата си, ние ще отвърнем с налагане на допълнителни мита на още стоки за 200 милиарда долара\", се казва в комюникето, цитирано от ДПА.", "date": "2018.06.19", "title": "Тръмп налага допълнителни мита на Китай"}
{"url": "http://standartnews.com/balgariya/othvarliha_proektozakona_na_obmudsmana_za_lichnata_pomosht-372819.html", "text": "Проектозаконът на обудсмана Мая Манолова за личната помощ беше отхвърлен от Националния съвет за интеграция на хората с увреждания. С проекта се предлагаше всички хора с увреждания с над 90 на сто намалена трудоспособност да получават право на личен асистент. Манолова каза, че в момента по асистентски програми се подпомагат 14 000 души, а с промяната на закона от това ще се възползват всички 77 000. Манолова каза, че за 14 000, който са в най-тежко положение, ще получават асистент по 8 часа на ден, други по 4 часа, ще има асистенти по 2 часа. Конкретната потребност на всеки човек ще се оценява, каза Манолова в представянето на проекта си. Тя добави, че в момента тази услуга се предлага като проектна дейност, а трябва да се превърне в държавна дейност, критериите трябва да бъдат еднакви за всички общини. Представител на Министерството на финансите каза, че не подкрепят закон само за тази социална услуга, от която ще се възползват само част от хората с увреждания, а подкрепят цялостна реформа в сектора. Димитър Манолов, президент на КТ \"Подкрепа\", каза, че не иска да става президент и законът не върши работа на никого. Манолова уточни, че за приемането на този закон настояват протестиращи майки от времето на третия им национален протест, а сега тече седмият такъв. Ако този законопроект беше припознат от националния съвет, аз бих се ангажирал в представянето му пред Министерския съвет, каза министърът на труда и социалната политика Бисер Петков. Той предложи проектът на Манолова да бъде припознат от работната група, която изготвя проект за закон за социалните услуги, а финансирането да бъде уредено в закона за хората с увреждания. В работната група участват и представители на протестиращите майки на деца с увреждания. С предложението му се съгласиха останалите членове на съвета.", "date": "2018.06.19", "title": "Отхвърлиха проектозакона на обмудсмана за личната помощ"}
{"url": "http://standartnews.com/sport/dazhdat_ne_sprya_turnira_na_ntl-372816.html", "text": "Проливните дъждове през уикенда не попречиха на провеждането на поредния турнир на НТЛ, в СК \"Дема\" с любезното съдействие на \"Спиди\". Благодарение на изключителната работа на екипа на водещия спортен комплекс, турнирът имаше успешен край и излъчи поредните шампиони в различните възрастови групи. Победителите: 18-40 - Трифон Стефанов, 40+ Радослав Стоянов и 55+ Иван Запрянов. Победителите на двойки Пейчо Пейчев и Ивайло Марков получиха персонални  карти и награди от „Мултиспорт\", партньор  на лигата. Следващият кръг  ще се проведе на ТК\"15/40\" (7 и 8 юли).", "date": "2018.06.19", "title": "Дъждът не спря турнира на НТЛ"}
{"url": "http://standartnews.com/mneniya/predizvesteno_ubiystvo_po_pantofi_-372792.html", "text": "Мъж от Айтос успя да пребие до смърт съпругата си Ивета, защото се скарали за отглеждането на общото им дете. Не е първи случай в България, не е и последен. И няма да го промени никаква Истанбулска конвенция, не защото фили и фоби са против нея. А защото конвенцията не те пази от насилника до съседната врата. Както не те пази и ограничителната заповед. В родното законодателство има достатъчно разпоредби, според които двама бивши съпрузи, ако между тях има сериозни заплахи, да не могат да застанат близо до един и същи дувар. Само че никой не ги спазва. След като родната полиция не успява да издири под път и над път дали един избягал от затвора престъпник е същият или не, защото взел, че си пуснал брада, нима очакваме да направи подобна проверка за съпрузите насилници. Те и без брада са под прикритие, защото никой не ги търси. Ако случайно ги намери, ще се обърне на другата страна. Неотдавна във Фейсбук група жена пусна сигнал, че въпреки ограничителната заповед съпругът й, чиято майка е адвокат, въпреки системните побои и заплахи е успял да извоюва родителски права над двете й деца. Когато това се случило, й казал \"Ще ги убия, за да гледам как се мъчиш\". Жената бе избрала единственото място - социалната мрежа, след като се оказало, че прокуратура, съд и полиция не й обръщат внимание. Разбира се, всяка история има две страни - и нейната може да не е еднозначна. Големият проблем у нас е в това, че законодателството в тази сфера не се прилага особено често, защото на никого не му пука. Социалните работници, които твърде често са свидетели на подобни побои, също не подават такива сигнали, защото това означава за тях огромна бумащина и им пречи да вършат останалата си работа. А все пак и заплатите им са минимални. В случая с Айтос са си я свършили, едва когато майката вече е била убита. А малтретирани и жени, и мъже, в страната ни има много. При това много повече, отколкото ни се иска да признаем. Самите те крият онова, което им се случва, защото им е неудобно от околните и особено от най-близките. Защото се страхуват да не им лепнат клеймо \"Ами сигурно си го е заслужил/а\". Защото по силата на това, че са жертви, вероятно си вярват, че наистина го заслужават. Хубаво, има психолози, които работят с тези хора, но психологът няма как да знае за тях, ако те не подадат оплакване. Хайде само да си спомним за Елин-Пелиновата \"Невеста Нена\", която пристига с разцепена глава при попа и го моли да вразуми мъжа й. \"Ами мъж ти е, ще те бие. Като се вземахте, света опищяхте\". Много от родните невести Нени вероятно получават същия съвет. Впрочем, Нена получи и втори - \"Като не ти отърва, разведи се\". На което отвръща \"А, не искам да се развеждам, деца имам, ти, дядо попе, просто го вразуми\". Та и много от родните Нени може да са така - домашните побои имат предимство пред това да остане разведена жена и в нейните очи да получи подобно клеймо. Няма да ги вразуми нито дядо ти поп, нито Истанбулската конвенция. А и най-често не ходят по семинари за личностно развитие - режат салатата, изстудяват ракийката и се готвят за поредния побой.", "date": "2018.06.19", "title": "Предизвестено убийство по пантофи"}
{"url": "http://standartnews.com/sport/ogromen_interes_kam_obikolkata_na_vitosha-372815.html", "text": "Този уикенд, на 23 и 24 юни, предстои едно от най-мащабните и масови спортни събития на Балканите. Обиколката на Витоша, известна още като „Витоша100\" ще събере на старт близо 3000 участници. „Това е емблематично за София събитие и радостно е, че от година на година интересът към него нараства. Витоша 100 става все по-популярно не само у нас, но и в чужбина, това лято състезанието събира представители на 25 държави. И тази година  Обиколката на Витоша е част от инициатива „София – Европейска столица на спорта\" и едно от най-важните събития в календара на инициативата. Проектът има за цел да популяризира активния начин на живот, добрите практики, програми и събития с акцент върху масовия спорт, спортът близо до дома и върху значението на физическата активност като приоритет в живота на хората от различни общности, възрасти и социални слоеве. Стремим се да осигирИм повече възможности за софиянци и гостите на града да бъдат сред планината и природата,\" заяви на пресконференция днес Елен Герджиков, председател на Столичния общински съвет и председател на Фондация „София – Европейска столица на спорта\". На срещата с медиите присъства и Анна Пенчева, дългогодишен организатор на събитието. „Интересът към състезанието е огромен и вече се превръща в целогодишно желание за активен живот и предизвикателство към самия себе си. Всеки уикенд виждаме по трасето хора, които непрекъснато питат кога е Обиколката и чакат цяла година с нетърпение поредното издание. Искам да благодаря на Столична община, чиято помощ в организацията е огромна, тъй като това е много тежко за осигуряване събитие,\" каза Пенчева, като благодари и на Софийска вода, която подпомага наградния фонд с 6000 лв. На срещата с медиите присъстваха и двама от многократните участници и медалисти. Трикратната шампионка и миналогодишна победителка при бегачите Мария Николова разкри подробности от подготовката си за поредното, осмо нейно участие, а спечелилият бронз преди две години при колоездачите Илко Илиев заяви, че „това е много специално предизвикателство, което провокира всеки да се състезава със себе си.\" Като дългогодишни участници двамата получиха ранички от \"София - Европейска столица на спорта\", връчени им от Елен Герджиков. Стартът на супер изпитанието за колоездачи е в събота, на 23 юни в 06:00 ч., а стартът на супер маратона за скороходци е същия ден, но в 23:59 ч. Официалните награждавания са в събота и в неделя от 16 ч. в зоната на старт/финала. Стартът и финалът са на паркинга пред Резиденция Бояна. Тръгва се по бул. \"България\" по посока на кв. \"Бояна\", после се продължава по пътя за м. \"Златни мостове\" и след това се следва подробно описания в сайта http://vitosha100km.bg маршрут, оттам може да се свали и специалният файл с GPS следата. Това е много мащабно събитие, изискващо огромен ресурс като организация, само за пример - за двата дни ще бъдат осигурени 25 тона вода за подкрепителните и освежителни пунктове по трасето. Фланелките и тази година са с уникална изработка, за да останат като спомен от участието в едно от най-масовите състезания в България. Очакваните заявки са за около 1700 колоездачи и над 800 бегачи(скороходци), част от тях – около 120 – ще се сред най-големите смелчаци, които ще опитат два пъти да обиколят Витоша за два дни – първо с велосипед и после пеша, като в дуатлона на 200 км ще стартират над 30 жени. Миналото лято маршрутът бе леко удължен с няколко километра, за да може да се доближи максимално до 100-те км. Отново по трасето ще бъдат изградени 12 освежителни и подкрепителни пункта. Миналата година при велосипедистите шампиони станаха гъркът Константинос Константинидис и Анелия Карагьозян, съответно с резултати 4.20:30 ч. и 5.41:02. При бегачите номер 1 бе Андрей Гридин с 8.43:21 ч., а при дамите Мария Николова триумфира за трети път в Обиколката, този път с време 9.49:13 ч. Кристиян Кирилов и Виктория Данова станаха шампиони в дуатлона на 200 км – комбинация от 100 км колоездене и 100 км бягане в рамките на два дни. За втората си поредна победа Кристиян завърши дуатлона за 15.32:44 ч. При жените резултатът на Виктория Данова е 22.43:10 ч. Тъй че очакваните приблизителни часове за финиширане и сега са приблизително следните: за колоездачите - мъже 10.00 ч. и жени 11.00 ч. в събота, за скороходците 8.00 ч. и за жени 9.00 ч. в неделя. Това лято сред участниците се очакват представители на 25 държави, сред тях и служители на много посолства в София. Най-малкият участник в историята на Обиколката е 5-годишно момче, изминало 100 км заедно със своя баща. Преди три години пък 70-годишен човек завърши дуатлона. Проявата отново е обявена за „състезание без боклук\", поради което участниците се приканват да си носят свои бутилки за вода, да не използват пластмасови чаши за еднократна употреба и да прибират отпадъците си по време и след състезанието. В зоната на старт/финала организаторите са подготвили сетове с приятни изненади, игри и забави, където участниците ще могат да релаксират, а гости и зрители да прекарат приятни часове.", "date": "2018.06.19", "title": "Огромен интерес към Обиколката на Витоша"}
{"url": "http://standartnews.com/regionalni/tsvetanov_razgovarya_s_shefa_na_energoremont_v_kresna-372813.html", "text": "Председателят на ПГ на ГЕРБ Цветан Цветанов разговаря днес със Стефан Дончев, който е изпълнителен директор на едно от най-големите предприятия в област Благоевград - „Енергоремонт\" – Кресна. Това съобщиха от пресцентъра на ПП ГЕРБ. Дончев посрещна Цветан Цветанов и депутатите от ГЕРБ - Благоевград в кабинета си, като сред обсъжданите теми бяха проблемите пред бизнеса и възможностите за финансиране по европейските програми на малките и средни предприятия в новия програмен период. Цветан Цветанов и Стефан Дончев се обединиха около мнението, че изпълненото от ГЕРБ обещание да се изгради АМ „ Струма\" е изключително важно за развитието на региона, защото се подобряват условията за бизнес и туризъм. Домакинът изтъкна, че за първи път политик идва в „Енергоремонт\" за два пъти в рамките на половин година и то при положение, че няма избори. Стефан Дончев поиска да се организира среща на национално ниво, на която представители от всички сфери на бизнеса да коментират новите възможности за развитието на металургията, леярството и др.", "date": "2018.06.19", "title": "Цветанов разговаря с шефа на \"Енергоремонт\" в Кресна"}
{"url": "http://standartnews.com/balgariya/opravdaha_i_obvinyaemite_za_vzriva_v_midzhur-372801.html", "text": "Втори пореден ден съдилищата оправдават наред. Днес и четиримата обвиняеми по делото за взрива във фабрика „Миджур\" – Горни Лом, при който загинаха 15 души, бяха оправдани. Това са Ивелина Бахчеванова, секретар на междуведомствената комисия към Министерство на икономиката, Божидар Василев, бивш началник на отдел в Главна дирекция \"Охранителна полиция\", Палма Иванова, отговаряща за безопасността на труда в завод \"Миждур\" и собственикът Валери Митков. Присъдите бяха произнесени близо 3 години и половина след трагедията. Обвинения бяха повдигнати срещу собственика на завода Валери Митков, срещу бившата служителка в предприятието Палма Иванова, която е отговаряла за безопасността на труда, срещу бившия началник на отдел „Контрол на общоопасните средства\" в МВР Божидар Василев и срещу Ивелина Бахчеванова – бивш директор в икономическото министерство, предаде БиТиВи. След много прехвърляния между Видинския и Софийския окръжен съд съдебното дело започна в дунавския град през февруари 2017 г. Решението на тричленния състав на Видински окръжен съд може да бъде обжалвано в 15 дневен срок пред Софийски апелативен съд.", "date": "2018.06.19", "title": "Оправдаха и обвиняемите за взрива в \"Миджур\""}
{"url": "http://standartnews.com/balgariya/tsvetanov_preporachva_poveche_pravomotsiya_za_kmetovete-372798.html", "text": "Да бъдат разписани повече правомощия на местната власт между първо и второ четене на Закона за защита от шума и да се търси сближаване на позициите в Народното събрание. Това призова председателят на парламентарната група на ГЕРБ Цветан Цветанов, който е на двудневна обиколка в област Благоевград. „Този законопроект беше внесен от Министерския съвет и целият кабинет го е гласувал единодушно, преди да влезе в парламента, припомни Цветанов. Балансът трябва да се търси между първо и второ четене в НС, а да не се стига до конфликт между министрите. Трябва действително да се намери този баланс и този консенсус, който както да гарантира спокойствието, но също така да дадем възможност и на тези, които са по-млади, да могат действително да си отпочиват по начин, по който те възприемат почивките – в рамките на закона, разбира се, защото ние не можем да превърнем в една тишина нашите курорти\", обяви Цветанов, цитиран от БНР. Според него в закона трябва да бъдат разписани текстове, даващи правомощия на местните власти заедно с туристическия бранш да решат какъв режим за защита от шума да наложат. \"В някои от курортите да се позволи до 12:00 часа, с един час удължаване, и това да бъде от компетентността на местната власт. Местната власт трябва да играе много по-важна роля във вземането на тези решения\", категоричен бе зам.-председателят на управляващата партия.", "date": "2018.06.19", "title": "Цветанов препоръчва повече правомоция за кметовете"}
{"url": "http://standartnews.com/balgariya/donchev_na_kosak_vlizame_v_sledvashtata_finansova_ramka_bez_strategiya-372800.html", "text": "Влизаме в следващата многогодишна финансова рамка без стратегия. Когато финансирането не е обвързано с ясни цели, крие риск при преговорите да се прави не най-добрата игра с числата, да има релокация на пари от един сектор в друг. За това предупреди вицепремиерът Томислав Дончев в изказването си пред участниците в пленарното заседание на КОСАК в София. Той уточни, че сме в началната фаза на преговорите за следващата многогодишна финансова рамка на кохезионния пакет и колкото повече разговори, толкова повече инвестиции \"в по-добрата кройка на тези политики\". Но подчерта, че изразходването на пари трябва да бъде свързано и с реформи. Дончев е убеден също, че дебатът за кохезионната политика е дебат за бъдещето на Европа, индикатор колко вярваме в нея. ЕС преживява криза на идентичността, а сред симптомите на заболяването са проблеми, свързани с миграционния натиск, въздигане на ирационалния популизъм в редица страни членки. Лекът, по думите му, е всеобщ консенсус какъв съюз ни е необходим, колко силен. Въпросът е защо допуснахме да се случи това с един от най-успешните проекти, как допуснахме Европа да стане скучна, неразбираема, коментира вицепремиерът. Томислав Дончев е категоричен, че е необходимо опростяване на административните процедури при кандидатстване за финансиране по европрограмите. Не можем да се позволим предприемач да казва, че му е по-лесно да тегли банков кредит, отколкото да кандидатства за финансиране по програма, това е сигнал колко тежки са процедурите, за да отиде финансирането там, където има нужда от него, даде пример той. Затова опростяването на правилата не е административен каприз, а въпрос на подкрепа, на улесняване, подчерта вицепремиерът. И уточни, че това не означава да няма силен, ефективен контрол, но в същото време не трябва бенефициентите да бъдат сковавани от страх.", "date": "2018.06.19", "title": "Дончев на КОСАК: Влизаме в следващата финансова рамка без стратегия"}
{"url": "http://standartnews.com/balgariya/noviyat_zakon_za_horata_s_uvrezhdaniya_oprya_do_100_mln_leva-372806.html", "text": "Допълнителни около 100 милиона лева на година ще са нужни за обезпечаването на нов закон за личната помощ. Той ще обхване 77 104 души. По-леките случаи ще получат по 2 часа на ден, което означава 42 часа месечно. За да получат лична помощ хората с увреждания ще трябва да минат индивидуална оценка на потребностите си. Това сочат сметките на омбудсмана Мая Манолова, която представи свой проект за Закон за личната помощ  пред Националния съвет за интеграция на хората с увреждания. Тя обясни, че според нейния законопроект хората, които не преминат оценка, ще продължат да получават по 90 лв. добавка. \"Реално в асистентски програми в момента участват 14 хил. души, а останалите до 24 хил. са други групи\", каза още Манолова. Според нея сега групата ще се увеличи, а реално парите ще бъдат разпределени по-справедливо. В момента държава отделя около 260 млн. лв. за хората с увреждания. \"Няма да позволя да бъдат засегнати правата на нито един човек с увреждания, нито този закон да се реализира за сметка на друга група хора с увреждания\", категорична бе Манолова.", "date": "2018.06.19", "title": "Новият закон за хората с увреждания опря до 100 млн. лева"}
{"url": "http://standartnews.com/balgariya/rezhat_ni_glavite_s_parnoto_i_toka_ot_1_yuli-372802.html", "text": "От юли топлоенергията и токът ще поскъпнат с повече от предвиденото, въпреки че енергийният регулатор намали до 11 на сто скокът на цените на природния газ. Това каза председателят на Комисията за енергийно и водно регулиране /КЕВР/ Иван Иванов, предаде БНР. „Не може природният газ да нараства с 10 процента и той формира 60 до 70 процента от цената на топлинната енергия, и да се поиска средно увеличение 2-3 процента. Аз съм убеден, че ще постигнем цени, които са възможно най-ниските при това увеличение. По отношение на електроенергията, влиянието на цената на природния газ е опосредствано, чрез добавката \"задължение към обществото\" влиянието там ще бъде значително по-малко\", каза Иванов. Окончателното решение на цените на газа, топлоенергията и тока, регулаторът ще вземе на 1-ви юли.", "date": "2018.06.19", "title": "Режат ни главите с парното и тока от 1 юли"}
{"url": "http://standartnews.com/balgariya/bsp_iska__promeni_za_detsata_s_uvrezhdaniya_predi_parlamentarnata_vakantsiya-372805.html", "text": "БСП внася предложение парламентът да не почива през август, докато не приеме промените, свързани с решаването на проблемите на децата с увреждания. Това обяви ръководството на партията след редовното си заседание. Социалистите искат промените да се внесат до края на юли и да се гледат и гласуват през август. От БСП внасят вота на недоверие утре, съобщи още Корнелия Нинова. Соцлидерката обяви и друга червена инициатива - иска изслушване на премиера Бойко Борисов в Народното събрание за това какво ще предприеме българското правителство, ако ЕС реши да приеме предложението на Германия и други европейски страни мигрантите да се връщат в първата страна от ЕС, чиято граница са пресекли.", "date": "2018.06.19", "title": "БСП иска  промени за децата с увреждания преди парламентарната ваканция"}
{"url": "http://standartnews.com/balgariya/bsp_posochi_problema_za_navodnenieto_shahtite_i_kanalite_ne_se_chistyat-372808.html", "text": "Най-големият проблем на София от 10 години е почистването на шахти и канализации. Това каза председателят на Градския съвет на БСП – София и член на Изпълнителното бюро на партията Калоян Паргов по време на пресконференция след заседание на Изпълнителното бюро на БСП. Паргов заяви, че БСП – София иска увеличаване на екипите, на свързаността, ангажиране на доброволци и чистене на шахти. По думите му чистенето на шахти и канализации е проблем от 10 години и обърна внимание, че в столицата има 35 хил. шахти. Паргов заяви, че БСП – София иска ревизия на ремонта на „Лъвов мост\", който струва 22 млн. лв. Председателят на БСП – София попита къде е хидроизолацията на „Лъвов мост\". „Кой е виновен за това? Като управлява БСП – София няма да прави ремонт на ремонта\", подчерта Паргов. Той обърна внимание на ремонта на НДК през 2015 г. и на наводнението там, което стана вчера. Калоян Паргов разкритикува и действията на „Метрополитен\" в такива ситуации. „Да приемем, че е нормално да влиза вода през стълбите, но не е нормално. Значи някъде нещо сме сбъркали – ревизия и връщане на пари. Ресто на европейските данъкоплатци\", призова Паргов. Той заяви, че БСП – София държи на извънредната сесия на Столичния общински съвет, за да стане ясно кой за какво отговаря. По думите му, ако продължаваме по този начин, когато вали, хората не трябва да чакат влак, а ферибот, за да могат да се придвижат.", "date": "2018.06.19", "title": "БСП посочи проблема за наводнението: Шахтите и каналите не се чистят"}
{"url": "http://standartnews.com/balgariya/radev_polozhi_venets_na_pametnik_na_zhertvi_na_komunizma-372812.html", "text": "Още в началото на миграционната криза България имаше много по-трезво поведение от много европейски държави. Охраната на външните граници на ЕС трябва да се засили безкомпромисно. Това заяви президентът Румен Радев в Братислава на съвместна пресконференция със словашкия си колега Андрей Киска. Българският държавен глава е на официално посещение в Словашката република, където беше посрещнат с тържествена церемония пред Президентския дворец, съобщава пресслужбата на президентството. Румен Радев и Андрей Киска бяха единодушни, че ЕС се нуждае от единно решение по отношение на миграционната политика. \"Европа най-сетне започна да осъзнава значимостта на тази криза. Всички вече установихме, че политиката на отворени врати е вредна не само за Европа, но тя е вредна особено и за държавите, от които идват мигрантите\", заяви българският президент и уточни, че мигрантите не бива да абдикират от решаването на проблемите в собствените си страни. Върховенството на закона беше друга тема от разговорите на двамата държавни глави. По думите на президента Радев, както обществото в България, така и в Словакия има интерес от установяване на високи антикорупционни практики. \"За нас европейска интеграция означава приемане на европейски модели и стандарти в борбата с корупцията и престъпността\", заяви Румен Радев. Президентът Киска заяви, че България и Словакия трябва да изпълняват задълженията си, произтичащи от членството им в ЕС и НАТО и да са непримирими в борбата с корупцията. Румен Радев и Андрей Киска се обединиха около мнението, че необходими условия за приемане на европейската валута са прозрачна среда на управление, строг банков надзор и решителни действия срещу порочни корупционни практики. Българският президент изтъкна необходимостта от детайлен анализ и национален план на действие при влизане в Еврозоната. Словакия може да сподели с България опита си за въвеждане на еврото, подкрепяме ви за влизането в Еврозоната и в Шенген, отбеляза словашкият президент. В присъствието на двамата президенти бяха подписани двустранни документи - договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет - Братислава. По думите на Андрей Киска и Румен Радев документите ще дадат нов импулс на сътрудничеството в сферата на образованието и информацията. След срещата си двамата президенти положиха венци на паметника \"Порта към свободата\", издигнат в памет на 400 души, убити на границите на Чехословашката социалистическа република в периода 1945-1989 г.", "date": "2018.06.19", "title": "Радев положи венец на паметник на жертви на комунизма"}
{"url": "http://standartnews.com/balgariya/obstanovkata_sled_poroite_se_normalizira-372794.html", "text": "Вследствие на падналия обилен дъжд снощи в столицата служителите на пожарната служба са реагирали на над 250 сигнала за наводнение улици, мазета, приземни етажи, подлези, ресторанти, детски градини и други. Това съобщиха от пресцентъра на МВР. Сред засегнатите обекти са хотел \"Шипка\", метростанция \"Витоша\", \"Сердика\", Мол Парадайс, църквата в подлеза на хотел \"Балкан\", подлезите до Централна гара и Министерство на младежта и спорта, 184 ЦДГ в кв. \"Лозенец\", района на \"Лъвов мост\", банка \"ДСК\" на ул. \"Княз Александър І\", Театър \"199\", болница \"София мед\", онкологична болница в кв. \"Дървеница\", болница \"Свети Наум\" до 4-ти километър, ЦСМП - София (Сточна гара), Министерство на туризма, подлеза пред Министерство на външните работи, Информационен център на МО, гаража на СДВР, фонотеката на БНР на бул. \"Драган Цанков\", театър \"Българска армия\", заведение в подлеза на булевардите „България\" и \"Гоце Делчев\", мазетата на ИА по лекарствата, заведения и ресторанти на приземните етажи. От 18.30 часа на 18 юни до 6 часа тази сутрин пожарникарите са отработили около 57 сигнала. Няма информация за пострадали и бедстващи граждани. По информация на НИМХ-БАН, количеството на падналите валежи в района на центъра на град София е около 50 л/кв.м. Област Кюстендил Снощи в РД ПБЗН – Кюстендил са получени сигнали за разрушени, откъснати и трудно проходими пътища и улици в няколко населени места на община Кюстендил: с. Николичевци – разрушен пътя към траурен парк, непроходим за МПС; с. Вратца – разрушени няколко улици, не може да се преминава; с. Преколница и с.Церовица – между двете села пътят е откъснат, не може да се преминава; с. Бобешино и с. Црешново – откъснат пътя между двете села – трудно проходим и за високо проходима техника. Към момента сигналите са отработени и всички пътища са проходими. Област Благоевград Получени са общо 6 сигнала за наводнени приземни етажи и мазета. В гр. Благоевград са отработени 5 сигнала, а в гр. Симитли 1 сигнал. Към 6 часа звената за ПБЗН участват в локализирането и ликвидирането на 16 произшествия.", "date": "2018.06.19", "title": "Обстановката след пороите се нормализира"}
{"url": "http://standartnews.com/balgariya/tsvetanov_gerb_znae_svoite_otgovornosti_kam_obshtestvoto-372809.html", "text": "ГЕРБ е системна партия, която знае своите отговорности към обществото. Това каза в Струмяни зам.-председателят на ПП ГЕРБ и председател на парламентарната група на партията Цветан Цветанов. По думите му България е стабилна и генерира икономически растеж през последните години. „Според прогнозите икономическият ръст ще се запази и през следващата година, а това показва, че реализираме успешна политика\", посочи още Цветанов. Той отбеляза, че правителството се стреми да запази доброто състояние на страната и липсата на дефицит. „В момента цяла Европа отчита икономически ръст под 1%, а ние - над 3%, което е показателно за свършената работа\", отбеляза Цветанов. Той подчерта, че е много важно да има диалог с хората и да се говори с тях по всички актуални теми и проблеми, за да може да се намира и тяхното решение. С актива и общинското ръководство на партията в Струмяни бе обсъдена актуалната политическа обстановка и проблемите на местното население. По време на срещата бе утвърдено и новото ръководство на партията, като за председател бе избран Кирил Укев. Областният координатор на ПП ГЕРБ за Благоевград и народен представител Даниела Савеклиева пожела успех на ръководството, а също - сили и хъс. В Струмяни заедно с Цветан Цветанов бяха и депутатите Александър Мацурев, Стефан Апостолов и д-р Емил Тончев.", "date": "2018.06.19", "title": "Цветанов: ГЕРБ знае своите отговорности към обществото"}
{"url": "http://standartnews.com/balgariya/fandakova_horata_s_postradali_zhilishta_ot_dazhda_da_potarsyat_avariynite_ekipi-372795.html", "text": "Обстановката в София след снощната буря вече е нормална, каза днес столичният кмет Йорданка Фандъкова пред БНР. Само за час количеството дъжд, паднал над столицата, е бил 50 литра на квадратен метър. Бурята причини наводняване на подлези и приземни етажи в частни и обществени сгради и затрудни за кратко движението на градския транспорт. Градският транспорт се движи навсякъде по обичайните си маршрути, посочи Фандъкова. А според Красимир Димитров от Столичната община вече са отводнени всички засегнати от пороя сгради и улици, като все още се работи в подлеза на \"Лъвов мост\". Аварийните екипи са реагирали на сигнали от район \"Витоша\" и \"Княжево\". „През цялата нощ екипите на аварийно-спасителното звено, както и на Пожарната продължиха да работят по отстраняване на последствията от пороя\", каза Фандъкова и добави: „За много кратко време паднаха около 50 литра на квадратен метър и това създаде сериозни проблеми по отношение на завирявания както на подлези, така и на улици и булеварди. За радост пороят не създаде проблеми с общинските язовири и реките. Беше чувствително повишено нивото на реките, но към момента нивото им се понижава, общинските язовири се изпускат контролирано, следят се нивата\". Според нея екипите са реагирали, освен на отводняване и почистване на наносите от уличните платна и подлезите, и на много сигнали за наводнени сгради. Кметът на София съобщи, че хората, чиито жилища са пострадали, могат да се обърнат за помощ към аварийните екипи. За наводнените метростанции в София Фандъкова каза, че метрото се е движело през цялото време по график и са взети мерки от \"Метрополитен\", за да се избегнат инциденти с хора. \"Не е спирано движението на метрото. В няколко станции, през стълбищните клетки, при такова количество вода имаше наводняване на отделни участъци. Тези входове бяха затворени. Към момента всичко е почистено, няма установени щети. Като цяло няма сериозни щети по транспортната инфраструктура в целия град с изключение на пътища и улици в планинските участъци, където съвсем обяснимо все още се работи по отстраняване на наносите\", каза тя. Кметът увери, че се е реагирало приоритетно и Общината е имала много добра координация със службите на пожарната, на „Пътна полиция\" и на СДВР. \"Ние предприемаме много сериозни действия по превенция, освен почистването на шахти, което е постоянно задължение както на фирмите, така и Софийска вода и Столичния инспекторат, но освен това ежегодно почистваме около 50-100 км годишно речни корита, дерета. Това дава своето отражение, защото всички, които минаваха покрай големите реки в София, колко много бяха покачили нивата си. Ако не бяха почистени техните корита, можеше да станат сериозни наводнения. Аз по график днес имам проверка на почистването на речни корита, така че със сигурност ще коментираме превантивната работа\", каза Фандъкова.", "date": "2018.06.19", "title": "Фандъкова: Хората с пострадали жилища от дъжда да потърсят аварийните екипи"}
{"url": "http://standartnews.com/balgariya/spirane_na_dazhdovete-372764.html", "text": "Днес температурите леко ще се покачат, но все още сме далеч от летните жеги. Минималните температури сутринта ще са между 13 и 20 градуса. Нощните валежи над Западна и Централна България ще отслабват и постепенно ще спират – най-късно в западните райони. Ще духа слаб, до умерен вятър от север-североизток. Максималните температури ще са между 26 и 31 градуса. Атмосферното налягане слабо ще се повиши и ще е малко над средното за месеца.", "date": "2018.06.19", "title": "Спиране на дъждовете"}
{"url": "http://standartnews.com/balgariya/ban_pokaza_skafandara_na_kosmonavta_aleksandrov-372775.html", "text": "Скафандърът и костюмът на втория български космонавт ген. Александър Александров могат да се видят в БАН до 22 юни. В централното фоайе на Академията вчера бе открита изложба, посветена на 30-годишнината от полета на ген. Александров. Изложението включва оригиналните апарати и системи, разработени специално за програма „Шипка\", с които са провеждани научни експерименти на борда на орбиталната станция „Мир\". Организатор на изложбата е Институтът за космически изследвания и технологии – БАН. По време на втория български полет в Космоса са извършени изследвания и експерименти в четири научни области. Приносът на българските учени в тях е съществен, а страната ни доказа, че потенциалът ни в тази научна област на бъдещето е много голям, каза председателят на БАН акад. Юлиан Ревалски при откриването на  изложбата. С полета името на Александър Александров остава изписано със златни букви в историята на космонавтиката, се казва в поздравителен адрес от президента Румен Радев до космонавта. Над 50 научни експеримента, някои от които уникални и неповторими, бяха извършени по време на десетдневния полет, разказа ген. Александър Александров. Научният експеримент „Люлин\", започнал тогава, продължава да се доразвива и днес. Дозиметър от серията „Люлин\" в момента лети на спътник, който се приближава до Марс. Научната програма „Шипка\" представлява истински връх в българските космически изследвания, каза директорът на Института за космически изследвания технологии чл.-кор. Петър Гецов. Той припомни, че за първи път преди 30 години на космическата станция „Мир\" са използвани микропроцесори българско производство и микрокомпютри на БАН.", "date": "2018.06.19", "title": "БАН показа скафандъра на космонавта Александров"}
{"url": "http://standartnews.com/balgariya/birata_sachetana_s_futbol_uvelichava_hormona_na_radostta-372784.html", "text": "Винаги спортните тържества на човешкия дух и особено футболът се свързват с бирата. Често ние се шегуваме, че това е като едно устойчиво словосъчетание, защото няма футболно състезание, в което да не е спонсор или спомоществувател някоя от бирените компании, а когато това е глобално футболно тържество, каквото е световното, разбира се някои от големите пивовари. Това каза в интервю за БГНЕС Ивана Радомирова, изпълнителен директор на Съюза на пивоварите в България, потърсена във връзка със сезона на повишено потребление на кехлибарената напитка, Световното по футбол, оценките на Брюксел за българските постижения в сектора и отношението на българина към бирата във всичките й разновидности и вкусове. Специално за България за последните 25 години, когато ние следим тези събития, за месеците, когато се провеждат футболните тържества, в които се провеждат футболните първенства, е много трудно да отчетем дали, ако има ръст на консумацията, той е свързан с футболните първенства. Тъй като те са в един от най-активните сезони на пивопроизводство и на консумацията /в страната те са през юни/, статистиката и методологията на измерване не може да отчете точно дали поради тази причина има промяна в показателите. Обичайно експертите считат, че има съвсем леко повишение от около 1-2 %. Но много по-голямо влияние оказва, ако по време на световни и европейски спортни събития, имаме късмета да е съчетано с едно топло и приятно слънчево време, тогава безспорно консумацията се повишава. Нещо много интересно в тази връзка – обичайно е отчетено, че консумацията на бира се повишава видимо по време на световни и европейски първенства в държавите, в които се провеждат тези първенства. Там се събират страшно много фенове, обикновено всички са на улицата в заведенията, където има огромни екрани. Целият дух на общността са във възторг от това, което се случва и естествено пият бира, защото тя е една нискоалкохолна напитка, а тя освен всичко останало отключва и хормона на радостта. Наблюдава се повишаване на консумацията и в страни, които напредват в състезанието, както е била прословутата 1994 г. България, когато българският отбор има изключително постижение. Като заключение можем да кажем – да през лятото бира се пие, когато има световни първенства, тази кехлибарена течност се разлива още повече, но не можем точно да определим с колко. Около 60% от продажбите на бира в страната традиционно се реализират през летните месеци, подчерта Радомирова. До преди 8-9 години, българският консуматор беше много консервативен, както мъжете, така и жените, но особено мъжете – отявлените бираджии не обичаха да експериментират с различни вкусове, с нови стилове и видове бира, които не са традиционните на българския пазар. Леко с промяната на поколенията, с това все повече, особено млади хора са в чужбина и като туристи и като студенти и на работа, особено когато са в държави с много развито портфолио, наситени бирени пазари с традиции – давам примери като Германия, Великобритания, Белгия, Холандия, Чехия, когато те се върнат в България те искат да намерят нещо подобно, те вече имат друго отношение. Това безспорно се отразява много силно върху развитието на пазара и върху диапазона на различните видове пива, които се предлагат у нас. До преди няколко години мъжете бяха много активни, най-вече по отношение на консумацията на светло пиво, докато дамите сякаш малко повече обичаха да пробват нещо ново и различни, появиха се радлерите, т.е. този тип бири, които са пиво и сок. Те бяха създадени за дамите, но намериха и своята мъжка аудитория. Започнаха много масово да навлизат, особено през зимния сезон тъмните и червени пива. Започна много сериозен внос на различни видове бира, защо, защото пазарът го изисква, т.е. консуматорът. Членуващите в Съюза на пивоварите компании всяка година разширяват портфолиото си с минимум 14 асортимента бира, което е достойно за уважение, това са 6 компании. Понастоящем по нашата статистка в страната се провеждат 8 лицензионни пива, някои от които са глобални брандове, което показва доверието, което имат тези световни производители на българските майстори пивовари и на българските цялостно компании, независимо дали те са локации на международни гиганти или са си с българско акционерно участие. Както и се забелязва една тенденция дамите също да са консуматори на пиво, като ние мерим консумацията в честота, не в литри както е статистиката, а колко често българинът пие бира и в този ред на мисли, лято средно време месечната честота на бира е около 13,5 – 14 пъти, като жените стават все по-активни консуматори също и може би причината за това се крие както в много големия диапазон от бири, който се предлага, така и че се разширява все повече предлагането на нискоалкохолни и безалкохолни пива – една тенденция, която все повече се утвърждава в страните от ЕС. На наскоро приключилия в Брюксел бирен форум беше отчето, че през миналата година делът на безалкохолните бити общо в страните от ЕС е около 55, нещо, което е наистина много съществено като количество, а на нискоалкохолните бири, т.е. под 2,5% е от около още 9%, значи около 14 общо за този тип бити. В тази връзка, ще си позволя да споделя нещо много интересно с вас, свързано с една общоевропейска регулация. В момента се обсъждат промени върху структурната директива за акцизите върху алкохолните напитки и предложението на комисията е да има намаления в таксуването в акцизните ставки на бири, които са с алкохолно съдържание под 3,5%. Досега тази граница беше 2,8. Това показва, че вече всички отчитат, че трябва да има едни наистина разумни политики, с които не допуска разбира се злоупотреба с алкохол, но да се насърчават консуматорите да избират по-ниско алкохолни напитки и да се стимулира това производство, което е добре както за нашата индустрия така и цялостно за развитието на категорията. Наскоро в Брюксел бяхме изключително удовлетворени от своето представяне като българи. Най-напред защото като високоорганизирана индустрия, ние се оказахме в първите 5 държави, които са изпълнили доброволния ангажимент за предоставяне на списък със съставките върху етикетите, енергийна стойност и другите 6 елемента на хранителната информация. Като 99% от произвежданите в страната бири са със списък на съставките, което не е задължително, но ние сме го поели като ангажимент пред ЕК и също така около 97-98 са с изписване на енергийна стойност и съответно представяне он-лайн на останалите хранителни елементи. Това е едно изключително постижение за българските пивовари, защото данните за страните от ЕС са 70% от продукция със списък на съставките, около 40 стойност за енергийно съдържаните. Другото, което много приятно ни изненада е, че излязоха първите данните за репутационното изследване, което се провежда през последните 3 години, всяка година във всички страни от ЕС за репутацията на пивоварната индустрия и за трета поредна година България е на второ място след Чехия, мисля че това е още по-висок показател за това колко добре се справяме като ни делят 2 точки в рейтинга, чехите са на първо място, ние на второ. И в сравнение с предходната година, сме повишили рейтинга на индустрията с 2 пункта, чехите също. Така че вървим ръка за ръка с тях. Това показва, че индустрията действително се ползва с уважението на българските граждани, на консуматорите и нещо, което е изключително важно – една от основните причини за това е, че най-напред ние сме абсолютно прозрачни като индустрия – няма никакви нелоялни или некоректни практики, от друга страна, продуктите, които произвеждаме са действително чисти, с много добро европейско качество. В бирата се съдържат само натурални съставки. И една любопитна информация за консуматорите, че бирата дава възможност за една много голяма диверсификация вкусове, аромати и това най-много се цени от всеки един потребител - така излиза от изследванията и вероятната причина за това е, че е не само натурален продукт, но вътре се съдържат около 1000 съединения и вещества. Една голяма част от тях биха имали положителен ефект върху нашия балансиран начин на живот при умерена консумация, това го показват и редицата вече стотици медицински и научни изследвания и някак си подсъзнателно сигурно ние го усещаме, още повече това е една много - много древна напитка и по много приятни напитки си казваме: Наздраве, а сега с възможността това да бъде и с безалкохолните бири, тези поводи още повече. Така че идва лято, световното започва, на добър час на всички, нека феновете да консумират бирата с удоволствие и мярка и да имаме много - много положителни емоции, на добър час на всички.", "date": "2018.06.19", "title": "Бирата, съчетана с футбол, увеличава хормона на радостта"}
