{"url": "http://standartnews.com/kultura/signal_s_bezplaten_megakontsert_za_40_godini_na_stsenata-375897.html", "text": "Легендарната рок банда „Сигнал\" отбелязва 40 години на сцена с безплатен мегаконцерт в София. Музикалният юбилей ще се проведе на 29-и септември (събота) 2018 г. на Голямата поляна в Южния парк от 18 часа. Събитието се осъществява с подкрепата на Fibank (Първа инвестиционна банка), които са генерален спонсор и осигуряват свободен вход за всички желаещи да се насладят на вечните хитове на Йордан Караджов, Владимир Захариев, Александър Мариновски и Георги Янакиев. В 40-годишната си история бандата има записани над 200 песни, 25 албума и хиляди изнесени концерти. Сред най-известните им песни са „Да те жадувам\", „Липсваш ми\", „Мина и Лора\", „Сляп ден\", „Спри се\", както и безспорните хитове „Сбогом\" и „Може би\".  През 2011 г. група „Сигнал\" се сдобива със своя звезда на Алеята на славата. „40 години сме активно на сцена и изобщо не мислим да спираме. Любовта към публиката изгражда музикалната химия помежду ни. Имаме нужда да сме на сцена и да даваме, и да получаваме тази енергия, която кипи на концертите ни\", отбеляза вокалистът Йордан Караджов. „Сигнал\" обещават невероятно шоу, взрив от емоции и много настроение на 29-и септември. За това ще се погрижат и трите подгряващи банди „Хоризонт\", „Афект\" и „Елит\". Входът е свободен, а качествената музика – гарантирана.", "date": "2018.09.19", "title": "\"Сигнал\" с безплатен мегаконцерт за 40 години на сцената"}
{"url": "http://standartnews.com/biznes/6_ot_9_studenti_ot_lyatnata_stazhantska_praktika_na_melexis_ostavat_na_rabota_vav_firmata_-375903.html", "text": "С кратка церемония и връчване на сертификати за успешно преминат стаж приключи шестото издание на лятната стажантска практика  на Melexis България. Тази година в програмата се включиха 9 студенти от инженерните специалности Електроника, Мехатроника, Телекомуникации и Автоматика към Техническия университет в София. Лятната стажантска програма на Melexis дава възможност на студенти от инженерни специалности за практическо прилагане на натрупаните в университета теоретични знания, и шанс за своеобразен старт на тяхната професионална кариера. За участие в програмата кандидатите трябва да бъдат от 3 курс нагоре на своето образование с техническа насоченост. „Нашата цел е дадем възможност на студентите да придобият практически умения, като надградят получената теоретична подготовка по време на следването. Също така да ги запознаем с бизнеса и атмосферата вътре в компанията. Лятната практика е част от стратегията на Melexis за наемане на млади специалисти и популяризирането на сектора микроелектроника\", сподели Виктор Tрифонов, мениджър „Човешки ресурси\" в Melexis. От деветимата студенти, които се включиха в програмата през 2018г., шестима ще продължат да работят в компанията. Сред тях е и 22-годишният студент IV курс по електроника в ТУ-София, Цветан Къчев, който ще стане част от Отдел Развой и ще се занимава с проектиране на интегрални схеми. „Участието ми в програмата беше изключително полезно. Неща, които на теория съм учил 3 и повече години в университета сега буквално ми минаха през ръцете. Екипът тук е позитивно настроен и винаги намираше време за мен и останалите участници, като в същото време дава и достатъчно свобода в работния процес. Това отношение също е една от причините да искам да продължа кариерното си развитие в Melexis\", обясни Цветан Къчев. „Лятната програма на Melexis е възможност за младите инженери в България да се докоснат до истинската работа в индустрията. За нас в Melexis е важно да ги заинтригуваме, да им покажем, че има място, където да покажат потенциала си, като в същото време доразвият своите качества в България, а не в чужбина\", обобщи Пламен Чернев, старши продуктов инженер и ръководител екип в Melexis. Melexis България е най-голямото представителство в структурата на белгийската компания, която проектира, разработва и доставя иновативни решения в сферата на микроелектрониката за клиенти от международната автомобилна промишленост, индустриалния и потребителския сектор.", "date": "2018.09.19", "title": "6 от 9 студенти от лятната стажантска практика на Melexis остават на работа във фирмата"}
{"url": "http://standartnews.com/lyubopitno/mesoto_pecheli_novi_tochki_kato_hrana_za_otslabvane_-375890.html", "text": "Ако искате да отслабнете, трябва да консумирате големи количества месо, твърдят канадски учени, цитирани от Сайънс алърт, предаде БТА. Учени от университета в Торонто, Канада, установиха, че редовната консумация на телешко със зеленчуци и подправки позволява да се нормализира обменът на веществата и организмът да се освободи от излишните килограми. Било констатирано, че е невъзможно голямо количество от нужните витамини и хранителни вещества да бъде набавено от други източници, освен от месото. Всяка подобна диета стресира организма и може да предизвика здравословни проблеми. По мнението на учените, балансът между месото, зеленчуците и чистата питейна вода подтиква организма да работи като часовник, нормализирайки обмена на веществата и храносмилането. Друга полза от месната диета е понижаването нивото на холестерола.  Специалистите отбелязват, че до подобни резултати води сготвянето на месо, без използване на голямо количество мазнина.", "date": "2018.09.19", "title": "Месото печели нови точки като храна за отслабване"}
{"url": "http://standartnews.com/svyat/liderite_na_severna_i_yuzhna_koreya_podpisaha_sporazumenie_varvyat_kam_mir-375882-375882.html", "text": "Севернокорейският лидер Ким Чен-ун и южнокорейският президент Мун Дже-ин подписаха споразумение във втория ден от срещата си в Пхенян, предадоха световните агенции. Подробности от споразумението засега не са огласени, но Ким обяви, че са направени първите стъпки към постигане на мир на Корейския полуостров. По-късно министрите на отбраната на двете страни подписаха военно споразумение за понижаване на напрежението на полуострова, посочва ДПА. На обща пресконференция Мун Дже-ин каза, че Ким се е съгласил да се предприемат конкретни стъпки към ядрено разоръжаване и севернокорейските ядрени инсталации да се демонтират за постоянно в присъствието на международни експерти. Двете Кореи се разбраха да премахнат всички опасности, които могат да предизвикат война на полуострова, каза президентът. \"Пълното ядрено разоръжаване ще настъпи в недалечно бъдеще\", допълни той. Ким Чен-ун на свой ред заяви, че иска в скоро време да посети Сеул.", "date": "2018.09.19", "title": "Лидерите на Северна и Южна Корея подписаха споразумение, вървят към мир"}
{"url": "http://standartnews.com/mneniya/otbranitelnata_industriya_e_lider_v_inovatsiite-375914.html", "text": "    ----------- - Сдружение „Българска отбранителна индустрия\" (СБОИ) се стреми да се развие и послужи като законосъобразен форум за обмен на идеи между държавните органи и индустрията за решаване на проблеми, свързани с отбранителната индустрия и с отбраната и сигурността на България и за постигане на устойчиво развитие на отрасъла. С форума днес си поставяме три големи цели. Първата е да представим Европейската програма за отбранително индустриално развитие и нейната роля за укрепване на националните и европейски отбранителни способности. Втората е да запознаем изпълнителната власт и обществеността у нас с възможностите на българската отбранително-технологична индустриална база за реализацията на инвестиционния проект на Министерство на отбраната: \"Придобиване и поддръжка на основна бойна техника за изграждане на батальонни бойни групи от състава на механизирана бригада\". Българските компании в отбранителната индустрия са на световно ниво. Тяхната продукция е основно за износ - покриват всички натовски изисквания. И когато говорим за заделяне на 1 милиард лева за производство и купуване на нови бронирани машини за армията, трябва да знаем, че не друг, а родните фирми са тези, които имат и иновациите, и производствените бази, и професионалистите, за да ги направят. Третата ни цел е подкрепа на младите учени. - Искаме да дадем възможност за изява на младите таланти от висшите учебни заведения и научно-изследователските институти в подкрепа на развитието на икономическите основи на сигурността и отбраната. Затова във втората пленарна сесия на форума млади учени ще представят свои разработки от организационен, технически и технологичен характер, които могат да бъдат използвани или вече са използват в отбранителната индустрия. Те са в най-бързо развиващите се области: мехатроника, оптико-електронни прибори и системи, информационни и комуникационни технологии. Доклади ще представят учени от: Химикотехнологичния и металургичен университет, Института по електрохимия и енергийни системи - БАН, Института по металознание, съоръжения и технологии с център по хидро - и аеродинамика – БАН, както и млади представители на фирмите-членове на Сдружение „Българска отбранителна индустрия\". - Наистина членовете на СБОИ са най-големите производители в страната на отбранителни продукти. През 2017 г. нашият оборот от отбранителни продукти е над 1 млрд. евро, а като прибавим и т.н. „цивилна\" сфера, обемът на произвежданите от нас продукти и осигурявани услуги надхвърля 1,5 млрд. евро. Тези резултати представляват 11,3% от относителния дял в добавената стойност на икономиката на страната на индустриалния сектор, който представлява 26,3% от стойността на БВП – 50 427 млн. евро за 2017 г. Или ако трябва да сме още по-точни, ние осигуряваме 2,97% от БВП на страната. - Членовете на Сдружението произвеждат и реализират продукцията си най-вече на европейския пазар и на американския. Работят главно за износ. В стойностно и продуктово отношение над 95 % от обема на произвежданата в страната отбранителна продукция се изнася в над 120 страни по света. - В дружествата-членове на Сдружението работят над 30 000 работници и служители. Заедно с поддоставчиците в страната те са няколко десетки хиляди повече. Над 90 % от работещите в нашите дружества са научно-технически и производствен персонал, гарантиращ разработването и производството на високо-технологични, качествени, и в много случаи нямащи аналог в света, отбранителни продукти. Със своята дейност членовете на Сдружението са в основата на местните икономики на цели областни центрове в Централна и Северна България, гарантираща тяхната икономическа стабилност и социален мир. - През последните 5 години нашите дружества са инвестирали над 500 млн. лв. за изграждане на съвременни производствени мощности и създаване и придобиване на върхови технологии, утвърждаващи ги на международните пазари като лидери в съответните пазарни ниши. Ние сме единственият представител на България в Европейската Асоциация на Аерокосмическите и Отбранителни индустрии. - Дейността на „Оптикс\". Компанията е лидер в областта на оптрониката. В групата на дружеството работят 1000 души със средна възраст – 36 години. Това е единствената българска компания, номинирана за проект по Хоризонт 2020 в сферата на сигурността и одобрен проект за Европейска програма за промишлено развитие от МО – България. Изнася разработваните и произвеждани продукти и услуги в 45 страни по света. „САМЕЛ-90\" АД направи прототипи на бронирани  автомобили. Те бяха произведени тази година в САМАРМ – съвместно дружество между Самел-90 и IAG. Компанията притежава над 50-годишна история, опит, компетентност и доверие. Има над 500 служители, 75 % от продукцията й е за износ в 85 страни по света. Разполага със затворен технологичен цикъл за цялостно проектиране и интеграция. Дружеството е произвело и интегрирало повече от 650 различни IED радиосмутители срещу импровизирани взривни устройства през последните 5 години за клиенти в над 10 страни. Не на последно място бих отбелязал и иновациите на най-старата и най-голяма отбранителна компания в България – „АРСЕНАЛ\". Тя има над 10 хиляди души служители, от които над 1200 души технически персонал. Основният бизнес на дружеството е съсредоточен в разработването, производството и доставката на малки оръжия и артилерийски системи, боеприпаси и компоненти, пиротехнически военни продукти и гражданска продукция – инструменти, ловни и спортни оръжия и боеприпаси. Компанията произвежда над 10 хиляди изделия, които се продават в над 120 страни по света. - Идеята е чуждестранните фирми да представят организацията в техните компании относно иновациите, кооперирането с партньори, участието в проекти към европейската агенция по отбрана и др.", "date": "2018.09.19", "title": "Отбранителната индустрия е лидер в иновациите"}
{"url": "http://standartnews.com/biznes/naznachiha_id_direktor_na_agentsiyata_po_gorite-375893.html", "text": "Росен Попсавов е назначен за временно изпълняващ длъжността изпълнителен директор на Изпълнителна агенция по горите (ИАГ), съобщиха от министерството на земеделието. Досега той беше зам.-изпълнителен директор на агенцията. Оставката на досегашния директор – Григор Гогов е приета, съобщиха още от ведомството. Гогов подаде оставка в средата на септември след разкрития, че в конфликт на интереси - негови роднини са в управата на фирмата фирмата, която доставя материали за оградата по сухопътната ни граница с Румъния. Изграждането на оградата започна като мярка срещу разпространението на чума по свинете.", "date": "2018.09.19", "title": "Назначиха и.д. директор на Агенцията по горите"}
{"url": "http://standartnews.com/sport/padnahme_ot_polsha_v_posledniya_mach_ot_parva_faza_na_svetovnoto_parvenstvo_po_voleybol-375881.html", "text": "Националният отбор на България загуби от Полша с 1:3 (14:25, 25:23, 22:25, 23:25) в последния мач от първата групова фаза на Световното първенство по волейбол. В зала „Конгресна\" на Двореца на културата и спорта във Варна „лъвовете\" играха на приливи и отливи, докато поляците бяха по-солидни и успяха да стигнат до петия си пореден успех на шампионата. Възпитаниците на Пламен Константинов започнаха много колебливо и бързо изостанаха в резултата в първия гейм, в който взеха едва 14 точки. Във втората част играта на българите потръгна и те се представиха вдъхновено, за да изравнят резултата. В третия гейм отново поляците бързо дръпнаха с няколко точки, като нашите момчета се опитаха да се върнат в гейма в неговия край, но не успяха да го сторят. Четвъртата част бе най-равностойна и вървеше точка за точка в края, но при 23:23 „лъвовете\" допуснаха две поредни грешки, което позволи на Полша да затвори мача. България завършва първата фаза на трето място с актив от три победи и две загуби, а в следващия етап от шампионата ще премери сили с отборите на САЩ, Иран и Канада. Трите мача на националите ще се играят в петък, събота и неделя вечерта в столичната зала „Арена Армеец\" и ще бъдат предавани пряко в ефира на БНТ1. За финалната шестица продължават победителите в четирите групи и двата най-добри втори отбора.", "date": "2018.09.19", "title": "Паднахме от Полша в последния мач от първа фаза на Световното първенство по волейбол"}
{"url": "http://standartnews.com/biznes/ostavat_tri_mesetsa_do_nagradata_ot_50_000_lv_ot_lotariyata_na_nap_-375894.html", "text": "Над 24 милиона касови бележки са регистрирани до този момент за участие в надпреварата за 50 000 лв. - голямата награда във втория сезон на Лотарията с касови бележки на НАП. Големият победител ще стане ясен на 10 декември, на живо, в ефира на бТВ. Фискалните бонове, записани в играта досега, са на обща стойност 333 млн. лв., а средно от старта на Лотарията един участник регистрира по около 340 касови бележки. Най-активни са участниците от Видин – със средно регистрирани по 418 фискални бона на човек, както и в Ямбол – с по 416 бележки. Лотарията с касови бележки набира популярност и в социалната мрежа Фейсбук. Там страницата на играта - https://www.facebook.com/kasovbon, има близо 5 200 последователи и 4760 харесвания от регистрирани потребители. Следващата седмична награда ще бъде изтеглена в почивния 24 септември в сутрешния блок на бТВ, малко преди 9,00 ч. Късметлията ще получи чисто нов телевизор. Месечният победител с награда от 2000 лв. ще бъде определен на 15 октомври, отново в ефира на бТВ. В данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт – www.kasovbon.bg. Както и през миналата година, данните, които трябва да бъдат въведени за участие, са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП.", "date": "2018.09.19", "title": "Остават три месеца до наградата от 50 000 лв. от лотарията на НАП"}
{"url": "http://standartnews.com/biznes/kabinetat_otpuska_35_mln_lv_za_stroezha_na_am_hemus_mezhdu_yablanitsa_i_boaza-375904.html", "text": "Правителството отпусна допълнителни средства в размер на 35 256 000 лева по бюджета на Министерството на регионалното развитие и благоустройството за 2018 г. за изграждането на 9,3-километровата отсечка от АМ „Хемус\" в участъка между гр. Ябланица и с. Боаза. Средствата ще бъдат разходвани за разплащане на извършени строително-монтажни работи и консултантски услуги. Това съобщиха от правителствената информационна служба. Изграждането на АМ „Хемус\" е приоритет в програмата на правителството на Република България и има стратегическа цел за ускоряване процеса на икономическо и социално развитие на регионално ниво. Завършването на участъка ще допринесе за подобряване безопасността на пътуващите, намаляване вероятността от възникване на пътнотранспортни произшествия, за достигане на оптимална скорост на движение и осигуряване комфорт при пътуването и ще спомогне за развитието на регионите от Северозападния район на страната.", "date": "2018.09.19", "title": "Кабинетът отпуска 35 млн. лв. за строежа на АМ „Хемус“ между Ябланица и Боаза"}
{"url": "http://standartnews.com/lyubopitno/pusnaha_parvata_detska_kulinarna_kniga_u_nas-375907.html", "text": "Първата кулинарна книга с детски рецепти на Лидл България е вече факт и може да бъде получена при пазаруване от 24 септември до 14 октомври във всички магазини на веригата в страната. „Малки рецепти от големи готвачи\" е първата по рода си книга, която обединява рецепти на професионални готвачи с тези на смели експериментатори в кухнята – деца и техните родители. Съвместно с шеф Иван Манчев и шеф Таньо Шишков и 15 готвещи семейства компанията създаде кулинарна книга с предложения, които родителите могат да използват, за да осигурят пълноценно меню за своите деца. Всяка от събраните рецепти е внимателно прецизирана от проф. д-р Веселка Дулева, специалист по хранене и диететика, и отговаря изцяло на принципите на балансирано и здравословно хранене. „Тази книга е най-новият ни и отново български продукт, дело на изключителен екип от малки и големи. Проектът е част от нашата платформа „Пълноценен живот\" и е плод на последователните ни усилия да помагаме на родителите в грижата им за техните деца, тяхното пълноценно израстване и развитие. Вярваме, че „Малки рецепти от големи готвачи\" ще вдъхнови и други семейства и ще се превърне в полезен помощник за родителите\", заяви Милена Драгийска, главен изпълнителен директор на Лидл България. Пъстрото издание събира на едно място 55 кулинарни предложения, подходящи за деца от 3 до 14 години. 40 от рецептите са на доказаните шеф-готвачи Иван Манчев и Таньо Шишков, а 15 са на родители. Тези семейни рецепти бяха събрани и селектирани в специалния конкурс на Лидл България, който даде възможност на родителите в цялата страна да изпратят любимите рецепти на своите деца – вкусни, но и съобразени с пълноценното детско хранене. „Ролята на родителите е изключително важна за формирането на правилни хранителни навици на децата. Приятно съм впечатлена от активността на семействата, включили се в конкурса на Лидл България за детски рецепти и факта, че за кратко време получихме повече от 200 предложения. Това показва, че има отговорни родители, които се вълнуват от темата и тази книга идва тъкмо навреме, за да им помогне в опитите им да научат децата си да се хранят здравословно\", заяви проф. Веселка Дулева, специалист по хранене и диететика и консултант на детската кулинарна книга. В периода от 24 септември до 14 октомври при пазаруване в търговската мрежа за всеки 25 лв. от стойността на покупката в една касова бележка клиентите ще получават по 1 точка, а при 5 събрани точки ще могат да се сдобият с книгата „Малки рецепти за големи готвачи\". Повече информация и пълните условия на активацията могат да бъдат открити на gotvi.lidl.bg.", "date": "2018.09.19", "title": "Пуснаха първата детска кулинарна книга у нас"}
{"url": "http://standartnews.com/mneniya/radev_se_spana_v_sobstveniya_si_ukaz-375912.html", "text": "Играта по най-високите етажи на държавата загрубя. Като доказателство на изречената мисъл от един стар френски писател, че мирът е само кратка почивка между войните. След 8 дни, в които президентът Румен Радев бавеше освобождаването на Младен Маринов като главен секретар, вчера заветният параф беше ударен. С което случаят „указът на Маринов\" би трябвало да го отнесем към повишената раздразнителност в държавата или към недостатъчния административен капацитет заради изострената липса на кадри у нас. Или пък на предположението, че Радев е фен на една от легендите на американската армия – Колин Пауъл и на популярната му мисъл, че да бъдеш отговорен означава понякога да вбесяваш другите. За всеобща изненада, докато вкарваха документите за новите министри в деловодството на парламента, президентът направи лично изказване във фейсбук. Оказа се, че той е сложил подпис не само заради вече изрядната процедура. А защото бил допълнително мотивиран от слабости, пропуски и скандали в работата на силовото министерство. И ако дотук не беше ясно дали досегашният главен секретар или министър Радев са сгазили лука в очите на Радев, то следващото му изречение е еднозначно. Президентът уведомява премиера, че кадровото решение на Борисов да сложи Маринов за министър се приема критично от обществото. С една дума – Радев с удоволствие, макар и късно, подписва указа за освобождение. Но с още по-голямо удоволствие отбелязва, че решението за назначаването на министъра е лично на Борисов. И че ако зависи от президента, той едва ли ще го направи. Когато един главнокомандващ каже подобни думи за бъдещия министър на вътрешните работи, това Остава  изказването или да е много лично, или да не е негово. Факт е, че президентът доста се изнерви от МВР заради семейни транспортни проблеми – и заради гонките на жена му с БМВ-то, и заради катастрофата на баща му с триколката. Но е истина, че в последно време Радев много приглася на кресливата опозиция. Не само на партийните другари в парламента, но и на градската десница, която остана извън него. Някак натрапчиво президентските слова съвпадат със становището на „Демократична България\", пуснато в неделя. В което предводителят на „протестърите\" Христо Иванов призовава да не се избира Маринов. Защо ли? Защото останалите хора на Атанас Атанасов в службите вече няма да дърпат конците там. Няма как лесно да прежалят факта, че за първи път от десетилетия начело на министерството сяда не партиен кадър, а професионалист, минал през всички стъпала в системата. Трудно е този човек да го преметнат за назначения, СРС-та или  спецоперации. Затова и ако се препъне кандидатурата му, идва поредния бушон, който ще си чака времето, за да изгърми. Логиката на партийния катран, който се излива върху Маринов, е очевидна. И е жалко, че намесват президента в ченгеджийската борба като го накараха да се спъне в собствения си указ. Защото го поставят в неудобното положение защо е назначил Маринов за главен секретар преди година и половина и защо досега не го е упрекнал за нито една от  осъществените операции.  А публиката чака отговорите на други два. Първият е -  кое е това общество, което приема критично Маринов? Полицаите, които от седмици чакат да се нормализира работата им, синдикатите, които не дадоха дори 100 дни толеранс за работата му, защото смятат, че е напълно подготвен и достатъчно оперативен. Или европейските служби, които първи го поздравиха. Не от куртоазия, а защото от година и половина работят с него и заедно реализираха съвместни операции. Една от тях под ръководството на Европол завърши с пресичане на  рекордна контрабанда. И вторият е какво очаква президентът от Маринов след тежките си думи -  да се обиди като Александър Манолев и да поиска премиерът да оттегли номинацията му? Да направи публично допитване дали се харесва на обществото? Това е нелепо. Защото по условие МВР шефовете са сред най-недолюбваните управляващи. Затова и не попадат в рейтингите. Не говорят красиво, не се изразяват деликатно. Броят престъпниците, а не електората.", "date": "2018.09.19", "title": "Радев се спъна в собствения си указ"}
{"url": "http://standartnews.com/mneniya/boynite_mashini_na_patria_shte_se_pravyat_v_balgariya-375913.html", "text": "- - Ние разглеждаме тази сделка не като единична, а като възможност за дългосрочно сътрудничество с  правителството и индустрията в България. Сътрудничество, което осигурява най-висока стойност за армията и икономиката на страната. Стратегията ни е насочена към разбиране и задоволяване на всички нужди на Сухопътни войски по отношение на очакваните  способности и техническите изисквания на машините. Ако нашето предложение за бронирана машина бъде избрано, то със сигурност ще отговоря на краткосрочните и дългосрочни нужди на армията. Ще може да си го позволите, а освен това ще дава възможност машината да бъде развивана  и модифицирана, за да Ви служи  през следващите 35-40 години,  като ще бъде произвеждана в България от българската индустрия. Patria AMV е бойна машина, която осигурява  най-силно представяне с качества, изпитани и доказани в екстремни условия – Освен отличното представяне, ние предлагаме най-добър  баланс между възможности, цена на доставка и разходи за поддръжка. Но за нас е ясно, че когато една държава има намерение  да похарчи 1,4 млрд. лева за военно оборудване, това не е обикновена сделка. Трябва да предложим нещо повече за тези пари - да предоставим ноу-хау, да създадем работни места, да гарантираме  сигурност на доставките, да осигурим  поддръжка на машините през целия им жизнен цикъл. Patria предлага на България местно производство, което се осъществява чрез трансфер на технологии. Вие не просто ще си купите техника. Бронираните бойни машини ще се произвеждат в България от български фирми и български работници. Този подход ще даде възможност да се развие  съществено капацитета на местната промишленост и ще гарантира сигурността на  доставките в кризисни ситуации, което е важно за националната сигурност.  Ако голяма част от бойните машини се произвеждат в България, както предлага Patria, значителна част от инвестицията ще остане в страната, ще  развие икономиката в сектора, ще създаде много нови работни места. Ние вече  осъществихме четири пъти такъв трансфер, така че имаме отличен опит и ноу-хау, които сега предлагаме на България. - Добре е за България, че толкова много големи международни компании  се интересуват от модернизацията на Сухопътни войски. Конкурсът изисква всички участници да предложат най-доброто от себе си. Очакваме RFP (Искане на предложения) от българското правителство, за да разработим нашето окончателно предложение. Въз основа на нашия опит сме убедени, че Patria AMV 8x8 е най-добрата платформа за войниците и е финансово оптималното решение за България, решение което осигурява най-добро съотношение качество-цена. Ние продължаваме да работим усилено за да предоставим  оптимални решения, съобразени с  конкретните изисквания на Министерство на отбраната. - Ние сме в състояние да предложим най-новото и иновативно поколение бронирани машини  Patria AMV, които според нас са най-доброто решение за модернизацията на българската армия. Нашите машини отговарят на изискванията, отлично се представят във всякакви условия и притежават уникални оперативни и тактически качества. Patria AMV е гъвкава модулна машина с отлична подвижност, огнева мощ,  сигурна защита за войниците  и ако се изисква, с амфибийни способности. Гъвкавата и модулна архитектура дава възможност евтино и лесно да се модифицира  машината за  различните нужди на армията - бронирана машина за превозване на пехотинци, командна машина, санитарна машина и др., без да се правят съществени промени в основната конструкция. Тази архитектура позволява и лесно да се надстройва и развива системата, в съответствие с бъдещите нужди на българските войници. Същевременно  модулната структура дава възможност за лесна и ефективна интеграция на подсистеми, различни куполи и оръжейни системи, както и адаптиране към специфичните потребности на клиента, което демонстрирахме  многократно тук в България. Можем да използваме и всички наши налични  планове за   най-широка гама варианти, което съществено ще намали разходите за проектиране и инженеринг. Много важно е също така, че предлагаме бойна машина, която е доказала работата  и качествата си  и  в реални бойни мисии. Patria  AMV 8x8  понастоящем е на въоръжение в различни страни, членки и  съюзници на НАТО, успешно е използвана в бойни мисии като  ISAF  в Афганистан (2007-2014 г.) и EUFOR в  Чад (2007-2008 г.) - Patria предлага бронирани бойни машини, които да се произвеждат в България. Нашата оферта дава възможност  българската армия  да има бойни машини,  произведени в български завод, на базата на най-съвременното ноу-хау за производство и монтаж.  Това означава, че ще предоставим на местен партньор цялата производствена документация, необходимото обучение, инструментите и свързаното с тях оборудване. Patria също ще организира  обучение на място,  консултации и подкрепа на място , за да  може  местното производство да стартира. Ние ще прехвърлим технологията на производство на машините, а не само крайнато асемблиране на отделни части. Искам да кажа, че ако не  се премине през целия цикъл на  производство, който включва  заваряване, монтаж и асемблиране, не се получава  необходимия ноу-хау и капацитет, нужни за организирането на местно производство, поддържане  и развитие на системата. Ние имаме  опит, системи и разработени планове за трансфер на технологии, готови да бъдат приложени веднага. В случай, че Patria бъде избрана, след трансфера на технологиите българската отбранителна индустрия ще може да произвежда, поддържа и развива системата. който ще осигури ниски разходи за поддръжка  на машините през целия им жизнен цикъл, защото   услугите за поддръжка ще се предоставят от местната индустрия. Изборът на Patria  означава гарантиране  на най-висока сигурност на доставките, вътрешна логистична подкрепа и възможност за автономно разработване и модифициране на бойните машини. Това е важно за националната сигурност, тъй като армията  трябва да е  в състояние да експлоатира отбранителното оборудване по всяко време, особено по  време на кризи. - През последните две години посетихме много български фирми. Има много добри и подходящи компании тук. Вече си сътрудничихме с някои от тях, като \"Терем\" например. За да реализираме нашите демонстрации тук  трябваше да извършим  значителна  съвместна работа  с български компании Въз основа на нашия опит ние сме уверени, че местното производство може да бъде организирано бързо и ефективно в страната. Българските компании са в състояние - Това е важен въпрос. Времевият график  на технологичен трансфер зависи от много променливи, като обеми, версии, конкретни изисквания към  машините, които са неизвестни засега. Очакваме искането за оферти  от  Министерство на отбраната, за  да направим точно планиране. В нашето предложение ще опишем конкретните стъпки за трансфер на технологии  и съответния график за изпълнението им. Имаме голям опит в тази сфера  и наистина сме уверени, че можем да изпълним график, който задоволява българската армия.", "date": "2018.09.19", "title": "Бойните машини на Патриа ще се правят в България"}
{"url": "http://standartnews.com/balgariya/obsadiha_izpalnenieto_na_upravlenskata_programa_na_pravitelstvoto-375911.html", "text": "Съветът за развитие към Министерския съвет обсъди на днешното си заседание изпълнението на Програмата за управление на правителството на Република България за периода 2017-2021 г. Управленската програма е за период от четири години и съдържа 65 приоритета, 236 цели и 902 мерки. От тях към момента на отчитане 105 мерки са изпълнени. 690 са в процес на изпълнение, като значителна част от тях са с дългосрочен хоризонт и/или постоянен срок на изпълнение. Предвид хоризонта на управленската програма – 2021 г., изпълнението на част от мерките е планирано да стартира на по-късен етап или следва изпълнението на други мерки. Акцент в обсъждането се постави върху предстоящите за изпълнение мерки, както и върху бъдещи действия за преодоляване на забавянето или неизпълнението, където има такова. Прие се за целесъобразно да се изведат мерки по секторни политики, чието изпълнение ще осигури ясни и конкретни резултати за постигане на поставените цели в Управленската програма по съответните приоритети. Съветът за развитие одобри доклада за изпълнение на Националната програма за развитие: България 2020. Министърът на финансите представи информация за постиженията и напредъка в изпълнението на целите и мерките на националната програма в съответствие с последния план за действие, одобрен от Министерския съвет в края на 2017 г. Одобрена беше също така организацията на работа по разработването на проект на Национална програма за развитие: България 2030. На заседанието на Съвета за развитие бе поканен и присъства и Волен Сидеров – председател на парламентарната група „Обединени патриоти\" и член на Коалиционния съвет.", "date": "2018.09.19", "title": "Обсъдиха изпълнението на управленската програма на правителството"}
{"url": "http://standartnews.com/balgariya/tsatsarov_prie_glavniya_prokuror_na_provintsiya_bavariya_reynard_ryotle-375906.html", "text": "Главният прокурор Сотир Цацаров се срещна с главния прокурор на провинция Бавария Рейнард Рьотле, който е на официално посещение в София по негова покана. Това съобщиха от прокуратурата. Двамата обсъдиха двустранното сътрудничество в противодействието на организираната престъпност, корупцията и тероризма, съвместни разследвания по Евроджъст, обмяната на експертен опит, както и новата Европейска прокуратура. Главният прокурор Сотир Цацаров е подчертал, че Бавария е основен чуждестранен партньор на България за осъществяване на реформата в съдебната система още от 2005 г. Баварското министерство на правосъдието тогава стана партньор по две туининг програми на ЕС за подкрепа на прокуратурата на Република България. От своя страна Рейнард Рьотле заявил, че двустранното сътрудничество е на отлично ниво.", "date": "2018.09.19", "title": "Цацаров прие главния прокурор на провинция Бавария Рейнард Рьотле"}
{"url": "http://standartnews.com/balgariya/meditsinskite_litsa_shte_sklyuchvat_zadalzhitelna_zastrahovka_za_greshki-375909.html", "text": "Министерският съвет прие Наредба за задължителното застраховане на лицата, упражняващи медицинска професия. Това съобщиха от правителствената информационна служба. С въвеждането на нормативния акт се изпълняват разпоредбите на чл. 189 от Закона за здравето, а именно - осигуряване на регламентиране начина за сключване на застраховки за причинени вреди, вследствие от виновно неизпълнение на професионалните задължения на лицата, които упражняват медицинска професия на територията на страната. Единните критерии за задължителност на застраховката и определените минимални застрахователни лимити на отговорност са възможност за компенсиране на вреди, причинени на пациентите, вследствие от доказано виновно неизпълнение на професионалните задължения на лицата, упражняващи медицинска професия. Застраховките ще се сключват от лечебните заведения. Лимитите на отговорност по различните специалности в системата на здравеопазването са разделени в два вида дейности и три рискови групи, в зависимост от специалността, по която лицето упражнява дейност. Предвидено е сключване на застраховка с покритие над минимално установеното в Наредбата, като по този начин се счита, че условието за сключване на застраховка „Отговорност на лицата, които упражняват медицинска професия\", е изпълнено.", "date": "2018.09.19", "title": "Медицинските лица ще сключват задължителна застраховка за грешки"}
{"url": "http://standartnews.com/balgariya/premierat_borbata_s_kontrabandata_e_direkten_udar_i_sreshtu_koruptsiyata-375900.html", "text": "Борбата с контрабандата е директен удар и срещу корупцията, защото за подобни производства е задължително да има полицай, митничар, прокурор и, разбира се, политически чадър. Това каза премиерът Борисов пред експерти и журналисти при представяне на нивото на контрабандата на цигари в страната. Според Инициативата \"Срещу незаконната търговия\" в края на второто тримесечие делът на контрабандата е паднал до 4,7 на сто от пазара. С откриването на четирите фабрики за нелегални цигари свалихме под пет процента контрабандата на цигари. По същия начин се работи срещу незаконното производство и търговия с алкохол, горива, захар и месо, каза Борисов. „Можем да покажем и много филми за печатници за фалшиви евро. Не мога да не поздравя колегите от прокуратурата и от службите за това, че този път успяха да стигнат до тях, а всички тези фабрики за незаконни цигари са щета за бюджета. Компрометират марките и производството. Бяхме поели ангажимент да ги свалим под 5% и сега с тези 4 фабрики е ясно защото е така. Виждате прокуратурата и службите работят много тихо, много внимателно, без никаква публичност или шум\", коментира Борисов и подчерта, че много професионално събират доказателствата. „Тук участието на прокуратурата от самата разработка, до внасянето в съда, пряко наблюдение и участие, мисля, че като тактика дава добър резултат. От самото начало прокурорът е вътре в разследването, за да може, знаейки какво ще иска съдът, по-добре да се съберат доказателства. Не ме учудва, че вече сме под 5% и мисля, че в следващите месеци ще ги задържим, особено като се има предвид какви външни граници има България. Разликата в акцизите в тези държави и България – колко изкусително за трафикантите, но мисля, че тези пари след това им засядат, защото политическата воля и това, което сме решили да докажем в борбата срещу корупцията и контрабандата, е факт\", допълни той. По думите му, когато парите от контрабандата се вкарват в бюджета е директен удар срещу корупцията, защото тези пари десетилетията са замърсявали политическата среда. „За да се случи всичко това, трябва има задължително митничар, граничар, полицай, БОП-аджия, прокурор, съдия и разбира се политически чадър. Мисля, че звеното, което направиха в БОП-а, където изнесохме абсолютно всеки в това малко концентрирано от 10-12 души звено, е изведена информацията на всички служби – митници, данъчни, БОП, ДАНС, „Гранична полиция\", абсолютно всички\", допълни Борисов. Той отчете присъствието на министъра на вътрешните работи в оставка Валентин Радев, шефа на Агенция „Митници\" Георги Костов, зам.-главният секретар, шефът на ГДБОП Ивайло Спиридонов, директорът на ГД „Национална полиция\" Христо Терзийски. Борисов уточни, че главният секретар на МВР Младен Маринов го няма, защото утре ще става министър на вътрешните работи и днес е цивилно гражданско лице и нямал работа при тях. „В запас да го наречем е днес\", добави министър-председателят. Сега отивам на Европейски съвет и там е хубаво да се отчете, че сме на първо място в Европа по ниското ниво на контрабандата и по брой заловени и осъдени трафиканти на хора, каза Борисов. Контрабандата ощетява фиска на всяка страна, а нелегалната имиграция е огромен проблем за цяла Европа, каза Борисов. Премиерът благодари на вътрешния министър Валентин Радев за времето, през което е заемал поста. Има моменти, когато се поема политическа отговорност, макар и да ни е тъжно за това, добави той.  „На всички ни е тъжно за това, но му благодаря и връщайки се в парламента с Емо и останалите максимално да подпомагат и МВР, и всички останали организации. Мога да ви уверя, че с главния прокурор ще проявим все такава политическа воля. Действително това не им харесва на олигарсите. Виждате веднага се разбушуваха и почнаха да правят проблеми, защото когато се конфискуват „Майбах\" и „Ролс-Ройс\"-и това е болезнено, но в същото време тези пари могат да отидат за образование, здравеопазване, за нашите програми. Така че всеки да спазва закона\", коментира премиерът. „Мисля, че е хубаво да се отчете, че ние може би сме на първо място в Европа по брой задържани трафиканти, повдигнати обвинения и включително осъдени за трафик на хора. Това са двете теми, които интересуват Европа\", каза още Бойко Борисов.", "date": "2018.09.19", "title": "Премиерът: Борбата с контрабандата е директен удар и срещу корупцията"}
{"url": "http://standartnews.com/balgariya/tsvetanov_sled_ukaza_temata_za_voyna_mezhdu_institutsiite_veche_e_zatvorena_stranitsa-375899.html", "text": "Темата за война между институциите вече е затворена страница, коментира пред журналисти председателят на ПГ на ГЕРБ Цветан Цветанов след като президентът Румен Радев подписа указа за освобождаване на Младен Маринов като главен секретар на МВР, тъй като е номиниран да оглави министерството. \"Радвам се, че разумът надделя и това, което се генерираше през последните дни за война между институциите, вече можем да кажем, че е затворена страница\", каза Цветанов. Той посочи, че процедурата по промените в кабинета утре ще бъде приключена. Убеден съм, че оставките ще бъдат гласувани и ще бъдат гласувани новите министри, коментира той. Цветанов отбеляза, че според конституционни съдии съгласувателната процедура при освобождаването на Младен Маринов е била излишна. Няма закон, който да изисква тази съгласувателна процедура, има подзаконов нормативен акт и това е устройственият правилник на Министерския съвет, където е заложено, че трябва да има съгласуване между МС, респективно министъра на вътрешните работи, при назначаването, добави Цветанов. В отговор на въпрос как се е стигнало до тази ситуация той коментира, че президентът, вслушвайки се в идеите на свои съветници, \"взима такава една хард позиция, търсейки конфронтация\". Председателят на ПГ на ГЕРБ обясни, че всички необходими документи за освобождаването на Младен Маринов са постъпили още при първата кореспонденция, която е осъществена от Министерския съвет към президентството, а това, което е направил вчера вътрешният министър в оставка Валентин Радев, е било да повтори тази кореспонденция с абсолютно същите приложения и съпроводителни писма. Председателят на ПГ на \"Обединени патриоти\" Волен Сидеров коментира, че упорството от страна на президента е било излишно. \"Радвам се, че държавният глава се е коригирал, защото иначе влизахме в един конфликт между институциите, който няма реална причина\", каза той по повод на указа на президента за освобождаването на Младен Маринов и поздрави държавния глава за \"правилното решение да не прави повече спънки на кабинета\" и МВР да не стои без министър. Сидеров посочи, че няма абсолютно нищо незаконно при предлагането на Младен Маринов за освобождаване. Той посочи, че от администрацията на МС твърдят, че не е имало пропуски при документите, но президентът е намерил. Важното е, че сега нещата са изчистени, добави той. Нека това да бъде поука за бъдещи такива действия, да не се оставя съмнение за пренебрегнатост и за незачитане, призова Сидеров. Той коментира, че има забележки дали Румяна Бъчварова трябва да бъде началник на кабинета на премиера Бойко Борисов. \"За подкрепата на новите министри Обединените патриоти сме единни, за оставките на тримата министри партия НФСБ има различно мнение\", каза още той. Заместник-председателят на ПГ на \"БСП за България\" Антон Кутев коментира, че не вижда нищо странно, че президентът е подписал указа за освобождаването на Младен Маринов - кога ще го подпише бил негов избор. Кутев каза, че даже не вижда и разминаване между институциите. Според мен имаше някакво съизмерване на рейтинги или на институционална сила в държавата, което беше ненужно, коментира той. Кутев декларира, че утре за гласуването на промените в кабинета в пленарната зала ще бъде цялата група на \"БСП за България\", а не само 20 нейни представители. От левицата вече обявиха, че ще гласуват против смените на министри, защото искат оставката на целия кабинет. В отговор на въпрос лидерът на ДПС Мустафа Карадайъ също коментира, че от Движението няма да подкрепят промените в правителството, защото имат ясна позиция против модела на това управление.", "date": "2018.09.19", "title": "Цветанов: След указа темата за война между институциите вече е затворена страница"}
{"url": "http://standartnews.com/balgariya/poradi_zabolyavane_na_kandidat_otlozhiha_izbora_za_shef_na_apelativnata_spetsprokuratura_-375905.html", "text": "Избирането на ръководител на Апелативната специализирана прокуратура днес беше отложено заради заболяване на един от кандидатите. Шефката на Софийската градска прокуратура Емилия Русинова, която е един от кандидатите за поста, е депозирала молба за отлагането на процедурата заради внезапно заболяване, като заявява, че ще представи своевременно и болничен лист, съобщава сайтът news.lex.bg. Молбата беше докладвана от главния прокурор Сотир Цацаров. Прокурорската колегия единодушно реши да отложи избора за 26 септември. Кадровиците уведомиха другия кандидат – следователя Бойко Атанасов. Шефското място в Апелативната специализирана прокуратура бе освободено през март, когато тогавашният ръководител Даниела Попова подаде оставка по лични причини. В обявения конкурс се явиха двама кандидати – Емилия Русинова и Бойко Атанасов. От лятото на 2016 г. Русинова е градски прокурор на София. Завършила е юридическия факултет на СУ „Св. Климент Охридски\". Започва работа като следовател, а от 2001 г. е прокурор. Първо работи в Софийската районна прокуратура, а през април 2009 г. е повишена в СГП. В периода от 2014 г. до 2016 г. беше зам.-шеф на градска прокуратура. В началото на концепцията си Русинова се спира на чл. 169, ал. 1 от ЗСВ, според който за административен ръководител се избира магистрат от същото или по-високо ниво, а само по изключение от по-ниско. В тази връзка тя казва, че от нея зависи да убеди Прокурорската колегия, че ще се справи със задачата и така ВСС да направи изключение и да я избере за шеф на апелативната спецпрокуратура. Другият кандидат – Бойко Атанасов, е завършил право в ЮЗУ „Неофит Рилски\" в Благоевград. Работи в съдебната система от 1997 г., като през целия си професионален път е бил следовател. Мотивацията му да се кандидатира за поста е свързана с „необходими и наложителни промени по начина на разследване на организирана престъпност и корупционни престъпления\", като определя работата на спецпрокуратурата като незадоволителна.", "date": "2018.09.19", "title": "Поради заболяване на кандидат отложиха избора за шеф на апелативната спецпрокуратура"}
{"url": "http://standartnews.com/balgariya/pravitelstvoto_shte_izleze_s_pozitsiya_protiv_sanktsii_na_evrosayuza_sreshtu_ungariya-375902.html", "text": "Министерският съвет ще започне процедура по изготвяне на позиция на България за съответните формати на Съвета на Европейския съюз, в които да се отрази, че България не подкрепя предложението на Европейския парламент към Съвета на ЕС за започване на процедура срещу Унгария по член 7 от договора за Европейския съюз. За това информира вицепремиерът и министър на отбраната Красимир Каракачанов на брифинг в сградата на министерския съвет. Каракачанов поясни, че днес на оперативното съвещание в Министерския съвет е било внесено предложение от част от министрите от квотата на \"Обединени патриоти\", заедно с вицепремиера Симеонов и министър Нено Димов, което касае позицията на България по отношение на гласуваното решение в Европейския парламент за санкции срещу Унгария. Той посочи, че това предложение е било прието. Според Каракачанов политиката на Унгария касае суверенното право на всяка една държава да променя своето законодателство и да провежда политика. \"Ако това не се харесва на една ли друга парламентарна група в Европейския парламент, това си е техен проблем, а не е проблем на суверенната държава\", изтъкна Каракачанов. Той добави, че не е съгласен с опитите да се принизи максимално суверенитета на страните-членки и този суверенитет да бъде взет от други институции. Вицепремиерът е на мнение, че в момента се използват подобни аргументи, които и през 1956 г. са били прилагани от Съветския съюз. \"Днес е Унгария, утре това се готви за Полша, един ден това може да се стовари срещу България\", допълни Каракачанов. Вицепремиерът Валери Симеонов заяви, че спрямо Унгария се извършва репресивна акция, която не почива на аргументи. По думите му днешното предложение на МС е мотивирано не само от нашите тесни връзки с Унгария, а и от липсата на сериозна юридическа или каквато и да било друга аргументация по предлаганото решение за налагане на санкции срещу Унгария. Министърът на околната среда Нено Димов изтъкна, че страните от Централна и Източна Европа имат сходни проблеми, които могат заедно да се отстояват, като напомни за подкрепата на България за инициативата на Унгария срещу директивата за големите горивни инсталации, както и за съвместни инициативи с Румъния. Това е начин да отстояваме интересите си в рамките на голямото европейско семейство, допълни министърът. Попитан от журналисти, Каракачанов съобщи, че въпросът с номинацията за поста главен секретар на МВР не е бил обсъждан. Нека да бъде избран новият министър, той също взема участие при избора на екипа, който ще работи в МВР, каза Каракачанов. Той съобщи още, че на продължаващото в момента в МС заседание на Съвета за развитие е информирал за свършеното от министерството по охраната на границите. По две операции на МО - на границите с Турция и Гърция, има готовност при масиран наплив на нелегални емигранти да бъдат ангажирани до 2700 военнослужещи и 499 единици техника. Вицепремиерът е информирал и за желанието част от техниката, която ще бъде получена сега от Европейския съюз в МВР за охрана на границата, да бъде предоставена и на МО.", "date": "2018.09.19", "title": "Правителството ще излезе с позиция против санкции на Евросъюза срещу Унгария"}
{"url": "http://standartnews.com/balgariya/arestuvani_sa_napadatelite_ot_rozhenskiya_manastir-375910.html", "text": "Полицията е заловила нападателите, които изплашиха свещеник и ровиха за съкровище в стените на Роженския манастир късно снощи. \"Няма да конкретизирам бройката, но вече има задържани лица, чиято съпричастност към снощното деяние се проверява и работата по случая продължава\", съобщи старши комисар Николай Хаджиев, директор на ОД МВР-Благоевград, цитиран от БТА. Образувано е досъдебно производство. Към момента няма привлечени обвиняеми, съобщи наблюдаващият прокурор Елена Гоцева от Районна прокуратура-Сандански. Сигналът по случая е подаден след 20:30 часа на 18 септември от игумена на Хаджидимовския манастир Теофил, който е замествал игумена на Роженския манастир Епифаний, съобщи по-рано на брифинг пред манастира началникът на РПУ-Сандански главен инспектор Борис Щурков. Няколко мъже нахлули в светата обител, завързали единствения свещеник и започнали да копаят в стената на манастира с кирки и лопати. Предполага се, че апашите са търсили скрити жълтици и ценности. След като не открили нищо обаче крадците задигнали единствено телефона на свещеника. Нападателите са унищожили 11 от 20-те охранителни камери на манастира. Около половин час след нападението те са се отказали. Няма открадната църковна утвар. Състоянието на игумен Теофил е стабилно, не е получил наранявания.", "date": "2018.09.19", "title": "Арестувани са нападателите от Роженския манастир"}
{"url": "http://standartnews.com/balgariya/tsacheva_i_tsatsarov_ne_sa_razglezhdani_kato_kandidaturi_na_gerb_za_konstitutsionniya_sad-375908.html", "text": "Цецка Цачева и Сотир Цацаров към настоящия момент не са разглеждани като възможни кандидатури на ГЕРБ за конституционен съдия. Това коментира пред репортери председателят на ПГ на ГЕРБ Цветан Цветанов в отговор на въпрос. \"Цецка Цачева има качествата да бъде номинирана за конституционен съдия, но тя към настоящия момент не е разглеждана като такава възможна кандидатура\", каза Цветанов. Относно името на настоящия главен прокурор Сотир Цацаров, той коментира: \"Също към настоящия момент не е разглеждана такава кандидатура, сега го чувам от Вас за първи път\". Цветанов посочи, че обсъждането на темата за избора на конституционен съдия трябва да започне в предстоящите дни. ГЕРБ има няколко варианта, но все пак трябва да вземем и съответното решение на заседание на Парламентарната група, каза той. За ГЕРБ било важно представителят, който ще предложат, да бъде на първо място доказан професионалист и добър съдия или човек, който действително е работил в съдебната система, и има безупречна репутация. Попитан дали министърът на правосъдието Цецка Цачева ще бъде номинирана за посланик в Черна гора, Цветанов коментира, че вчера Цачева е имала участие в една национална телевизия и е заявила категорично, че нито е дискутирано с нея, нито е канена да става посланик или пък конституционен съдия. Миналата седмица, на 12 септември, депутатите приеха процедурни правила за избор на съдия в Конституционния съд от квотата на Народното събрание на мястото на Цанка Цанкова, чийто мандат изтича. Предложенията за кандидати могат да бъдат правени от народни представители в 14-дневен срок от приемането на правилата.", "date": "2018.09.19", "title": "Цачева и Цацаров не са разглеждани като кандидатури на ГЕРБ за Конституционния съд"}
{"url": "http://standartnews.com/balgariya/v_petak_sledobed_spirat_dvizhenieto_na_kamionite_nad_12_t_po_naynatovarenite_patishta-375901.html", "text": "На 21 септември (петък), последният работен ден преди трите почивни дни около Деня на независимостта, от 16 ч. до 20 ч. се спира движението на камионите над 12 тона по автомагистралите и най-натоварените пътища, съобщават от Агенция „Пътна инфраструктура\". Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция\", която следи и предприема необходимите действия за организацията на трафика. Във връзка с очаквания интензивен трафик по основните пътни направления Агенция „Пътна инфраструктура\" апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение и въведените временни организации или да използват алтернативни маршрути. В момента на АМ „Хемус\" се извършва ремонт на долното строене на 4 виадукта - при 19-ти км (виадукт „Потоп\"), 33-ти км (съоръжението при тунел „Витиня\"), при 36-ти километър (виадукт „Коренишки дол\") и при 51-ви км (виадукт „Разлив\"). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За улеснение на трафика в последния почивен ден - на 24 септември, ще има две ленти за София и една за Варна. Поради извършващите се ремонтни дейности е ограничено движението на тежкотоварните камиони над 12 тона. Превозните средства се отклоняват при 30-ти км от пътен възел „Витинска река\" по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус\" при 47-ми км при пътен възел „Ботевград\" и обратно. Строително-монтажни работи се извършват и на две мостови съоръжения на АМ „Хемус\" на територията на област Шумен. Движението в участък от 853 метра - от жп надлез при км 364+744 до надлез на км 365+597, се осъществява двупосочно в платното за Шумен. На АМ „Тракия\" се ремонтират съоръженията при 17-ти и 18-ти километър в посока Бургас. Поради това движението се осъществява двупосочно в платното за София. На 21 септември - в последния работен ден преди празниците, ще има две ленти за Бургас и една за София. На 24 септември ще има една лента за Бургас и две за София. Ремонтни дейности се извършват и на моста над р. Елшишка при 89-ти км на АМ „Тракия\". Движението се осъществява двупосочно в платното за Пловдив.", "date": "2018.09.19", "title": "В петък следобед спират движението на камионите над 12 т по най-натоварените пътища"}
{"url": "http://standartnews.com/balgariya/prezidentat_ne_haresva_kandidaturata_na_mladen_marinov_za_mvr_ministar-375898.html", "text": "След като правителството се съобрази със закона и задейства съгласувателната процедура за освобождаването на г-н Младен Маринов от поста главен секретар на МВР, днес подписах указа, написа президентът Румен Радев във Фейсбук. Слабостите, пропуските и скандалите в работата на министерството допълнително обосновават това решение, посочва държавният глава. \"С намерението си да предложи г-н Маринов за министър на вътрешните работи министър-председателят и управляващото мнозинство поемат отговорност за кадрово решение, което се приема критично от обществото\", добавя президентът Радев.", "date": "2018.09.19", "title": "Президентът не харесва кандидатурата на Младен Маринов за МВР министър"}
{"url": "http://standartnews.com/balgariya/ochakva_se_izbor_na_nov_shef_na_apelativnata_spetsializirana_prokuratura-375883.html", "text": "Прокурорската колегия на Висшия съдебен съвет ще избира нов шеф на Апелативната специализирана прокуратура. Кандидати за поста са настоящият градски прокурор на София Емилия Русинова (на снимката) и известният с критиките си към ръководството на прокуратурата следовател - Бойко Атанасов, съобщава БНР. Пътят към избора отвори изненадващата оставка на първия шеф на спецапелативната прокуратурата Даниела Попова. През март тя поиска да се оттегли - според официалната версия, по лични причини, а прокурорската колегия каза \"да\" с пълно мнозинство.  За временен шеф беше избран прокурор Николай Найденов, но той не е сред кандидатите за поста. За фаворит за него се сочи Емилия Русинова. Тя оглави Софийската градска прокуратурата преди две години, заменяйки предсрочно подалия оставка Христо Динев. Бойко Атанасов говори открито за проблемите на прокуратурата. Негови са твърденията за наличието на шпицкоманда в прокуратурата, която под ръководството на Сотир Цацаров шантажира политици и магистрати с дела \"на трупчета\" срещу неизвестен извършител. Срещу него има и дисциплинарно производство, което прокурорската колегия на Висшия съдебен съвет образува по предложение на конкурента му в състезанието днес -  градският прокурор на София Емилия Русинова.", "date": "2018.09.19", "title": "Очаква се избор на нов шеф на Апелативната специализирана прокуратура"}
{"url": "http://standartnews.com/balgariya/porozhanov_podkrepi_ideyata_na_bsp_za_5_dds_za_hlyaba_-375889.html", "text": "Поскъпването на хляба с 20-30 стотинки е нереалистично, коментира по \"Нова телевизия\" министърът на земеделието Румен Порожанов. Според него от началото на жътвата на пшеницата цената се е вдигнала от 290 лева за тон до 350 лева. Това създавало основания за поскъпване на хляба, но не и с 20-30 стотинки. Порожанов коментира, че търси подкрепа от големите търговски вериги, за да бъдат те регулатор на цените. \"Това, което получавам като уверение, е че хлябът ще се продава без печалба, като се покрива само бракът и разходите в самата верига, обясни министърът.   \"Много са агрументите \"за\" и \"против\", но Министерството на финансите трябва да направи оценка\", допълни министърът. За земеделския министър оградата по границата с Румъния е надеждна и за момента изпълнява функцията си. Порожанов обяви, че чумата по свинете в Румъния вече е стигнало до границата в района на Силистра. По повод съмненията, че оградата е оскъпена неоснователно, като парите са прибрани от фирма, свързана със съпругата на отстранения директор на Агенцията по горите Григор Гогов, министърът обяви, че всички материали по случая са дадени на компетентните органи. Според Порожанов към момента няма данни за конфликт на интереси.", "date": "2018.09.19", "title": "Порожанов подкрепи идеята на БСП за 5% ДДС за хляба"}
{"url": "http://standartnews.com/balgariya/veselin_mareshki_patriotichnite_sili_v_evropa_sa_vav_vazhod-375885.html", "text": "Партия \"Воля\" се явява авангард на новите идеи, първи реагирахме на безумието на Брюксел срещу Орбан, който като един смел лидер защити интересите на своя народ. Наказват го едни чиновници, това се случва с всички свободомислещи хора. И мен в България ме наказват. Това заяви в интервю за БНТ лидерът на партия „Воля\" и заместник-председател на Народното събрание Веселин Марешки. Марешки благодари на Волен Сидеров, който също е подкрепил предложението за това правителството да се обяви срещу санкции за Унгария. Лидерът на „Воля\" критикува политиката на германския канцлер Ангела Меркел към бежанците, като заяви, че не може те да бъдат поканени в центъра на Европа, където оползотворяват европейски пари. Според него патриотичните сили в Европа са във възход. „Европейските патриоти припознаха като свой партньор в България нашата формация. Те имат интерес от партньори, които могат да влязат в следващия Европейски парламент.", "date": "2018.09.19", "title": "Веселин Марешки: Патриотичните сили в Европа са във възход"}
{"url": "http://standartnews.com/balgariya/radev_podpisa_ukaza_za_marinov-375891.html", "text": "Президентът Румен Радев е подписа указа за освобождаването на главния секретар на МВР Младен Маринов. Това потвърдиха от „Дондуков\" 2. Във връзка с постъпили запитвания от представители на медиите информираме, че в президентската институция са внесени необходимите документи в съответствие със съгласувателната процедура, предвидена в чл.32, ал.2 от Устройствения правилник на Министерския съвет и на неговата администрация, обясниха от  от прессекретариата на държавния глава. Липсата на указ спъваше избирането на Младен Маринов за нов вътрешен министър. Сега гласуването утре може да се проведе. Очаква се депутатите да освободят министрите Николай Нанков, Ивайло Московски и Валентин Радев, които подадоха оставки. И да изберат на тяхно място Петя Аврамова, Росен Желязков и Младен Маринов.", "date": "2018.09.19", "title": "Радев подписа указа за Маринов"}
{"url": "http://standartnews.com/balgariya/sofiya_shte_ima_nov_tsentar_za_podkrepa_na_hora_s_uvrezhdaniya-375884.html", "text": "През следващата година със средства от Оперативна програма \"Развитие на човешките ресурси\" ще бъдат развити още 10 Центъра за подкрепа за хора с увреждания. Това съобщи заместник-министърът на труда и социалната политика Зорница Русинова след подписването на договор с кмета на София Йорданка Фандъкова за изграждането на Център за подкрепа за хора с увреждания в столичния район \"Слатина\". \"С пет пилотни проекта, единият от които е на Столична община, се стремим да развием услуга с комплексен здравно-образователен подход, която ще осигури пълна подкрепа на хората с увреждания \", подчерта зам.-министърът. Останалите пилотни проекти са в общините Пловдив, Бургас, Русе и Варна. В момента в страната има 172 Центъра за дневна и седмична форма на подкрепа за деца и възрастни хора с увреждания с капацитет над 4000 души. Договорът за изпълнение на проекта, който беше подписан от зам.-министър Зорница Русинова и кмета на София Йорданка Фандъкова, е на стойност 1 млн. лв. Центърът за подкрепа за хора с увреждания ще бъде изграден в следващите 18 месеца, като в първата една година екипът ще подготвя сградата, уточни кметът на София. В него ще се изпълняват интегрирани социално-здравни мерки, консултативни и терапевтични услуги за лицата с увреждания. Предвидени са мерки за насърчаване на участието на пазара на труда или възстановяване на трудовата активност на близките, които полагат грижи за лицата с увреждания. Центърът ще има капацитет да обслужва 30 лица с увреждания месечно, уточни Фандъкова. В него ще бъде осигурена терапевтична помощ и рехабилитация, трудо- и арт-терапия и др. Семействата, полагащи грижи за лица с увреждания, ще имат възможност за краткосрочно настаняване на нуждаещите се от услугата лица до 14 дни. Зам.-министър Русинова заяви, че екипът в центъра ще бъде обучен, за да е изцяло подготвен. \"Половин година дейността на Центъра за подкрепа за хора с увреждания ще се подкрепя със средства от проекта. След това очакваме да го продължим с подкрепата на Министерството на труда и социалната политика като държавно делегирана дейност\", заяви още кметът на София. Тя уточни, че на територията на Столична община има 84 социални услуги, насочени към деца и пълнолетни. \"Държавата, общините и неправителствените организации можем с общи усилия да подобряваме качеството на услугите, за да са полезни за най-уязвимите групи\", коментира Фандъкова. След подписването на договора със Столична община, зам.-министър Зорница Русинова съобщи, че през следващия месец ще стартира отпускането на 47 млн. лева от ОПРЧР за развитието на Патронажната грижа в страната. \"По този начин ще можем да създадем устойчива мрежа от общински услуги. Надявам се на партньорство с неправителствените организации, така че да отговорим на конкретните нужди на конкретния човек\", коментира Русинова. Тя припомни, че в Законопроекта за социалните услуги е заложено развитието на заместващата грижа и на мобилните услуги. \"Знаем, че хората с увреждания в малките населени места, които са сателитни на големия град, нямат достъп до социално или здравно заведение. Развиването на мобилни услуги от голямото населено място до домовете на хората е пътят, по който можем да осигурим по-голяма адекватност на грижата, необходима на съответния човек\", подчерта зам.-министърът. Кметът на София уточни, че общинското предприятие „Социален патронаж\" доставя храна на около 1800 души всеки ден, както и осигурява допълнителни дребни услуги по домовете за улесняване на ежедневието на нуждаещите се. Зам.-министър Русинова припомни, че от месец октомври този тип услуга може да бъде допълнена с медицинския компонент, така че нуждаещите се хора да бъдат посещавани в домовете си не само от социален работник, но и от медицинско лице. София разполага и с 20 оборудвани буса за хора с физически проблеми, с които се придвижват до работното си място или за посещаване на културни събития.", "date": "2018.09.19", "title": "София ще има нов център за подкрепа на хора с увреждания"}
{"url": "http://standartnews.com/balgariya/slanchevo_s_maksimalni_temperaturi_mezhdu_24_i_29-375880.html", "text": "Днес ще бъде слънчево, след обяд над планинските райони с незначителна купеста облачност. Ще духа слаб, в източните райони до умерен вятър от изток-североизток. Максималните температури ще бъдат между 24° и 29°. Атмосферното налягане е и ще се задържи малко по-високо от средното за септември. Над Черноморието ще бъде предимно слънчево. Ще духа до умерен североизточен вятър. Максимални температури на въздуха: 22-24°. Температурата на морската вода е 24°. Вълнението на морето ще бъде 2-3 бала. Над планините ще бъде предимно слънчево. Ще духа слаб до умерен вятър от изток-североизток. Максимална температура на височина 1200 метра около 18°, на 2000 метра – около 11°.", "date": "2018.09.19", "title": "Слънчево с максимални температури между 24° и 29°"}
{"url": "http://standartnews.com/balgariya/gerb_smyata_che_baveneto_na_ukaza_za_mladen_marinov_ima_politicheska_tezhest-375886.html", "text": "„Решението на президента Румен Радев да не подпише указа за освобождаването на Младен Маринов от поста главен секретар на МВР е натоварено повече с политическа, отколкото с правна тежест\", смята Десислава Атанасова от ГЕРБ. В интервю за бТВ тя коментира, че от самото начало ѝ се струва, че това е еднолично решение на Радев, което е „облечено в съответната форма\". „Следя с интерес цяла седмица коментарите по повод неиздаването на указа. Когато говорим за изпълнение на закона, в случая Закона за МВР, как се назначава и освобождава главният секретар – да, трябва да стане с указ на президента, но сме в хипотезата когато лицето, което ще освободи мястото на главен секретар, да стане министър на вътрешните работи\", коментира Атанасова. По думите ѝ едва ли секретарят на президента по правните въпроси е изготвила становища, което да блокира процедурата. Атанасова уточни, че ако указът не бъде подписан от президента, то в Народното събрание за гласуване ще влязат само две оставки. „Неразбирателство и трус в коалицията няма. Смятам, че всички противоречия бяха преодолени и то във формата на диалог. За всички е ясно, че този кабинет няма алтернатива\", категорична е Атанасова. По думите ѝ няма предпоставки за предсрочни парламентарни избори и „БСП трябва да осъзнаят това\".", "date": "2018.09.19", "title": "ГЕРБ смята, че бавенето на указа за Младен Маринов има политическа тежест"}
{"url": "http://standartnews.com/balgariya/rozhenskiyat_manastir_napadnat_ot_banditi_tarseli_skrito_sakrovishte_-375887.html", "text": "Въоръжени крадци нахлуха в Роженския манастир и вързаха свещеник. Късно снощи шестима мъже са влезли в манастира, завързали единствения свещеник и започнали да копаят в стената на манастира с кирки и лопати, съобщи Нова телевизия. Предполага се, че крадците са търсили скрити жълтици и ценности. След като не открили нищо обаче задигнали единствено телефона на свещеника. Няколко дни преди обира мъжете са разпитвали в манастира какво е работното му време. Вчера вечерта около 20 часа отишли отново със същия въпрос, а когато свещеникът им отговорил, че затваря, те го нападнали и го завързали. Все още не е ясно какво точно са търсели крадците. Свещеникът е прегледан в болница и е в добро състояние. Извършителите все още се издирват.", "date": "2018.09.19", "title": "Роженският манастир нападнат от бандити, търсели скрито съкровище"}
{"url": "http://standartnews.com/balgariya/borisov_se_sreshtna_s_glavniya_prokuror_na_bavariya-375892.html", "text": "Министър-председателят Бойко Борисов се срещна с главния прокурор на федерална провинция Бавария Рейнард Рьотле, който е на официално посещение в България по покана на главния прокурор Сотир Цацаров. Във фокуса на разговорите бяха възможностите за задълбочаване на сътрудничеството в противодействието на организираната престъпност, корупцията и тероризма. Премиерът Борисов запозна Рьотле и с усилията на страната ни в борбата с контрабандата, икономическите престъпления и организираните престъпни групи.", "date": "2018.09.19", "title": "Борисов се срещна с главния прокурор на Бавария"}
{"url": "http://standartnews.com/balgariya/etazhnata_sobstvenost_e_dlazhna_da_montira_signalni_ustroystva_v_asansyorite-375888.html", "text": "Все още съществуват асансьори, на които не са монтирани известяващи устройства. Имаше гратисен срок, който беше даден на живущите да осигурят устройства за двустранна комуникация, но, за съжаление, няма 100% реализация на това изискване, въведено през 2014 година, а крайният му срок беше 2016 година. Това каза Емануела Фролошка, учредител и изпълнителен директор на Фондация \"Асансьорна безопасност\" в интервю за БНР във връзка с вчерашния инцидент, при който загина 10-годишно дете. Не е ясно какъв е броят на асансьорите в страната, които не изпълняват изискването за работеща система за известяване, както и дали има спрени асансьори, които не изпълняват изискването. Фролошка уточни, че етажната собственост е тази, която трябва да осигури възможността за монтаж на известяващите устройства: „Няма кой друг да плати за подобно нещо, при положение че самото съоръжение е собственост на етажната собственост и всички ние, като живущи и ползватели на асансьор, би трябвало да го третираме като съоръжение, за което носим отговорност\". Фролошка обясни, че цената на известяващото устройство е около 350 лева: „Това е сума, която се заплаща еднократно и от там нататък се поставят предплатени карти. Факт е, че имаше и доста невероятни легенди, които се носеха в пространството, че сметката щяла да набъбне до 1200 лева. Всъщност проблемът произтече от това, че нямаше толкова широка информираност на населението относно това какви са тези устройства, защо са необходими и какво би струвало на етажната собственост да ги поддържа. Една информационна кампания щеше да заглуши всички легенди, които излязоха в общественото пространство\".", "date": "2018.09.19", "title": "Етажната собственост е длъжна да монтира сигнални устройства в асансьорите"}
{"url": "http://standartnews.com/balgariya/skandal_lozan_panov_napadna_parlamenta_ot_tribunata_mu-375896.html", "text": " Той нападна парламента от трибуната му, държейки политическа реч. Съдията се държа недопустимо в пленарна зала, пренебрегвайки разделението на властите. Заяви на депутатите, че не му харесвали законите, които изработват и приемат, като специално наблегна върху прясно приетия и пратен в Конституционния съд от БСП и президента Административнопроцесуален кодекс. Панов се яви да представи доклада си със седмица закъснение, след като преди дни не даде отчета на съда за миналата година. От експозето му от трибуната на НС стана ясно, че се е заинатил, защото поканата към него била отправена по телефона от ръководството на НС, а не писмено. \"Някои от по-сензитивните го приеха като неуважение към институциите\", каза Панов. И допълни, че две години чакал да го поканят в парламента, а накрая това станало по телефона. Такава форма е недопустима, обяви Лозан Панов.  Той се оплака още, че сградата на Съдебната палата е отесняла, недопустимо било да му предлагат спецапелативният съд да се премести в гардеробната. От името на ръководството на Народното събрание веднага му отвърна Емил Христов, който не скри възмущението си от поведението на Панов. \"Не мога да приема, ръководството на НС се отнася с уважение към всички институции. Вашият отговор и току-що направено изказване към качеството на законите, не е това мястото и форумът\", реагира зам.-председателят на парламента. \"Аз бях един от тези, които настояваше точката за вашия доклад да бъде отложена до вашето явяване в Народното събрание. По този начин защитихме това, за което вие претендиране, а именно уважение към институциите и изпълняване на ангажиментите. Не се съдържаше нищо обидно, а да дойдете и да защити докладите си\". Това заяви депутатът от ДПС Йордан Цонев по повод думите на Лозан Панов, че бил уведомен по телефона. \"По Конституция съдебната власт е независима, но и трябва да е деполитизирана. Ние като политици бихме били в дълг към истината, че отделни части на съдебната власт и в частност вие като председател на ВКС не отговаряте на това изискване. През последните години наблюдаваме активно политизиране и участие в политическия живот, съвместяване на двете роли, което не отговаря на изискванията на закона\", заяви депутатът от ДПС. Той припомни на Панов, че е едно да се изказва мнение, а съвсем друго е да се участва в политически проекти, което е абсолютно недопустимо и днес отново шефът на ВКС се опитал да нападне прокуратурата, което прави от години. Трябва да бъдем внимателни, властите трябва да спазват разделението. Може ли да си представите политик да коментира решение на съда, аз почти не съм срещал такова, Дежурната фраза е \"не коментирам решение на съда\". Бихме искали да виждаме същото от участниците в съдебната власт още повече от един от тримата големи. Този опит за вмешателство пречи на законодателството\", заяви Цонев. Чухме упреци към законите, към начина на уведомяване, стана и Павел Шопров от \"Атака\", който отбеляза, че умишлено се търси конфронтация.", "date": "2018.09.19", "title": "СКАНДАЛ! Лозан Панов нападна парламента от трибуната му"}
{"url": "http://standartnews.com/balgariya/avtomobili_s_naynovi_tehnologii_shte_kontrolirat_shofyorite_za_plateni_patni_taksi-375895.html", "text": "Специализираните автомобили, с които ще се контролират автомобилите за платени пътни такси при ползването на републиканските пътища са високотехнологични и са оборудвани с камери. Те ще могат и през деня, и през нощта да регистрират, преминаващите превозни средства като разчитат техните номера, обясни в ефира на БНТ Радослав Николов, съветник на министъра на регионалното развитие и благоустройството в оставка Николай Нанков. В автомобила ще има таблет или лаптоп, на който ще се визуализират преминаващите автомобили. Системата ще засича регистрационния номер, автоматично ще го разпознава и в централната база данни в реално време ще се проверява дали конкретното превозно средство има платена винетка за автомобилите до 3,5 т или пътна такса за превозните средства над 3,5 т. Автомобилите ще са оборудвани и с ПОС терминали, така че при проверка, ако шофьорът не е платил съответната такса, ще може да го направи. „При желание и при спиране на пътя тези, които искат, могат с банкова карта да заплатят на място компенсаторна такса, ако са в нарушение\", каза Радослав Николов. Той посочи още, че шофьорите не е задължително да бъдат отбивани за проверка на пътя, но когато се установи, че пътуват без валидна електронна винетка ще бъдат информирани за съответното нарушение по подобен начин, както в момента се получава известие за нарушенията на пътя от камерите на „Пътна полиция\". С дебитни или кредитни карти ще се купува от 1 януари 2019 г. електронна винетка от терминалите за самообслужване, от уеб портал или от мобилно приложение. 500 ще са терминалите за самообслужване. Те ще са разположени на удобни за шофьорите места по републиканската мрежа, обясни още Николов. Терминалите ще оперират на 8 езика - български, английски, немски, руски и на езиците на съседните на България държави - гръцки, румънски, сръбски и турски. Данните, които шофьорите ще трябва да въведат са регистрационният номер на автомобила, срокът за валидност на електронната винетка - годишна, тримесечна, месечна, седмична или уикенд, и началната дата за стартирането й. Последната стъпка, преди плащането, е потвърждаване на въведената информация. С плащане в брой потребителите ще могат да купят електронна винетка като посетят както и досега офис от разпространителската мрежа - бензиностанциите, офисите на областните пътни управления на АПИ и др.", "date": "2018.09.19", "title": "Автомобили с най-нови технологии ще контролират шофьорите за платени пътни такси"}
