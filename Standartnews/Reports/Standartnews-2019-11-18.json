{"url": "https://standartnews.com/kultura/ema-tompsn-i-vanesa-redgreyv-blestyat-v-kinomaniya-406960.html", "text": "Киномания ще зарадва почитателите на Ема Томпсън и Ванеса Редгрейв с премиерни за страната ни прожекции на най-новите им филми - „Късното шоу” и „Г-жа Лаури и син”. В  „Люмиер” зрителите ще гледат лентите съответно на 18 ноември от 20, 30 часа и на 25 ноември от 18, 30 часа. След бляскава 25-годишна кариера харизматичната, но уморена кралица на вечерните ток-шоу програми Катрин Нюбъри разбира, че рейтингът й главоломно пада. Добре платеният й екип, изпълнен с егоцентрични мъжкари и фрустрирани особняци, определено има нужда от женско присъствие. Точно в подходящия момент се появява дръзката Моли – очарователна млада дама, която компенсира пълната липса на професионален опит с неизчерпаем ентусиазъм и енциклопедични познания върху работата на Катрин. Напомняща донякъде на „Дяволът носи Прада”, тази очарователна комедия можем да определим като един от хитовете на годината, а Ема Томпсън отново прави изключителна роля. Прекрасен, изпълнен с много хумор, „Г-жа Лаури и син” представя въздействието на обсесивна майка върху един от най-големите британски художници на XX век  – Л.С. Лаури. Увлекателен и забавен, „Г-жа Лаури и син” предлага уникален майсторски клас по актьорско майсторство, в който Ванеса Редгрейв и Тимоти Спол се надиграват като майка и син, разделени от изкуството и амбицията.", "date": "2019.11.17", "title": "Ема Томпсън и Ванеса Редгрейв блестят в Киномания"}
{"url": "https://standartnews.com/kultura/ubiystva-i-lyubov-v-ptyat-na-chestta-406959.html", "text": "Отвличане, две убийства и неочаквана връзка от миналото са сред обратите през идващата седмица в „Пътят на честта“. Зрителите ще станат свидетели на първите действия на Димитър в София, които той ще предприеме, за да върне Марти отново в Царево. Това ще се превърне в пореден кошмар за Кера, която ще се изправи пред дилемата дали отново да избяга или да застане очи в очи със ситуацията. Ще се стигне до истински екшън, след като Калоян разбере за убийството на работника и типично за неговия характер ще се бори за справедливост. Киро ще се опита да остане чист и за да не бъде свързан по никакъв начин със случая, ще вземе крайни решения. В Царево действията на героите ще бъдат в двете крайности. Бонка ще изпадне в неконтролируема ярост и ще нарани свой близък. Междувременно първите крачки към любовна връзка ще направят Симона и Дичо. „И двамата заслужават ново начало. Симона е прекрасен и слънчев човек, който досега е бил затворен в себе си. В следващите епизоди образът й постепенно ще разцъфне, заради случващото се между нея и Дичо“ сподели Веселин Анчев в „Събуди се“ и добави сдържано, че е бил свидетел на домашно насилие. „Ролята на Симона е изключително трудна. Подкрепата и професионализмът на Благовест Благоев, който играе Димитър, са важни за мен, за да превъзмогна емоционално сцените на насилие върху героинята ми“, разкри и Петя Бончева. Двамата с Веселин разказаха лични истории, свързани с една от актуалните теми в сюжетните линии на сериала – домашното насилие, и припомниха за жените, изпаднали в тази ситуация, че има специализирани институции, към които могат да се обърнат за помощ. „Първите крачки са свързани именно със страха и срама. В малките населени места това е огромен проблем, защото в повечето случаи остава заключен между четири стени“, допълни Петя.  ", "date": "2019.11.17", "title": "Убийства и любов в „Пътят на честта“"}
{"url": "https://standartnews.com/kultura/georgi-staykov-mnozhestvenata-skleroza-nyama-da-me-uplashi-406954.html", "text": "„Продължавам напред. Множествената склероза няма да ме уплаши. Бях стигнал до патерици, но вече се възстановявам. Рязко намалих алкохола – пречи на вестибюларния апарат – и си позволявам чаша-две вино на вечеря. Каня се да започна някаква дейност и във фитнеса. Няма прогноза за това състояние – може да има пристъпи, може и да няма“, коментира Георги Стайков пред Би Ти Ви диагнозата, която му е била поставена през май. Оттогава е направил два курса рехабилитации и е минал на възможно най-ефективните лекарства. Звездата на европейското кино сподели, че тъй като е атеист, предпочита традиционната, а не алтернативната медицина. „Ще прескоча Индия, всичко е въпрос на вяра“, твърди актьорът, който има 70 филма и сериала зад гърба си в български, скандинавски и американски продукции. Засича се с много световни звезди, като е особено впечтален от Хоакин Финикс във „Всичко за любовта“. „Той предпочита да му казват Жоакин. Идваше на терена и заковаваше репликите. Вечер пиехме биричка.  Докато снимахме в Швеция, не пушеше публично, защото там закопчават за подобни неща. В Дания – може“, разказва Стайков. Въпреки всичко, той не се кани да спира – нито в киното, нито на сцената. „Е, вече не ставам за екшъни, но мога да съм мафиот, който няма да тича“, шегува се Стайков в типичния си стил. Той си е купил апартамент срещу бургаския театър „Адриана Будевска“, където играе през последните сезони. Всеки свободен от работа период посвещава на 12-годишния си син Николай, който живее в Швеция с бившата съпруга на Стайков. „След като мина през каратето и тромпета, се установи на футбола. Добър е. За съжаление, не говори български, но разбира всичко“, горд е известният татко.", "date": "2019.11.17", "title": "Стайков: Болестта няма да ме уплаши"}
{"url": "https://standartnews.com/kultura/narodniyat-pochita-azaryan-s-izlozhba-406961.html", "text": " „Крикор Азарян с Чехов и Радичков“ е логото на изложбата, подредена във фоайето на Народния театър “Иван Вазов”, която е посветена на 10 години  от смъртта на режисьора и също толкова от премиерата на паметния му спектакъл в репертоара на академичната трупа “Вишнева градина”. Акцентите в експозицията са върху съкровените теми в творчеството на Азарян – светът на Чехов и вселената на Радичков. Публиката може да види и уникални фотографии на Азарян от репетиции в Народния и Сатирата, както и култовите му постановки: “Вишнева градина” в Народния, “Три сестри” в Младежкия, “Чайка” в Армията, “Януари” и “Лазарица” отново в Народния. Споменът за режисьорските търсения и открития на Крикор Азарян е обогатен със запазени и показвани за пръв път снимки от  “Крал Лир” от Шекспир, “Последният запис” от Самюел Бекет, “Камината” от Маргарит Минков, “Празникът” от Николай Хайтов, “Последен срок” от Валентин Распутин в Народния театър, “Максималистът” от Станислав Стратиев и “Дело” от Сухово-Кобилин в Сатирата и “Трамвай желание” от Тенеси Уилямс и “Колекцията” от Харолд Пинтър в Армията. Фото Божидар Марков  ", "date": "2019.11.17", "title": "Народният почита Азарян с изложба"}
{"url": "https://standartnews.com/biznes/rusiya-zakhranva-sredniya-iztok-s-orzhiya-za-miliardi-406979.html", "text": "Сериозен бизнес с оръжие върти Русия със страни от Средния Изток. Всяка годинаруснаците изнасят за страни от Средния Изток оръжия и военно оборудване за над 2 млрд. долара  Това заяви за \"Спутник\" директорът на Федералната служба за военно-техническо сътрудничество Дмитрий Шугаев. Това е годишният обем на износа на военно оборудване към този регион за последните 5 години, което е между 10% и 20% от общия износ. Шугаев изтъкна и за възможната доставка на руски изтребители Су-35  както и строежа на лек изтребител от пето поколение на основата на руския самолет МиГ-29 за Обединените арабски емирства. За оставките на С-400 за Турция Шугаев подчерта, че те се осъществяват съгласно предвидения график. Той заяви и че Русия е готова да помогне на Анкара за разработването на национален самолет от пето поколение.", "date": "2019.11.17", "title": "Русия захранва Средния Изток с оръжия за милиарди"}
{"url": "https://standartnews.com/biznes/otnemat-tapiite-na-firmi-za-stroitelen-nadzor-406950.html", "text": "По заповед на началника на Дирекцията за национален строителен контрол са прекратени удостоверенията на 6 фирми за строителен надзор. Мярката е във връзка с влезли в сила три наказателни постановления за срок от две години, с които са наложени имуществени санкции на санкционираните юридически лица, съобщават от ДНСК. С проекта на Закон за изменение и допълнение на Закона за устройство на територията е предвидено повишаване на контрола върху надзорните фирми, както от регионалните дирекции за национален строителен контрол, така и от Централно управление. За целта РДНСК ще извършват служебни проверки на комплексния доклад, съдържащ оценка за съответствие на инвестиционните проекти с основните изисквания към строежите. Освен това се предвижда служебните проверки на ДНСК да обхванат всички издадени разрешения за строеж, с изключение на издадените от министъра на регионалното развитие и благоустройството. Целта е по-стриктното изпълнение на задълженията и отговорностите на участниците в строителния процес, както и повишаване качеството на строителството, сигурността и безопасната експлоатация на строежите. За периода януари – септември тази година ДНСК е наложила имуществени санкции на фирми за строителен надзор в размер на близо 300 000 лв. и глоби на физически лица за още над 10 000 лв. За сравнение – за същия период на 2018 г. от ДНСК са наложени имуществени санкции на лица упражняващи строителен надзор в размер на близо 215 000 лв. и глоби на физически лица за над 5 000 лв. Направени са 4341 проверки на фирми, извършващи контрол при строителството на строежи от първа до трета категория. За установени нарушения са съставени 61 акта по ЗАНН, по които са издадени наказателни постановления и 4 заповеди за спиране на строежи. От началото на годината до сега ДНСК е извършила над 17 000 служебни проверки на издадени разрешения за строеж и заповеди за допълването им, като са отменени 145 разрешения за строеж.", "date": "2019.11.17", "title": "Отнемат тапиите на фирми за строителен надзор"}
{"url": "https://standartnews.com/biznes/kitay-gotvi-seriozen-udar-po-tesla-406977.html", "text": "Лидерите в производството на електромобили като Фолксваген и Tesla, ще получат доста сериозна конкуренция от Китай. Или поне опит за такава. Естествено, колата ще опита да атакува първо с цена - около 39 000 долара.  Koмпaниятa Аіwауѕ, пpoизxoждaщa oт aзиaтcĸaтa cтpaнa, нo бaзиpaнa в Cингaпyp, e пoлyчилa нeoбxoдимитe paзpeшeния и cepтифиĸaти, зa дa зaпoчнe дa пpoдaвa ĸoлитe cи в Eвpoпa. Това се очаква да стане през пролетта на идната година. Πъpвият мoдeл, ĸoйтo щe бъдe дocтъпeн зa eвpoпeйcĸитe пoтpeбитeли, ce нapичa U5. Toй вeчe ce пpoдaвa в Kитaй, Няма обаче гаранция, че електромобилът ще грабне вниманието на потребителите в Европа. По принцип китайските производители имат големи амбиции в това отношение. Cпopeд плaнoвeтe нa ĸoмпaниятa U5 щe се пробва на eвpoпeйcĸия пaзap чpeз oнлaйн пpoдaжби и пpиcъcтвиe в шoypyмитe в гoлeмитe гpaдoвe.    ", "date": "2019.11.17", "title": "Китай готви сериозен удар по Tesla"}
{"url": "https://standartnews.com/biznes/na-ostrova-vdigat-meditsinskiya-dank-za-chuzhdentsi-406981.html", "text": "Великобритания смята да повиши размера на медицинския данък за чужденците до 625 британски лири годишно. Предвижда се след Брекзит той да обхване и гражданите на Европейския съюз. Целта на планираната от правителството мярка е Обединеното кралство да може да покрие разходите на националната здравна система. Събщението е на британския външен министър Доминик Рааб. За първи път медицински данък за чужденци беше въведен през 2015 г. Тогава той възлизаше на 200 паунда на година. Впоследствие обаче беше повишен до настоящите 400 паунда годишно.  Данъкът все още не се прилага за гражданите на ЕС.", "date": "2019.11.17", "title": "На Острова вдигат медицинския данък за чужденци"}
{"url": "https://standartnews.com/biznes/nyu-boyana-stroi-studio-i-v-grtsiya-406993.html", "text": " „Ню Бояна“ отваря свое студио и в гръцкия град Терми, разположен в близост до Солун. Това съобщи министърът на дигиталната политика в Гърция Кирякос Пиеракакис по време на пресконференция в южната ни съседка, пишат от сайта kftv.com, цитиран от БЛИЦ.  Когато страната обяви своите финансови стимули за филмови продуценти, започнахме да търсим по-сериозно върху възможностите, които предлага тя каза по време на събитието Ярив Лернер, изпълнителен директор на „Ню Бояна“. По думите му, Гърция разполага със страхотни локации за снимки, но липсва инфраструктура. Новото учреждение ще се разполага върху 83 хиляди квадратни метра в Терми, като решението за създаването на студиото идва, след като страната даде заявка, че ще връща до 35 процента от изхарчените от филмови продуценти средства на територията на Гърция. Очаква се инвестицията да достигне до 20 милиона евро, а в новото студио постоянна работа да намерят поне 100 души, стана ясно още по време на пресконференцията. Новината идва само няколко месеца, след като Ярив Лернер обяви, че Гърция е проявила интерес представители на „следващото й поколение филмови специалисти“ да се включат в стажантската програма на „Ню Бояна“.", "date": "2019.11.17", "title": "„Ню Бояна“ строи  студио и в Гърция"}
{"url": "https://standartnews.com/biznes/cheren-petkr-mamyat-li-ni-ueb-saytovete-406948.html", "text": "Кибериндустрията е добре организирана и когато предлага промоционални продажби, като тези на Черен петък, те могат да стигнат и до злоупотреба с цените. Предлагат се уж ниски цени, но всъщност те са или реалните стойности с печалбата на търговеца или нискокачествени стоки, които отново са оскъпени. Затова и е необходимо сериозно внимание към сайтовете за търговия, предупреди пред Нова телевизия ИТ експертът Христо Ласков. Черният петък наближава и мнозина вече са готови с банковите си карти, заредили са батериите на лаптопите, а също и портфейлите, защото е време за пазаруване. „Това, за което трябва да внимаваме, не само около Черния петък, но и около коледните празници, е да не се хванем в капана на собственото си желание да намерим най-добрата оферта”, посочи Ласков. Той предупреждава и за друга опасност: „Има една доста добре организирана кибериндустрия. Тя използва технологиите като средства за достигане до много повече хора и злоупотребява с очакванията за ниски цени. Тази индустрия ни експлоатира, като краде от нашите пари, информацията от кредитните ни карти и личните ни данни. Това са трите основни цели на киберпрестъпниците”. „Ще изброя няколко съвета за безопасно пазаруване онлайн. Винаги трябва да проверяваме сайта, от който купуваме, името му и неговата легитимност. Трябва да следим за ревюта – дали сайтът, който сме си избрали съществува в интернет света”, посъветва IT експертът. И друго важно, което отбеляза Ласков е, че нов сайт не означава лъжлив сайт или място предлагащо нереални промоции.", "date": "2019.11.17", "title": "Черен петък(р): Мамят ли ни уеб сайтовете?"}
{"url": "https://standartnews.com/regionalni/burgaska-semeyna-dvoyka-pokaza-che-lyubovta-mozhe-da-e-vechna-407001.html", "text": "Всеки решава сам как и с кого да прекара живота си. Но има хора, които не се срамуват да заявят своята любов, онази старомодната, в която си се клел, която е в богатство и бедност, в радост и мъка, докато смъртта ви раздели. Тези примери са красиви и вълнуващи, пише Флагман. Пример за такава любов е и бургаската двойка Иванка и Живко Мишкови, които преподписаха своя брачен договор 60 години след първоначалния акт. По този повод ги поздрави и кметът Димитър Николов. Щом празнуват така своята диамантена сватба, значи имат най-важното - обич и разбирателство. Затова нека са здрави и тяхната любов да ги крепи.", "date": "2019.11.17", "title": "Бургаска семейна двойка показа, че любовта може да е вечна"}
{"url": "https://standartnews.com/svyat/dzhonsn-grazhdanite-na-es-shche-se-tretirat-ednakvo-s-ostanalite-406984.html", "text": "Управляващата във Великобритания Консервативна партия обяви днес, че ще третира гражданите на Европейския съюз по същия начин, както имигрантите от останалите страни в света, когато свободното движение на хора приключи през януари 2021 г., съобщава БТА. Излагайки в навечерието на парламентарните избори в страната на 12 декември подробности за имиграционната си политика след Брекзит, консерваторите казаха, че гражданите на страните от ЕС ще трябва да изчакват, както и всички останали, 5 години, преди да получат достъп до социални помощи и ще трябва да плащат допълнителна такса, за да получат достъп до британската национална здравна система. \"Напускайки ЕС, ние получаваме нова възможност за честно отношение и за да гарантираме, че всички, които пристигат тук, ще бъдат третирани еднакво. В нашата имиграционна система всички ще се подчиняват на еднакви правила\", се казва в изявление на премиера Борис Джонсън, цитирано от Ройтерс.", "date": "2019.11.17", "title": "Джонсън: Гражданите на ЕС ще се третират еднакво с останалите"}
{"url": "https://standartnews.com/svyat/opozitsiyata-v-gruziya-iska-predsrochni-izbori-406986.html", "text": "Хиляди демонстранти протестираха днес в Грузия по призив на опозицията и поискаха предсрочни избори, след като управляващото мнозинство отхвърли реформата в избирателната система, обещана, за да се сложи край на предишна вълна от протести,съобщава БТА. \r\nНад 10 000 души се събраха следобед пред парламента в Тбилиси. Те развяваха грузински и европейски знамена и издигаха гигантски лозунг \"Всички срещу един\", отправен срещу Бидзина Иванишвили, председател на управляващата партия \"Грузинска мечта\". \r\nДесетки хиляди грузинци протестираха през юни срещу Иванишвили, когото подозират, че управлява задкулисно страната, и нейното правителство. В началото демонстрациите бяха предизвикани от присъствието на руски депутати в грузинския парламент, и то след конфликта между двете страни по време на кратката война през 2008 година. Полицията потуши този протест, при което мнозина от демонстрантите бяха ранени. Вълната от протести в крайна сметка се успокои след обещанието за избирателна реформа.", "date": "2019.11.17", "title": "Опозицията в Грузия иска предсрочни избори"}
{"url": "https://standartnews.com/sport/verstapen-trgva-prvi-v-braziliya-406942.html", "text": "Холандецът Макс Верстапен с \"Ред Бул\" спечели квалификациите за място за Гран При на Бразилия във Формула 1. Верстапен беше най-бърз на пистата \"Интерлагос\" с 1:07.508 минути и записа втори полпъзишън в кариерата си. Трикратният победител в Гран при на Бразилия Себастиан Фетел (Германия) с \"Ферари\" остана втори на 123 хилядни от секундата. Миналогодишният  шампион на \"Интерлагос\" Люис Хамилтън (Великобритания) с \"Мерцедес\", който вече си осигури шеста световна титла, се класира трети на 191 хилядни. Шарл Льоклер (Монако) с \"Ферари\" завърши четвърти на 220 хилядни, но ще стартира от седмата редица заради наказание от 10 места. Така Валтери Ботас (Финландия), който остана пети на 366 хилядни, ще започне от втора редица до съотборника си в \"Мерцедес\" Хамилтън. ", "date": "2019.11.17", "title": "Верстапен тръгва първи в Бразилия"}
{"url": "https://standartnews.com/svyat/papa-frantsisk-nakhrani-1500-bezdomni-406985.html", "text": "Папа Франциск беше домакин на обяд за 1500 бездомни и хора в нужда, предаде Ройтерс. Днес римокатолическата църква отбелязва Световния ден на бедните.  Менюто за всички включваше лазаня, пилешко със сметанов сос и гъби, картофи, сладкиши, плодове и кафе. Обядът се състоя в голяма зала във Ватикана. Гостите на Папата бяха доведени от доброволци от благотворителни организации, които помагат на бедните ежедневно.  През цялата минала седмица мобилна клиника беше изградена на площада Св. Петър, където доктори доброволци осигуряваха грижи на бедните безплатно. Една от инициативите на Папа Франциск е общомедицинските грижи да са достъпни през цялата година.  По-рано на литургия на площада Св. Петър главата на римокатолическата църква заяви, че заможните не трябва да се чувстват \"раздразнени\" от бедните, а да им помагат колкото могат. Той поиска от тях да се запитат по християнски дали имат поне един беден човек за приятел. Франциск изрази съжаление, че хората не се притесняват от това, че разликите в доходите нарастват и че алчността на малцина е причина за повишаването на бедността на много други, допълни Асошиейтед прес", "date": "2019.11.17", "title": "Папа Франциск нахрани 1500 бездомни"}
{"url": "https://standartnews.com/svyat/politsiyata-v-khrvatiya-strelya-po-nelegalni-migranti-406990.html", "text": "Полицията в Хърватия  е стреляла късно снощи срещу група нелегални мигранти, опитващи се да достигнат до съседна Словения. Един човек от мигрантите е ранен и е в критично състояние, съобщи днес представител на властите в Риека, цитиран от агенция Ройтерс и БТА. Министърът на вътрешните работи на Хърватия Давор Божинович каза пред журналисти, че групата вероятно се е опитала да премине в Словения, но не спомена колко души е имало в нея и от каква националност са. \"Полицаите предотвратиха преминаването на групата, която най-вероятно е искала да влезе в Словения\", каза Божинович. Лекар от болницата в Риека каза, че човекът в критично състояние е ранен с огнестрелно оръжие. \"Пациентът бе приет в болница за спешна операция след като е получил огнестрелни рани в областта на гърдите и стомаха\", каза днес лекарят на Ройтерс по телефона. \"Той е с опасност за живота, продължава интензивното му лечение.\"", "date": "2019.11.17", "title": "Полицията в Хърватия стреля по нелегални мигранти"}
{"url": "https://standartnews.com/sport/natsionalite-igrayat-s-chekhiya-dnes-406944.html", "text": "България излиза срещу Чехия на Националния стадион \"Васил Левски\" тази вечер от 19,00 ч в последен двубой от европейските квалификации по футбол за Евро 2020. И за двата тима срещата ще е за престиж, тъй като гостите вече се класираха за континенталния форум, а България има шанс да стори това чрез бараж следващата година. Мачът ще е белязан и от още едно събитие, а именно последния мач на капитана Ивелин Попов, който обяви вчера, че ще се оттегли. Също така на този ден точно преди 26 години Господ беше българин, когато на \"Парк де Пренс\" Емил Костадинов наказа Франция и класира националите на световното първенство в САЩ 94. Неприятно ще е, че срещата ще бъде пред празни трибуни заради наказанието за расизъм, което ни бе наложено след мача с Англия. Националният отбор ще се опита да запише успех през тази календарна година, тъй като до сега през 2019 нямаме победа, а това е вече в 12 поредни мача. Последният успех на \"трикольорите\" беше срещу Кипър (2:1) в Лигата на нациите на 16 октомври 2018 година. Очаква се да има някои промени в сравнение с приятелската среща с Парагвай преди дни. На вратата се очаква да започне Пламен Илиев, а пред него в защита ще действат Страхил Попов, Божидар Чорбаджийски, Георги Терзиев и Петър Занев. Симеон Славчев ще си партнира с Кристиан Малинов в средата на терена, а Кирил Десподов и Вандерсон ще бъдат на крилата. Атаката ще води Димитър Илиев, а зад гърба му ще го подкрепя Ивелин Попов. Треньорът на Чехия Ярослав Шилхави пък се очаква да пусне в игра Вацлик под рамката и Цоуфал, Челустка, Брабец и Борил в отбрана. Сучек и Крал ще са двойката опорни полузащитници, а пред тях като плеймейкър ще действа Дарида. Масопуст и Янкто ще оперират по крилата, а атаката ще води Кръменчик.", "date": "2019.11.17", "title": "Националите играят с Чехия днес"}
{"url": "https://standartnews.com/sport/pobedikhme-frantsiya-zashchoto-byakhme-semeystvo-406945.html", "text": "- Господин Михов, какво остана скрито от хората през годините за 17 ноември 1993 г? - Хубавото е, че тогава бяхме без маски (смее се) и всичко се говореше в очите. Не се знае че големите футболисти, които имахме тогава не се долюбваха много. Влизаха ли на терена обаче забравяха всичко. Ние имам предвид Димитър Пенев, ръководството и аз не се правехме на шефове. Бяхме една фамилия, приятели, които си споделяхме. Навсякъде бяхме заедно с момчетата. Нищо лошо не сме правили. Ходихме в най-хубавия клуб на \"Бийтълс\". Разрешамах им по едно малко ии чаша вино. Близостта, откровенноста и забравянето на междуособиците доведе до успеха в Париж. - Помогна ли и това, че ги заведохте на дълъг лагер в Германия преди този мач, а и че все още нямаше интернет и социални мрежи? - Този лагер може би беше най-добрия ход тогава. Някой даде идеята и аз я подкрепих. Христо Йосифов, Бог да го прости намери една много хубава база до Франкфурт. Напрежението преди този мач беше страшно. Този лагер помогна малко да не мислят за мача. Просто да разпуснат. Там играехме футбол на малки вратички. Аз също участвах. Петър Василев от БНТ също се включваше и както играехме коментираше. Получи се голям кодош. Всички бяха с усмивки. Поканих там на гости моя голям приятел Гюнтер Нетцер. Важното бе, че никой не говори за мача. Ситуацията бе, че все едно утре имаме контрола. Чак в деня преди мача всеки вече беше позамислен. Тръгнахме за Париж и от там нататък всичко се знае. Това предразполагане се оказа решаващо за успеха. Искахме и да ги отървем от милионите въпроси преди мача в България. - Толкова ли бяхте сигурен вие лично в успеха срещу Франция, че заведохте на \"Парк де Пренс\" пълен самолет с журналисти и ВИП гости? - Каних много хора. Бяха 67, ако не се лъжа. В самолета бяха все хора помагащи на футбола и журналисти. Вкрайна сметка обаче не се охарчихме много, защото Христо Йосифов намери тогава пробив между френската федерация и туроператорската фирма, която ги обслужва. Оказа се, че те са в конфликт. Йосифов използва това и платихме за хотела във Версай 3 пъти по-малко от реалната сума. Това ни даде възможност да поканим повече хора. А и моя оптимизъм беше стигнал до високи честоти. Казвах им - Идвайте да видите победата и как ще се класираме. Хората тогава ме гледаха учудено (смее се). Шефът на френската федерация тогава ни покани на официален обяд преди мача. Ние бяхме единствените от нашата квалификационна група на които оказваха подобна чест. Явно бяха сигурни, че са се класирали за световното и искаха да почерпят предварително. Та тогава френският футболен президент ни попита толкова ли сме богати, че да спим във Версай. Ицо Стоичков няма да забравя какво му отговори: Ние не само, че имаме възможност да спим във Версай, ами аз пред президента Михов ви каня вас и целия ваш борд да дойдете да ни гледате в САЩ на световното на наша издръжка\". На този обяд не си взех довиждане, а казах, че ще се върнем като победители. За това и бях резервирал за след мача 8 блок маси. Най-интересното е, че на сутринта след мача бившия президент на френската федерация гледал мача по телевията до 85-ата минута и на следващия ден отишъл в централата с огромна бутилка шампанско да се черпи за класирането за световното в САЩ. След този мач вече бях в оставка, но бях направил стратегия с много фирми, които правят сувенири на всеки мач, където играем да имаме български сувенири. Това до този момент липсваше. Вкрайна сметка в САЩ и без рекламни материали станаха четвърти в света и свършиха работа. - От 2004-а година България не е играла на голям футболен форум. До кога ще продължава този спад? - Ще се върна малко назад. Ние забравихме какво е махленски и училищен футбол. Едно време имаше големи области, които произвеждат футболисти, а за да има производство, трябва да има производители. Тези производители трябва да минат една школа, а някои си бяха и природно надареди да търсят и откриват най-добрите. Те работеха върху това освен да научат на футбол децата, да създадат в тях човека и да го възпитат. Сега такива треньори няма.  Това за мен е разковничето. За да имаме силно поколение трябва да започнем да създаваме треньорски кадри. Там къдете се е произвеждало трябва да се обучат кадри и до година две може да се случат нещата. Не да събираме от 300-400 деца такси, а да се отнасяме към всеки един талант, както навремето. Навремето, когато едно дете не можеше да рита с левия крак, след тренировка треньора оставаше с него и работеше. Имаше специфика. Както Ицо Стоичков си знае треньорите, които са го направили и си имаше любим треньор. Сега много малко имат любим треньор. Вероятно и от родителите идва голямата промяна. Всеки търси във своето дете бъдещия Стоичков, Сираков или Бербатов. И от там тръгват едни взаимовръзки с треньорите, и не винаги играят най-добрите при юношите. От там тръгват нещата. Там са изкривени, за да имаме нов етап за 94-а. - А купуването на чужденци на \"килограм\" не пречили на развитието на футбола ни? -Това си е стратегия на клубовете. Те търсят да вземат готов продукт, а ние говорим за наш продукт. Аз продължавам да си обичам \"Произведено в България\" (смее се), както и треньори, така и футболисти. Най-големите ни успехи са дошли от български футболисти и треньори. Тогава и първенствоно ни е било равностойно и с голяма конкуренция. Единственият чужд треньор, който е постигнал успех, доколкото си спомням е Рудолф Витлачил. За мен правилния път е да се обърнем към българското, както прави един Венци Стефанов. Няма начин това да не даде плод. Ние с него сме работили заедно 3-4 месеца, когато Славия спечели титлата и купата. България ражда таланти. Просто трябва да ги търсим и да ги развиваме. Сигурен съм, че ще дойде скоро времето, когато отново ще имаме силен национален отбор с големи имена, които да ги търсят големи отбори. - Какъв тип човек трябва да застане начело на българския футбол? - Това е много относително, защото понякога има хора без висше образование, а са природно интелигентни. Природата понякога дава нещо, а взема друго. За мен първо трябва да има управленческа стратегия в БФС. Управлението на един процес, без значение дали е във футболния съюз, трябва да се прави на базата на една стратегия. Била тя за 3 или 5 години. За нея вече трябва да наместиш хората в тези направление, които да ги ръководят. Да ги овластиш и да са независими. Да им платиш добра заплата, но и да изискваш от тях. На втората година, като няма резултати го махаш. Трябва да се иска резултат, защото никой не говори, че Боби Михайлов направи една много добра основа. Говоря за база, за връзка с Европа. Ние за първи път имаме такова европейско лоби с толкова хора в комисиите. Българите сме такива хора, че бързо забравяме. Аз съм го изпитал на свой гръб. За мен Боби бе умишлено свален с тези провокации. Мисля, че има заиграване. Ще видим от къде идва, когато дойде конгреса. За мен президентът на БФС трябва да е управленец, който да разбира от това което иска да направи. Той ще си намери изпълнители, които да разбират от футбол, ако не е футболен човек. - След ВИП брадър влязохте и в Маскирания певец. Кое е следващото президвикателство пред Валентин Михов? - Няма такова. Един живот не продължава толкова много дълго. Може би мен ме канят в тези предавания да вдигна средната възраст, защото другите бяха млади участници. Просто искаха да има един по-белокос човек, който да създава баланс. Млади, млади, но трябва да чуят и някой по-мъдра приказка. Било то от най-възрастния участник или от Бухала (смее се). Казвам го на шега, но има и логика в това, защото аз съм човек колективист. С всичките си косури, аз навсякъде съм бил позитивен. За мен участието в тези предавания беше удоволствие, а също така намерих и много нови приятели. И с Ути, и с Лара, с Торнев, с Христо Живков, с Рени станахме много големи приятели. С Емануела се опитаха да ни скарат, но се видя, че търсеха под вола теле. Не успяха някои хора да постигнат това, което целяха. В прекрасни отношения съм с всички. - Сега е модерно човек да разказва, къде е бил преди 30 години на 10 ноември. Вие къде бяхте? - В Младост. От 40 години съм в този квартал. Тогава даже гледах този пленум по телевизията на който другаря Живков беше като в транс. Скоро пак го гледах. Все едно те беше той. Аз като човек живял преди 89-а и след това мога да кажа много неща. И в двата строя има много положителни неща. Много хора говорят, че Живков не е основния виновник за източването на парите. Аз не съм бил в кухнята и за това не мога да говоря. Важното е, че имаше много положителни неща и трябваше да се оставят, а други да се отстранят и да направят другото, което го виждат демократите. Сравнявайки и двете неща надали има човек, който да направи баланс или равносметка, кое е по-добро. Аз не искам да ги сравнявам и да живея в миналото. До 10-и ноември всички бяхме еднакво бедни. Получавахме едни заплати. 10-и ноември ме завари като началник отдел в Кореком. Мойта заплата беше 210 лева, а в края на годината взимахме и премии, които ги чакахме с ококорени очи (смее се). Имахме и семейни карти за почивка през лятото за море. Имаше придобивки. С тези пари тогава не можеше да си купиш кола или жилище, но ми стигаха да живея нормално. Сега може би това има рязка поляризация. Има много богати, по средата няма нищо и има много бедни. Навремето парите бяха по-скъпи. Не говоря за инфлация, а за това, че с парите тогава можеше да купиш много повече неща и придобивки. Сега вече има икономисти, има министър на финансите и хора, които те трябва да обесняват, а не аз. Сега съм щастлив, че ги има тези магистрали. Нашият министър председател го прави и то мисля, че добре. Не съм от тези, които се прекланят или четкат или се подмазват. Имам обаче една забележка, че тези когато се правят тези магистрали трябва да има контрол. Кой ги прави и с какво качество. Тук имам малко съмнение дали всичко е точно в дренажа, дали точно се слага, защото съм бил свидетел в Германия, как се прави магистрала. Да не издребняваме обаче. Важното е, че все пак ги има, въпреки, че бургаската магистрала вече стана за основен ремонт. Във футбола се направиха добри неща. Ето от няколко години премиерът направи връзката с министър Кралев и за първи път в историята има взаимодествие между държавата и футболния съюз. Дадоха се пари за детско-юношески школи, за изграждане на бази. Така трябва да бъде. Така е в цял свят. Това са хубави неща.", "date": "2019.11.17", "title": "Победихме Франция, защото бяхме семейство"}
{"url": "https://standartnews.com/sport/tsitsipas-specheli-finalt-v-london-407004.html", "text": "Стефанос Циципас е новият шампион от финалите на АТП в Лондон. В изключителен сблъсък, 21-годишният гръцки талант победи Доминик Тийм (Ав) с 6:7 (6), 6:2, 7:6 (4) след повече от два часа и половина игра. По този начин Циципас спечели най-голямата титла в кариерата си. \r\nТова беше седми дуел между двамата, а Циципас записа трета победа. За нея той ще си осигури $2,656,000 от наградния фонд и 1300 точи за ранглистата на АТП. Финалистът Тийм ще трябва да се задоволи с $1,302,000 и 800 точки. \r\nМачът тази вечер в Лондон беше повече от достоен за финал. В първия сет играта беше изключително равностойна и двамата претенденти взимаха сервис-геймовете си, като така заслужено се стигна до тайбрек, в който по-опитният Тийм се наложи с 8:6 точки. \r\nЗагубата на първата част по никакъв начин не се отрази негативно на Циципас, който наложи контрол през втория сет и поведе с 5:1 гейма, след което изравни след 6:2. \r\nВъв финалната част Циципас първи нанесе тежък удар и поведе с 3:1 гейма, но Тийм отговори и изравни за 3:3. В крайна сметка отново се стигна до тайбрек, в който младокът от Гърция се налижи със 7:4 точки. \r\n„За мен това е много труден момент. Поздравления за Стефанос, който изигра не само страхотен финал, но и турнир като цяло. Надявам се, че в бъдеще ще играем на още много големи финали един срещу друг“, каза в интервюто на корта финалистът Тийм.", "date": "2019.11.17", "title": "Циципас спечели финала в Лондон"}
{"url": "https://standartnews.com/sport/barsa-i-mesi-pregovaryat-za-nov-dogovor-406968.html", "text": "Спортният директор на Барселона Ерик Абидал коментира пред испанските медии, че клубът води преговори за продължаване на договора със звездата на тима Лео Меси. \"Преговорите все още се водят. Не зная, дали ще се появят новини в близко време, тъй като решението зависи от играча и от неговото обкръжение. Клубът разчита, че въпросът ще бъде решен възможно най-скоро. Срокът на договора ще е ясен, след като всичко стане ясно, но аз съм настроен позитивно\", коментира Абидал пред Мундо Депортиво. \"Също така обсъждаме договора и на Фати. Той е млад футболист, който ние трябва да защитим. Трябва да обсъдим всички детайли със семейството му и агентът му\", каза Абидал по повод договора и на младока Ансумане Фати, който от старта на сезона има 8 мача и е реализирал два гола за каталунския тим.", "date": "2019.11.17", "title": "Барса и Меси преговарят за нов договор"}
{"url": "https://standartnews.com/sport/futbolt-po-televiziyata-na-17-noemvri-406951.html", "text": "14,00 ч Транмиър - Уикъмб, Диема спорт 2 \r\n \r\n16,00 ч Сърбия – Украйна, БНТ 3 \r\n \r\n19,00 ч България — Чехия, БНТ 1 \r\n \r\n21,45 ч Албания — Франция, БНТ З \r\n \r\n0,00 ч СП до 17 г., Мексико – Бразилия, БНТ \r\n ", "date": "2019.11.17", "title": "Футболът по телевизията на 17 ноември"}
{"url": "https://standartnews.com/sport/natsionalite-schupikha-karka-sreshchu-chekhiya-406999.html", "text": "Сушата свърши. Навръх историческия за българския футбол 17-и ноември българските национали по футбол постигнаха първа победа след 12 мача без такава. На празния заради наказание стадион \"Васил Левски\" воденият от Георги Дерменджиев тим надви Чехия с 1:0 в последния си мач от квалификациите за Евро 2020. Единственото попадение в мача вкара Васил Божиков (56). Чехите могат да съжаляват, че не взеха поне точка, защото владееха играта през почти целия мач. Отлично за националите ни игра вратаря Георги Георгиев. Двубоят бе и официален дебют за новия треньор на нашите Георги Дерменджиев. Също така за последно с екипа на България игра и капитана на тима Ивелин Попов. За него това бе мач №91 за националния и с него влезе в топ 5 на футболистите носили екипа на България. В другия мач от нашата група лидерът в класирането Англия срази като гост Косово с 4:0. Крайно класиране в групата: 1. Англия 7 0 1 37:6 21 т 2. Чехия 5 0 3 13:11 15 т 3. Косово 3 2 3 13:16 11 4. БЪЛГАРИЯ 1 3 4 6:17 6 5. Черна гора 0 3 5 3:22 3", "date": "2019.11.17", "title": "Националите счупиха каръка срещу Чехия"}
{"url": "https://standartnews.com/sport/kuzmanov-se-zavrna-s-titla-ot-antaliya-406987.html", "text": "Националът по тенис за Купа \"Дейвис\" Димитър Кузманов направи успешно завръщане на корта след 6-седмично отсъствие заради лечение на контузия на коляното и спечели титлата на турнира по тенис в Анталия (Турция) с награден фонд от 15 хиляди долара. Поставеният под номер 2 пловдивчанин надделя на финала над водача в схемата Ерман Касанова (Аржентина) с 6:4, 2:6, 6:1  след малко повече от два часа игра. Кузманов пропиля аванс от 4:1 гейма, но все пак взе първия сет в ключов пробив в края. Във втората част Касанова направи серия от пет поредни гейма, за да изравни, но в решителния трети сет българинът взе 20 от първите 24 разигравания и дръпна с 5:0, което се оказа решаващо. Така той заслужи 19-а титла на сингъл в кариерата си и втора за сезона след последния си триумф също в Анталия през месец май. С победата Кузманов си осигури 10 точки за световната ранглиста и 2160 долара", "date": "2019.11.17", "title": "Кузманов се завърна с титла от Анталия"}
{"url": "https://standartnews.com/svyat/stotitsi-khilyadi-chekhi-s-ultimatum-km-premiera-babish-406935.html", "text": "Над 200 000 участници в митинг в Прага поставиха ултиматум на премиера и милиардер Андрей Бабиш до края на годината да реши конфликта на интереси - или да се откаже от своя холдинг \"Агроферт\" (Agrofert) и собствените си медии, или да подаде оставка от заемания пост. В противен случай ще бъдат организирани масови протести из цялата страна. \"Ако до 31 декември тази година той не реши своя конфликт на интереси, ние имаме готовност от януари да започнем с митинги по цялата страна, които ще имат протестен характер. Те ще бъдат масови и информацията за ситуацията в страната ще се разпространи по цял свят”, заявиха организаторите на митинга. Милиардерът Бабиш е обвиняван в корупция и срещу него се води разследване на Европейската комисия по подозрение в конфликт на интереси заради холдинга му \"Агроферт\". Министър-председателят на Чехия отхвърля тези обвинения. Той бе уличен и като агент на службите по времето на комунизма, показват тайни досиета на полицията от 80-те. Милиардерът отрича и това.", "date": "2019.11.17", "title": "Стотици хиляди чехи с ултиматум към премиера Бабиш"}
{"url": "https://standartnews.com/svyat/venetsiya-chaka-novo-navodnenie-406962.html", "text": "Нов връх на \"висока вода\" се очаква в неделя във Венеция около обяд като нивото може да достигне 160 сантиметра, според центъра за наблюдение на приливна. Така, под вода може да бъде до 77% от повърхността на италианския град. Кметът на Венеция обяви във видео обръщение затварянето на централния площад на Сан Марко, който е един от най-ниските места в града. Преди ден Италианската служба за гражданска отбрана назначи и спешен комисар за реконструкцията на града, който ще решава и финансови въпроси за разпределението на 20 000 000 евро, които италианският съвет на министрите отпусна за първите ефекти от наводненията. Те предвиждат компенсации на хората в на 5 000 евро, а на компаниите – 20 000 евро. Заемите се замразяват за срок от 1 година.. В началото на седмицата нивото на водата доближи 187 сантиметра, 80% от града бе наводнен. Това ниво се сравнява единствено с наводненията през 1872 година. Властите в италианския град отвориха и специална банкова сметка за изпращане на средства, както от страната, така и от чужбина. Службата за гражданска отбрана обяви и специален  SMS за всички, които искат да пологнат.", "date": "2019.11.17", "title": "Венеция чака  ново наводнение"}
{"url": "https://standartnews.com/svyat/rusiya-vrshcha-na-ukrayna-zadrzhanite-v-kerch-korabi-406992.html", "text": "Задържаните през миналия ноември в Керченския залив украински кораби „Бердянск“, „Никопол“ и влекачът „Яна Капу“, напуснаха стоянката в пристанище Керч, придружени от руски кораби, съобщи източник в силовите структури на Крим пред РИА Новости. Според събеседника на агенцията, корабите и влекачът ще бъдат предадени на украинската страна в неутрални води. \"Корабите ще отидат до мястото на срещата без военен конвой, нашите териториални води минават покрай полуострова и не е необходима допълнителна охрана. От страна на Украйна също излязоха кораби без оръжие на борда\", каза за РИА Новости Дмитрий Белик, депутат от Държавната дума от Севастопол. Киев е изпратил влекачи  и кораб за търсене и спасяване за задържаните кораби. Според съобщения в медиите, трансферът ще се извърши в морето, на около 60 мили от Одеса, недалеч от кримския нос Тарханкут.", "date": "2019.11.17", "title": "Русия връща на Украйна задържаните в Керч кораби"}
{"url": "https://standartnews.com/svyat/treti-pt-za-sedmitsa-venetsiya-e-pod-voda-407003.html", "text": "Прочутият италиански град Венеция отново е под вода. Това е третото наводнение в рамките на една седмица. Днес следобяд нивото на водата достигна 150 сантиметра. Най-високото отчетено ниво в града е било през 1966 година - 194 сантиметра. В четвъртък италианското правителство обяви извънредно положение и одобри 20 милиона евро първоначална спешна помощ за подпомагане на възстановяването на Венеция. Кметът Луиджи Бруняро съобщи, че градът поставя началото на програми, които да помогнат на физически лица и на магазини и предприятия да се съвземат от случилото се. Физическите лица могат да получат 5000 евро помощ, а магазините и предприятията - 20 000 евро. До сега щетите се изчисляват на около 1 милиард евро.", "date": "2019.11.17", "title": "Трети път за седмица Венеция е под вода"}
{"url": "https://standartnews.com/regionalni/unikalna-izlozhba-s-nakhodki-ot-ryakhovets-406967.html", "text": "Изложба, представяща най-новите находки и научни открития от поредното археологическо лято на крепостта Ряховец, бе открита в Исторически музей - Горна Оряховица и ще приема посетители един месец.  Откриването й направи новоназначеният заместник-кметът Пламен Мадемов, който бе директор на Историческия музей по време на разкопките.  Мая Иванова – зам.-ръководител на екипа, вече като директор на Музея припомни, че в петото археологично лято са открити 300  уникални артефакти, като най-голям е интересът към печатите върху амфорни дръжки, по които може да се съди за търговския живот от III-I в. пр. Хр.  По традиция музеят отличава със специални грамоти децата от единствената у нас Археологическа школа. Тази година в нея участваха ученици от СУ „Георги Измирлиев” и СУ „Вичо Грънчаров” от Горна Оряховица, СУ „Максим Райкович” от Лясковец и СУ „Емилиян Станев” от Велико Търново. За децата беше особено интересно да видят артефактите, в чието намиране са участвали. Над 30 момчета и момичета ентусиазирано обясняваха кое от подреденото в изложбата, къде и как е намерено. Сред тях е и 16 годишната Румяна Трифонова, младата надежда за града за наследник на Индиана Джоунс.", "date": "2019.11.17", "title": "Уникална изложба с  находки от Ряховец"}
{"url": "https://standartnews.com/svyat/protesti-v-iran-zaradi-tsenata-na-benzina-406994.html", "text": "Протести избухнаха в Ислямска република Иран, след като правителството неочаквано обяви, че се вдига цената на бензина. Най-малко двама души са загинали. Цените се повишиха с поне 50% в петък, тъй като субсидиите за бензин бяха намалени. Властите казаха, че искат да освободят пари, с които да помогнат на бедните. Един човек беше убит по време на протестите в централния град Сирджан. Държавната информационна агенция на Иран съобщи за сблъсъци между полицията и протестиращи, когато демонстрантите нападнали склад за гориво и се опитали да го подпалят. Още няколко протестиращи бяха ранени. Друг демонстрант пък загина в град Бехбахан. В няколко града десетки шофьори блокираха пътищата, като изключиха двигателите на автомобилите си и ги зарязаха по улиците. Иран вече страда икономически заради строгите санкции, наложени от САЩ, след като Вашингтон реши да се оттегли от ядреното споразумение с Иран, подписано през 2015 г. Според новите правила всеки шофьор има право да купи 60 литра бензин на месец на цена от 15 хил. риала (или 13 цента) за литър. Всеки литър над това количество ще струва 30 хил. риала. Досега шофьорите имаха право да купят до 250 литра на месец на цена от 10 хил. риала за литър.", "date": "2019.11.17", "title": "Протести в Иран заради цената на бензина"}
{"url": "https://standartnews.com/svyat/vrazhda-mezhdu-dve-familii-prati-11-v-bolnitsa-v-odrin-407002.html", "text": "При престрелка в кафене в Одрин са ранени 11 души. Стреляно е с пистолет по посетителите. Пострадалите са седели отпред, съобщава вестник „Сабах“. Те са били откарани в болница за лечение. Очевидци разказват, че автомобил с четирима души спрял пред кафенето и от него започнало да се стреля, пише Марица. Всички хора, които се намирали в близост, налягали по земята. Според свидетели, цитирани от „Сабах“, става въпрос за вражда между две фамилии, които живеят в квартала, където се намира и кафенето.", "date": "2019.11.17", "title": "Вражда между две фамилии прати 11 в болница в Одрин"}
{"url": "https://standartnews.com/regionalni/blagotvoritelna-kampaniya-izpleti-toplina-406998.html", "text": "Възрастни хора от Габрово за втора поредна година се включват в националната благотворителна кампания „Изплети топлина”. Те плетат шапки, шалове, ръкавици и чорапи за хора в нужда. Жените от дневните центрове за хора с увреждания и за възрастни отново са сред най-активните участнички в кампанията, чийто инициатор е фондация „Има начин”. Тази година в благотворителната кампания се включва и Клубът на инвалида, както и жени от читалищата в селата Поповци, Армените, Враниловци и Харачери. Преди да е дошла истинската зима, те ще оплетат топли шапки, шалове, ръкавици и чорапи за останалите без дом, деца и възрастни в нужда. Кампанията продължава до края на ноември и всеки, който желае да участва с дарение на прежда или със сръчността си, може да се обърне към Центъра за работа с доброволци в Габрово, предава БНР.", "date": "2019.11.17", "title": "Благотворителна кампания „Изплети топлина”"}
{"url": "https://standartnews.com/svyat/lukashenko-shche-se-kandidatira-za-nov-prezidentski-mandat-406996.html", "text": "За нов мандат като президент на Беларус възнамерява да се кандидатира президентът на страната Александър Лукашенко, предаде ТАСС. Президентските избори в Беларус са планирани за 2020 година. \"Аз обезателно ще предложа своята кандидатура, а хората ще направят избор\", каза той като отбеляза, че не се е \"вкопчил за този пост\". Според Лукашенко изборите за президент трябва да се проведат не по-късно от края на август идната година. На забележката, че през лятото хората са в отпуски, Лукашенко отвърна, че който иска, ще гласува. Критики за големи нарушения на днешните парламентарни избори в страната пък отправи опозицията в Беларус. Около 500 нарушения са били установени от наблюдатели от опозиционните партии. Според тях служителите в изборните секции завишавали броя на хората, отишли да гласуват. Правозащитници, наблюдаващи протичането на изборния ден, казаха, че са били изгонени от изборни секции и не им е било позволено да снимат. Гражданите на Беларус избират 110 депутати в долната камара на парламента. Изборът обаче не е голям: основните опозиционни лидери и единствените двама депутати от опозицията са изключени от вота, съобщава БНР. \"Ако обществото не харесва как президентът организира вота, то може да си избере нов президент догодина\", заяви Александър Лукашенко, след като гласува.", "date": "2019.11.17", "title": "Лукашенко ще се кандидатира за нов президентски мандат"}
{"url": "https://standartnews.com/regionalni/v-yambol-se-gotvyat-za-zimnoto-pochistvane-407000.html", "text": "Подготовката за зимното поддържане на общинската и републиканската пътна мрежа на територията на Ямболска област вече приключва. Републиканската пътна мрежа на територията на областта е близо 640 км, от които 35 км са от автомагистрала „Тракия”. За поддържането им през зимните месеци са осигурени 13 машини, 100 тона сол и 20 тона калциев дихлорид. До дни ще приключи и ремонтът на източния обходен път на Ямбол, посочи областният управител Димитър Иванов. „За нас е важно тези оставащи дни преди зимния сезон да завършим източния околовръстен път, включително и с маркировката, която е необходима”. За почистването на пътищата първи, втори и трети клас ще работят 64 машини, осигурени са и необходимите количества сол и пясък, уверяват от  областното пътно управление.", "date": "2019.11.17", "title": "В Ямбол се готвят за зимното почистване"}
{"url": "https://www.standartnews.com/sport/verstapen-trgva-prvi-v-braziliya-406942.html", "text": "Холандецът Макс Верстапен с \"Ред Бул\" спечели квалификациите за място за Гран При на Бразилия във Формула 1. Верстапен беше най-бърз на пистата \"Интерлагос\" с 1:07.508 минути и записа втори полпъзишън в кариерата си. Трикратният победител в Гран при на Бразилия Себастиан Фетел (Германия) с \"Ферари\" остана втори на 123 хилядни от секундата. Миналогодишният  шампион на \"Интерлагос\" Люис Хамилтън (Великобритания) с \"Мерцедес\", който вече си осигури шеста световна титла, се класира трети на 191 хилядни. Шарл Льоклер (Монако) с \"Ферари\" завърши четвърти на 220 хилядни, но ще стартира от седмата редица заради наказание от 10 места. Така Валтери Ботас (Финландия), който остана пети на 366 хилядни, ще започне от втора редица до съотборника си в \"Мерцедес\" Хамилтън. ", "date": "2019.11.17", "title": "Верстапен тръгва първи в Бразилия"}
{"url": "https://www.standartnews.com/sport/tsitsipas-specheli-finalt-v-london-407004.html", "text": "Стефанос Циципас е новият шампион от финалите на АТП в Лондон. В изключителен сблъсък, 21-годишният гръцки талант победи Доминик Тийм (Ав) с 6:7 (6), 6:2, 7:6 (4) след повече от два часа и половина игра. По този начин Циципас спечели най-голямата титла в кариерата си. \r\nТова беше седми дуел между двамата, а Циципас записа трета победа. За нея той ще си осигури $2,656,000 от наградния фонд и 1300 точи за ранглистата на АТП. Финалистът Тийм ще трябва да се задоволи с $1,302,000 и 800 точки. \r\nМачът тази вечер в Лондон беше повече от достоен за финал. В първия сет играта беше изключително равностойна и двамата претенденти взимаха сервис-геймовете си, като така заслужено се стигна до тайбрек, в който по-опитният Тийм се наложи с 8:6 точки. \r\nЗагубата на първата част по никакъв начин не се отрази негативно на Циципас, който наложи контрол през втория сет и поведе с 5:1 гейма, след което изравни след 6:2. \r\nВъв финалната част Циципас първи нанесе тежък удар и поведе с 3:1 гейма, но Тийм отговори и изравни за 3:3. В крайна сметка отново се стигна до тайбрек, в който младокът от Гърция се налижи със 7:4 точки. \r\n„За мен това е много труден момент. Поздравления за Стефанос, който изигра не само страхотен финал, но и турнир като цяло. Надявам се, че в бъдеще ще играем на още много големи финали един срещу друг“, каза в интервюто на корта финалистът Тийм.", "date": "2019.11.17", "title": "Циципас спечели финала в Лондон"}
{"url": "https://www.standartnews.com/sport/barsa-i-mesi-pregovaryat-za-nov-dogovor-406968.html", "text": "Спортният директор на Барселона Ерик Абидал коментира пред испанските медии, че клубът води преговори за продължаване на договора със звездата на тима Лео Меси. \"Преговорите все още се водят. Не зная, дали ще се появят новини в близко време, тъй като решението зависи от играча и от неговото обкръжение. Клубът разчита, че въпросът ще бъде решен възможно най-скоро. Срокът на договора ще е ясен, след като всичко стане ясно, но аз съм настроен позитивно\", коментира Абидал пред Мундо Депортиво. \"Също така обсъждаме договора и на Фати. Той е млад футболист, който ние трябва да защитим. Трябва да обсъдим всички детайли със семейството му и агентът му\", каза Абидал по повод договора и на младока Ансумане Фати, който от старта на сезона има 8 мача и е реализирал два гола за каталунския тим.", "date": "2019.11.17", "title": "Барса и Меси преговарят за нов договор"}
{"url": "https://www.standartnews.com/sport/natsionalite-igrayat-s-chekhiya-dnes-406944.html", "text": "България излиза срещу Чехия на Националния стадион \"Васил Левски\" тази вечер от 19,00 ч в последен двубой от европейските квалификации по футбол за Евро 2020. И за двата тима срещата ще е за престиж, тъй като гостите вече се класираха за континенталния форум, а България има шанс да стори това чрез бараж следващата година. Мачът ще е белязан и от още едно събитие, а именно последния мач на капитана Ивелин Попов, който обяви вчера, че ще се оттегли. Също така на този ден точно преди 26 години Господ беше българин, когато на \"Парк де Пренс\" Емил Костадинов наказа Франция и класира националите на световното първенство в САЩ 94. Неприятно ще е, че срещата ще бъде пред празни трибуни заради наказанието за расизъм, което ни бе наложено след мача с Англия. Националният отбор ще се опита да запише успех през тази календарна година, тъй като до сега през 2019 нямаме победа, а това е вече в 12 поредни мача. Последният успех на \"трикольорите\" беше срещу Кипър (2:1) в Лигата на нациите на 16 октомври 2018 година. Очаква се да има някои промени в сравнение с приятелската среща с Парагвай преди дни. На вратата се очаква да започне Пламен Илиев, а пред него в защита ще действат Страхил Попов, Божидар Чорбаджийски, Георги Терзиев и Петър Занев. Симеон Славчев ще си партнира с Кристиан Малинов в средата на терена, а Кирил Десподов и Вандерсон ще бъдат на крилата. Атаката ще води Димитър Илиев, а зад гърба му ще го подкрепя Ивелин Попов. Треньорът на Чехия Ярослав Шилхави пък се очаква да пусне в игра Вацлик под рамката и Цоуфал, Челустка, Брабец и Борил в отбрана. Сучек и Крал ще са двойката опорни полузащитници, а пред тях като плеймейкър ще действа Дарида. Масопуст и Янкто ще оперират по крилата, а атаката ще води Кръменчик.", "date": "2019.11.17", "title": "Националите играят с Чехия днес"}
{"url": "https://www.standartnews.com/sport/pobedikhme-frantsiya-zashchoto-byakhme-semeystvo-406945.html", "text": "- Господин Михов, какво остана скрито от хората през годините за 17 ноември 1993 г? - Хубавото е, че тогава бяхме без маски (смее се) и всичко се говореше в очите. Не се знае че големите футболисти, които имахме тогава не се долюбваха много. Влизаха ли на терена обаче забравяха всичко. Ние имам предвид Димитър Пенев, ръководството и аз не се правехме на шефове. Бяхме една фамилия, приятели, които си споделяхме. Навсякъде бяхме заедно с момчетата. Нищо лошо не сме правили. Ходихме в най-хубавия клуб на \"Бийтълс\". Разрешамах им по едно малко ии чаша вино. Близостта, откровенноста и забравянето на междуособиците доведе до успеха в Париж. - Помогна ли и това, че ги заведохте на дълъг лагер в Германия преди този мач, а и че все още нямаше интернет и социални мрежи? - Този лагер може би беше най-добрия ход тогава. Някой даде идеята и аз я подкрепих. Христо Йосифов, Бог да го прости намери една много хубава база до Франкфурт. Напрежението преди този мач беше страшно. Този лагер помогна малко да не мислят за мача. Просто да разпуснат. Там играехме футбол на малки вратички. Аз също участвах. Петър Василев от БНТ също се включваше и както играехме коментираше. Получи се голям кодош. Всички бяха с усмивки. Поканих там на гости моя голям приятел Гюнтер Нетцер. Важното бе, че никой не говори за мача. Ситуацията бе, че все едно утре имаме контрола. Чак в деня преди мача всеки вече беше позамислен. Тръгнахме за Париж и от там нататък всичко се знае. Това предразполагане се оказа решаващо за успеха. Искахме и да ги отървем от милионите въпроси преди мача в България. - Толкова ли бяхте сигурен вие лично в успеха срещу Франция, че заведохте на \"Парк де Пренс\" пълен самолет с журналисти и ВИП гости? - Каних много хора. Бяха 67, ако не се лъжа. В самолета бяха все хора помагащи на футбола и журналисти. Вкрайна сметка обаче не се охарчихме много, защото Христо Йосифов намери тогава пробив между френската федерация и туроператорската фирма, която ги обслужва. Оказа се, че те са в конфликт. Йосифов използва това и платихме за хотела във Версай 3 пъти по-малко от реалната сума. Това ни даде възможност да поканим повече хора. А и моя оптимизъм беше стигнал до високи честоти. Казвах им - Идвайте да видите победата и как ще се класираме. Хората тогава ме гледаха учудено (смее се). Шефът на френската федерация тогава ни покани на официален обяд преди мача. Ние бяхме единствените от нашата квалификационна група на които оказваха подобна чест. Явно бяха сигурни, че са се класирали за световното и искаха да почерпят предварително. Та тогава френският футболен президент ни попита толкова ли сме богати, че да спим във Версай. Ицо Стоичков няма да забравя какво му отговори: Ние не само, че имаме възможност да спим във Версай, ами аз пред президента Михов ви каня вас и целия ваш борд да дойдете да ни гледате в САЩ на световното на наша издръжка\". На този обяд не си взех довиждане, а казах, че ще се върнем като победители. За това и бях резервирал за след мача 8 блок маси. Най-интересното е, че на сутринта след мача бившия президент на френската федерация гледал мача по телевията до 85-ата минута и на следващия ден отишъл в централата с огромна бутилка шампанско да се черпи за класирането за световното в САЩ. След този мач вече бях в оставка, но бях направил стратегия с много фирми, които правят сувенири на всеки мач, където играем да имаме български сувенири. Това до този момент липсваше. Вкрайна сметка в САЩ и без рекламни материали станаха четвърти в света и свършиха работа. - От 2004-а година България не е играла на голям футболен форум. До кога ще продължава този спад? - Ще се върна малко назад. Ние забравихме какво е махленски и училищен футбол. Едно време имаше големи области, които произвеждат футболисти, а за да има производство, трябва да има производители. Тези производители трябва да минат една школа, а някои си бяха и природно надареди да търсят и откриват най-добрите. Те работеха върху това освен да научат на футбол децата, да създадат в тях човека и да го възпитат. Сега такива треньори няма.  Това за мен е разковничето. За да имаме силно поколение трябва да започнем да създаваме треньорски кадри. Там къдете се е произвеждало трябва да се обучат кадри и до година две може да се случат нещата. Не да събираме от 300-400 деца такси, а да се отнасяме към всеки един талант, както навремето. Навремето, когато едно дете не можеше да рита с левия крак, след тренировка треньора оставаше с него и работеше. Имаше специфика. Както Ицо Стоичков си знае треньорите, които са го направили и си имаше любим треньор. Сега много малко имат любим треньор. Вероятно и от родителите идва голямата промяна. Всеки търси във своето дете бъдещия Стоичков, Сираков или Бербатов. И от там тръгват едни взаимовръзки с треньорите, и не винаги играят най-добрите при юношите. От там тръгват нещата. Там са изкривени, за да имаме нов етап за 94-а. - А купуването на чужденци на \"килограм\" не пречили на развитието на футбола ни? -Това си е стратегия на клубовете. Те търсят да вземат готов продукт, а ние говорим за наш продукт. Аз продължавам да си обичам \"Произведено в България\" (смее се), както и треньори, така и футболисти. Най-големите ни успехи са дошли от български футболисти и треньори. Тогава и първенствоно ни е било равностойно и с голяма конкуренция. Единственият чужд треньор, който е постигнал успех, доколкото си спомням е Рудолф Витлачил. За мен правилния път е да се обърнем към българското, както прави един Венци Стефанов. Няма начин това да не даде плод. Ние с него сме работили заедно 3-4 месеца, когато Славия спечели титлата и купата. България ражда таланти. Просто трябва да ги търсим и да ги развиваме. Сигурен съм, че ще дойде скоро времето, когато отново ще имаме силен национален отбор с големи имена, които да ги търсят големи отбори. - Какъв тип човек трябва да застане начело на българския футбол? - Това е много относително, защото понякога има хора без висше образование, а са природно интелигентни. Природата понякога дава нещо, а взема друго. За мен първо трябва да има управленческа стратегия в БФС. Управлението на един процес, без значение дали е във футболния съюз, трябва да се прави на базата на една стратегия. Била тя за 3 или 5 години. За нея вече трябва да наместиш хората в тези направление, които да ги ръководят. Да ги овластиш и да са независими. Да им платиш добра заплата, но и да изискваш от тях. На втората година, като няма резултати го махаш. Трябва да се иска резултат, защото никой не говори, че Боби Михайлов направи една много добра основа. Говоря за база, за връзка с Европа. Ние за първи път имаме такова европейско лоби с толкова хора в комисиите. Българите сме такива хора, че бързо забравяме. Аз съм го изпитал на свой гръб. За мен Боби бе умишлено свален с тези провокации. Мисля, че има заиграване. Ще видим от къде идва, когато дойде конгреса. За мен президентът на БФС трябва да е управленец, който да разбира от това което иска да направи. Той ще си намери изпълнители, които да разбират от футбол, ако не е футболен човек. - След ВИП брадър влязохте и в Маскирания певец. Кое е следващото президвикателство пред Валентин Михов? - Няма такова. Един живот не продължава толкова много дълго. Може би мен ме канят в тези предавания да вдигна средната възраст, защото другите бяха млади участници. Просто искаха да има един по-белокос човек, който да създава баланс. Млади, млади, но трябва да чуят и някой по-мъдра приказка. Било то от най-възрастния участник или от Бухала (смее се). Казвам го на шега, но има и логика в това, защото аз съм човек колективист. С всичките си косури, аз навсякъде съм бил позитивен. За мен участието в тези предавания беше удоволствие, а също така намерих и много нови приятели. И с Ути, и с Лара, с Торнев, с Христо Живков, с Рени станахме много големи приятели. С Емануела се опитаха да ни скарат, но се видя, че търсеха под вола теле. Не успяха някои хора да постигнат това, което целяха. В прекрасни отношения съм с всички. - Сега е модерно човек да разказва, къде е бил преди 30 години на 10 ноември. Вие къде бяхте? - В Младост. От 40 години съм в този квартал. Тогава даже гледах този пленум по телевизията на който другаря Живков беше като в транс. Скоро пак го гледах. Все едно те беше той. Аз като човек живял преди 89-а и след това мога да кажа много неща. И в двата строя има много положителни неща. Много хора говорят, че Живков не е основния виновник за източването на парите. Аз не съм бил в кухнята и за това не мога да говоря. Важното е, че имаше много положителни неща и трябваше да се оставят, а други да се отстранят и да направят другото, което го виждат демократите. Сравнявайки и двете неща надали има човек, който да направи баланс или равносметка, кое е по-добро. Аз не искам да ги сравнявам и да живея в миналото. До 10-и ноември всички бяхме еднакво бедни. Получавахме едни заплати. 10-и ноември ме завари като началник отдел в Кореком. Мойта заплата беше 210 лева, а в края на годината взимахме и премии, които ги чакахме с ококорени очи (смее се). Имахме и семейни карти за почивка през лятото за море. Имаше придобивки. С тези пари тогава не можеше да си купиш кола или жилище, но ми стигаха да живея нормално. Сега може би това има рязка поляризация. Има много богати, по средата няма нищо и има много бедни. Навремето парите бяха по-скъпи. Не говоря за инфлация, а за това, че с парите тогава можеше да купиш много повече неща и придобивки. Сега вече има икономисти, има министър на финансите и хора, които те трябва да обесняват, а не аз. Сега съм щастлив, че ги има тези магистрали. Нашият министър председател го прави и то мисля, че добре. Не съм от тези, които се прекланят или четкат или се подмазват. Имам обаче една забележка, че тези когато се правят тези магистрали трябва да има контрол. Кой ги прави и с какво качество. Тук имам малко съмнение дали всичко е точно в дренажа, дали точно се слага, защото съм бил свидетел в Германия, как се прави магистрала. Да не издребняваме обаче. Важното е, че все пак ги има, въпреки, че бургаската магистрала вече стана за основен ремонт. Във футбола се направиха добри неща. Ето от няколко години премиерът направи връзката с министър Кралев и за първи път в историята има взаимодествие между държавата и футболния съюз. Дадоха се пари за детско-юношески школи, за изграждане на бази. Така трябва да бъде. Така е в цял свят. Това са хубави неща.", "date": "2019.11.17", "title": "Победихме Франция, защото бяхме семейство"}
{"url": "https://www.standartnews.com/sport/kuzmanov-se-zavrna-s-titla-ot-antaliya-406987.html", "text": "Националът по тенис за Купа \"Дейвис\" Димитър Кузманов направи успешно завръщане на корта след 6-седмично отсъствие заради лечение на контузия на коляното и спечели титлата на турнира по тенис в Анталия (Турция) с награден фонд от 15 хиляди долара. Поставеният под номер 2 пловдивчанин надделя на финала над водача в схемата Ерман Касанова (Аржентина) с 6:4, 2:6, 6:1  след малко повече от два часа игра. Кузманов пропиля аванс от 4:1 гейма, но все пак взе първия сет в ключов пробив в края. Във втората част Касанова направи серия от пет поредни гейма, за да изравни, но в решителния трети сет българинът взе 20 от първите 24 разигравания и дръпна с 5:0, което се оказа решаващо. Така той заслужи 19-а титла на сингъл в кариерата си и втора за сезона след последния си триумф също в Анталия през месец май. С победата Кузманов си осигури 10 точки за световната ранглиста и 2160 долара", "date": "2019.11.17", "title": "Кузманов се завърна с титла от Анталия"}
{"url": "https://www.standartnews.com/sport/natsionalite-schupikha-karka-sreshchu-chekhiya-406999.html", "text": "Сушата свърши. Навръх историческия за българския футбол 17-и ноември българските национали по футбол постигнаха първа победа след 12 мача без такава. На празния заради наказание стадион \"Васил Левски\" воденият от Георги Дерменджиев тим надви Чехия с 1:0 в последния си мач от квалификациите за Евро 2020. Единственото попадение в мача вкара Васил Божиков (56). Чехите могат да съжаляват, че не взеха поне точка, защото владееха играта през почти целия мач. Отлично за националите ни игра вратаря Георги Георгиев. Двубоят бе и официален дебют за новия треньор на нашите Георги Дерменджиев. Също така за последно с екипа на България игра и капитана на тима Ивелин Попов. За него това бе мач №91 за националния и с него влезе в топ 5 на футболистите носили екипа на България. В другия мач от нашата група лидерът в класирането Англия срази като гост Косово с 4:0. Крайно класиране в групата: 1. Англия 7 0 1 37:6 21 т 2. Чехия 5 0 3 13:11 15 т 3. Косово 3 2 3 13:16 11 4. БЪЛГАРИЯ 1 3 4 6:17 6 5. Черна гора 0 3 5 3:22 3", "date": "2019.11.17", "title": "Националите счупиха каръка срещу Чехия"}
{"url": "https://www.standartnews.com/sport/futbolt-po-televiziyata-na-17-noemvri-406951.html", "text": "14,00 ч Транмиър - Уикъмб, Диема спорт 2 \r\n \r\n16,00 ч Сърбия – Украйна, БНТ 3 \r\n \r\n19,00 ч България — Чехия, БНТ 1 \r\n \r\n21,45 ч Албания — Франция, БНТ З \r\n \r\n0,00 ч СП до 17 г., Мексико – Бразилия, БНТ \r\n ", "date": "2019.11.17", "title": "Футболът по телевизията на 17 ноември"}
