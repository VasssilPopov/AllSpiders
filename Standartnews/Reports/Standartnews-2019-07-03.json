{"url": "https://standartnews.com/sport/levski-se-vdigna-za-11-s-yng-boys-396239.html", "text": "Левски и шампионът на Швейцария Йънг Бойс завършиха при резултат 1:1 на терена във Фюген, където „сините“ завършиха своя подготвителен лагер. Младият Станислав Иванов беше точен в 17-ата минута, а в 77-ата Никола Нгамело изравни. Още от първата минута двата тима започнаха двубоя на високо темпо и положения не липсваха и в двете посоки. Швейцарският шампион организира опасна атака, но топката мина встрани от вратата на Миятович. „Левски“ отвърна с нападение в 13-ата минута, но пасът на Паулиньо не стигна до Иван Горанов. Малко след това Тиам изведе Станислав Иванов, той напредна на скорост и матира Фон Балмуус. В 28-ата минута вратарят на Йънг Бойс излезе предвидливо напред и изпревари Станислав Иванов, който се беше впуснал в опасна атака за Левски. Малко преди това пък Иван Горанов изпревари Нсаме на голлинията. В 35-ата минута „жълто-черните\" пропуснаха чрез Мамбимби, който стреля опасно, но топката не попадна във вратата на Миятович. Малко преди края Тиам и Станислав Костов бяха много близо до втори гол в полза на „сините“. Халфът пое топката след центриране, финтира противник и стреля, но защитник изби през голлинията. Топката попадна в Костов, който финтира противник, а след това стреля над гредата. В 40-ата минута пък Гаудино нацели гредата от фаул. Второто полувреме започна с пропуск на Мариани, чийто удар беше избит пред голлинията. В 50-ата минута Кристофър Перейра опита изстрел от далечна дистанция, който обаче не намери очертанията на вратата. Илия Димитров и Янис Каргас замениха Костов и Деян Иванов, а в 68-ата минута Стаси Иванов проби отлично отдясно, след което преодоля технично защитник и стреля силно с левия крак, но стражът Балмуус изби в корнер. В 77-ата минута Йънг Бойс изравни резултата след грешка на Каргас, от която се възползва Никола Нгамело. До края двата тима си размениха по още няколко положения, но до нов гол не се стигна. Това бе последната четвърта проверка на левскарите в Австрия, а утре „сините“ се прибират в София. Голмайстори: 1:0 Станислав Иванов (17); 1:1 Никола Нгамело (77) Левски: 1.Милан Миятович, 20. Живко Миланов (к), 70. Мартин Райнов, 39. Деян Иванов, 4. Иван Горанов, 77. Илия Юруков, 23. Хали Тиам, 8. Давиде Мариани, 99. Станислав Иванов, 7. Паулиньо, 29. Станислав Костов Старши треньор: Петър Хубчев", "date": "2019.07.02", "title": "Левски се вдигна за 1:1 с Йънг Бойс"}
{"url": "https://www.standartnews.com/sport/levski-se-vdigna-za-11-s-yng-boys-396239.html", "text": "Левски и шампионът на Швейцария Йънг Бойс завършиха при резултат 1:1 на терена във Фюген, където „сините“ завършиха своя подготвителен лагер. Младият Станислав Иванов беше точен в 17-ата минута, а в 77-ата Никола Нгамело изравни. Още от първата минута двата тима започнаха двубоя на високо темпо и положения не липсваха и в двете посоки. Швейцарският шампион организира опасна атака, но топката мина встрани от вратата на Миятович. „Левски“ отвърна с нападение в 13-ата минута, но пасът на Паулиньо не стигна до Иван Горанов. Малко след това Тиам изведе Станислав Иванов, той напредна на скорост и матира Фон Балмуус. В 28-ата минута вратарят на Йънг Бойс излезе предвидливо напред и изпревари Станислав Иванов, който се беше впуснал в опасна атака за Левски. Малко преди това пък Иван Горанов изпревари Нсаме на голлинията. В 35-ата минута „жълто-черните\" пропуснаха чрез Мамбимби, който стреля опасно, но топката не попадна във вратата на Миятович. Малко преди края Тиам и Станислав Костов бяха много близо до втори гол в полза на „сините“. Халфът пое топката след центриране, финтира противник и стреля, но защитник изби през голлинията. Топката попадна в Костов, който финтира противник, а след това стреля над гредата. В 40-ата минута пък Гаудино нацели гредата от фаул. Второто полувреме започна с пропуск на Мариани, чийто удар беше избит пред голлинията. В 50-ата минута Кристофър Перейра опита изстрел от далечна дистанция, който обаче не намери очертанията на вратата. Илия Димитров и Янис Каргас замениха Костов и Деян Иванов, а в 68-ата минута Стаси Иванов проби отлично отдясно, след което преодоля технично защитник и стреля силно с левия крак, но стражът Балмуус изби в корнер. В 77-ата минута Йънг Бойс изравни резултата след грешка на Каргас, от която се възползва Никола Нгамело. До края двата тима си размениха по още няколко положения, но до нов гол не се стигна. Това бе последната четвърта проверка на левскарите в Австрия, а утре „сините“ се прибират в София. Голмайстори: 1:0 Станислав Иванов (17); 1:1 Никола Нгамело (77) Левски: 1.Милан Миятович, 20. Живко Миланов (к), 70. Мартин Райнов, 39. Деян Иванов, 4. Иван Горанов, 77. Илия Юруков, 23. Хали Тиам, 8. Давиде Мариани, 99. Станислав Иванов, 7. Паулиньо, 29. Станислав Костов Старши треньор: Петър Хубчев", "date": "2019.07.02", "title": "Левски се вдигна за 1:1 с Йънг Бойс"}
{"url": "https://standartnews.com/kultura/rusnak-stana-chlen-na-filmovata-akademiya-na-sashch-396210.html", "text": "Руският режисьор Сергей Дворцевой стана член на Американската академия за филмово изкуство, става ясно от съобщение на уебсайта на организацията, цитирано от ТАСС. Дворцевой, който засне филмите \"Денят на хляба\" и \"Айк\", ще участва в избора на номинации и победители за \"Оскар\". В допълнение към него, филмовата академия прие още певицата Лейди Гага, която получи статуетка през 2019 г. за песента към филма „Роди се звезда”, актьора Том Холанд, който е изиграл Spider-Man, и актриса Елизабет Мос, която изигра главната роля в поредицата „Приказка за слугинята“ (The Handmaid’s Tale). Общо през 2019 г. във филмовата академия са приети 842 души от 59 страни. През 2019 г. Оскар в най-престижната номинация \"Най-добър филм\" спечели филмът \"Зелената книга\" (Green Book).", "date": "2019.07.02", "title": "Руснак стана член на филмовата академия на САЩ"}
{"url": "https://www.standartnews.com/sport/globyavat-grigor-na-uimbldn-396216.html", "text": "Григор Димитров ще трябва да заплати глоба. Това стана ясно, след като българинът е отказал да се яви на пресконференцията след петсетовата загуба на Уимбълдън от Корентен Муте снощи, съобщи БНР, покозавайки се на tenniskafe.com. На страницата за медии на турнира от Големия шлем наистина няма транскрипция с думи на българина. Според правилника, ако има заявен интерес от медиите към даден тенисист, той е длъжен да говори пред медиите. Организаторите ще обявят по-късно размера на санкцията, която се удържа от наградния фонд на играча. \r\nТя ще бъде почти сигурно между 1000 и 3000 лири. За поражението вчера Димитров взема 45 хилди паунда преди облагането на сумата с местни данъци. При предишната си петсетова загуба в първи кръг на турнир от Големия шлем - на \"Ролан Гарос\" през 2016 година от Виктор Троицки, Григор се яви пред журналистите и отговаря на въпроси, въпреки че определено беше в лошо настроение.", "date": "2019.07.02", "title": "Глобяват Григор на Уимбълдън"}
{"url": "https://standartnews.com/sport/globyavat-grigor-na-uimbldn-396216.html", "text": "Григор Димитров ще трябва да заплати глоба. Това стана ясно, след като българинът е отказал да се яви на пресконференцията след петсетовата загуба на Уимбълдън от Корентен Муте снощи, съобщи БНР, покозавайки се на tenniskafe.com. На страницата за медии на турнира от Големия шлем наистина няма транскрипция с думи на българина. Според правилника, ако има заявен интерес от медиите към даден тенисист, той е длъжен да говори пред медиите. Организаторите ще обявят по-късно размера на санкцията, която се удържа от наградния фонд на играча. \r\nТя ще бъде почти сигурно между 1000 и 3000 лири. За поражението вчера Димитров взема 45 хилди паунда преди облагането на сумата с местни данъци. При предишната си петсетова загуба в първи кръг на турнир от Големия шлем - на \"Ролан Гарос\" през 2016 година от Виктор Троицки, Григор се яви пред журналистите и отговаря на въпроси, въпреки че определено беше в лошо настроение.", "date": "2019.07.02", "title": "Глобяват Григор на Уимбълдън"}
{"url": "https://www.standartnews.com/sport/andrian-andreev-aut-ot-uimbldn-396221.html", "text": "Българинът Адриан Андреев се е оттеглил от участие в надпреварата при юношите на “Уимбълдън”, която започва на 6 юли. Името му вече не фигурира в списъка на тенисистите, заявени за турнира на трева от Големия шлем, съобщи БНР. Осмият в световната ранглиста при подрастващите софиянец не успя да се възстанови от контузията в лявата китка, която го принуди да се откаже на “Ролан Гарос”. Така вероятно последното състезание при юношите за 18-годишния Андреев ще бъде Откритото първенство на Съединените щати в Ню Йорк през септември. Миналата година Адриан спечели там титлата на двойки. \r\nСлед отпадането на Григор Димитров вчера, последният български участник в „Ол Инглънд клъб“ ще бъде Магдалена Малеева. Тя ще играе следващата седмица в турнира на двойки при легендите заедно с хърватката Ива Майоли. През 2015 г. Маги и Рене Стъбс от Австралия спечелиха титлата.", "date": "2019.07.02", "title": "Адриан Андреев аут от \"Уимбълдън\""}
{"url": "https://standartnews.com/regionalni/i-blagoevgrad-s-podzemni-konteyneri-396208.html", "text": "Първите подземни контейнери за битов отпадък в Благоевград вече са въведени в експлоатация. В централна градска част към момента са поставени монтирани общо осем подобни съда. Три от тях се намират в пространството между сградата на Камерна опера и Минералната баня, два - при паркинга под пл. „Македония“ и още три на ул. „Гьорче Петров“, под НАП. Съдовете са предназначени за битов отпадък, като в тях не трябва да бъдат изхвърляни изделия от стъкло. Постепенно Община Благоевград ще надгражда проекта, като подобни съоръжения ще бъдат поставени и на други места в централна градска част, както и в кварталите. \r\nПодземните контейнери имат редица предимства пред стандартните такива. Те разполагат с качествени гумени уплътнители, които не позволяват разнасянето на неприятна миризма във въздуха. Температурата под земята е по-ниска от тази на повърхността през лятото и е постоянна, което гарантира по-бавното загниване на отпадъците. Освен това досегът на неоторизирани лица до контейнерите е ограничен. Друго предимство е по-голямата вместимост на съдовете, както и лесно и бързо обслужване, и поддържане. Поставянето на подземни контейнери е поредната стъпка за по-чиста околна среда, направена от кмета д-р Атанас Камбитов. Община Благоевград апелира за опазване на общинското имущество. При забелязване на нередности може да бъде сигнализирано на тел. 112, в делнични дни на 073/88 44 34, както и на дежурният телефон 073/88 44 06.", "date": "2019.07.02", "title": "И Благоевград с подземни контейнери"}
{"url": "https://www.standartnews.com/sport/bozhinov-raztrogna-s-levski-396207.html", "text": "Нападателят Валери Божинов се раздели официално с Левски. Ден преди старта на лятната подготовка от Левски обявиха, че новият старши треньор Петър Хубчев няма да разчита на Валери Божинов. Той обаче трябваше да договори условията по разтрогването на договора си преди официално да се раздели с клуба. \"Тръгвам си от Левски с високо вдигната глава. За мен Левски винаги ще си остане велик отбор, с велика публика. Щастлив съм, тъй като успях да помогна на Левски да се класира в Лига Европа. Единствено съжалявам, че получих контузия и не успях да бъда още по-полезен на отбора. Ще тренирам с Ботев Враца при баща ми и ще решавам как да продължи кариерати ми\", заяви Божинов. На въпрос как ще коментира действията на Петър Хубчев, Божинов заяви: \"Без коментар! Феновете ще коментират Петър Хубчев. Те са най-добрият коректив\". \"Започвам тренировки с Ботев Враца. Знаете, че там баща ми е треньор. Ще изчакам още малко, за да видя какви варианти може да излязат пред мен\", заяви Божинов.  ", "date": "2019.07.02", "title": "Божинов разтрогна с Левски"}
{"url": "https://standartnews.com/svyat/14-ruski-matrosi-zaginakha-v-podvoden-aparat-396233.html", "text": "Четиринадесет руски военни моряци-подводничари са загинали при пожар на борда на дълбоководен спускаем апарат в териториалните води на Русия. Това съобщи днес министерството на отбраната в Москва, цитирано от ТАСС и РИА Новости. Според съобщението инцидентът е станал вчера, докато екипажът е извършвал батиметрични изследвания в рамките на \"изучаване на придънното пространство на Световния океан в интерес на Военноморския флот на Русия\". Благодарение на \"самоотвержените действия\" на моряците пожарът е бил потушен, но те са загинали вследствие на отравяне от изпаренията при горенето. Понастоящем дълбоководният апарат се намира в руската военноморска база в Североморск, Мурманска област. Разследването се ръководи от главнокомандващия на ВМФ на Русия, съобщи министерството. Западните агенции цитират ТАСС и РИА и припомнят, че през август 2000 г. руската подводница \"Курск\", задвижвана с ядрена енергия, потъна в Баренцово море след две експлозии на борда. Тогава загинаха всички 118 моряци на борда.", "date": "2019.07.02", "title": "14 руски матроси загинаха в подводен апарат"}
{"url": "https://standartnews.com/biznes/angelkova-vdigna-byal-flag-shche-ima-spad-na-turisti-396231.html", "text": "Министърът на туризма Николина Ангелкова призна, че очаква спад на броя на туристите (родни и чуждестранни) това лято в курортите ни по Черноморието. \"На база на предварителните записвания и по отношение на данните, които имаме от туроператорите и от хотелиерите, очакваме за летния сезон да имаме средно между 3 и 6 процента лек спад в сравнение с предходната година\", опита да звучи по-оптимистично Ангелкова, цитирана от БНР. Броят на чуждестранните туристи, посетили страната през първите 5 месеца на годината, е близо 2,5 милиона, което е ръст с 0,3%, похвали се министърката.", "date": "2019.07.02", "title": "Ангелкова вдигна бял флаг: Ще има спад на туристи"}
{"url": "https://www.standartnews.com/sport/bezsnna-noshch-za-mesi-predi-derbito-video-396223.html", "text": "Латиноамерикански фенове винаги са били темпераментни. Преди дербито Бразилия - Аржентина на Копа Америка тази вечер в Бело Оризонте, Лео Меси и компания имаха очаквано \"нападение\" от фенове на домакините. Свидетели разкриха пред \"extraglobo\", че около 6 души са пуснали солидно количество фойерверки близо до хотела на Бълхата в квартал Саваси. Полицията не е успяла да реагира достатъчно бързо и да улови привържениците, които са се забавлявали с фойерверките някъде между 1 и 1:40 през нощта местно време. Все пак Лео Меси и компания не са пострадали и ще излязат срещу бразилците тази вечер.", "date": "2019.07.02", "title": "Безсънна нощ за Меси преди дербито (ВИДЕО)"}
{"url": "https://www.standartnews.com/sport/akrapovich-s-ludogorets-shche-ni-e-lesno-396219.html", "text": "Треньорът на Локомотив Пловдив Бруно Акрапович опита да разсее психологическото напрежение в отбора в навечерието на мача с Лудогорец за Суперкупата. Двата тима се срещат в спор за отличието на 3 юли на Националния стадион \"Васил Левски\". Според специалиста, този мач няма да е толкова напрегнат за възпитаниците му, колкото беше финалът за Купата на България. Преди месец и половина \"черно-белите\" спечелиха срещу градския съперник Ботев с 1:0 и взеха първи трофей от надпреварата в историята си.  \"Разполагаме с 18 футболисти за мача с Лудогорец. Мачът ще е по-лек от този с Ботев. Излизаме срещу много сериозен отбор, с много добра организация. Виждате каква селекция направиха. Ние обаче има с какво да ги изненадаме и ще видите. Моят отбор има голям характер\", каза Акрапович. Той изрази удовлетворението си от новите попълнения Георги Илиев и Петър Витанов и добави, че селекцията продължава. \"Още няколко дни ще наблюдавам Ияд Хамуд и ще преценя дали да подпише договор с Локомотив. В неделя правим контрола с Монтана и ще го гледам внимателно. В чужбина много държат на физиката\", коментира Бруно Акрапович факта, че от Шефилд Уендзи да отказали професионален договор на Ият Хамуд заради физиката му. \"Когато синът ми отиде в Италия, най-напред го питаха колко е висок. Ияд Хамуд може да стане като Лео Меси. Аз ще разчитам на неговите футболни качества. Лука Модрич също бе отхвърлен в Загреб, заради липсата си на физика. Голям риск е за един треньор да каже, че даден млад футболист не става. Между другото и за мен казваха, че няма да стана, но играх в Бундеслигата\", заяви още Бруно Акрапович. Той добави, че ще гледа лично мача между евентуалните съперници на Локо за Лига Европа между Спартак Търнава и Радник.", "date": "2019.07.02", "title": "Акрапович: С Лудогорец ще ни е лесно"}
{"url": "https://www.standartnews.com/sport/ministr-kralev-nagradi-medalisti-ot-evropeyskite-igri-396217.html", "text": "Министърът на младежта и спорта Красен Кралев награди състезателите от бокса, женската борба, спортната стрелба и аеробиката, както и техните треньори за успехите им на Европейските игри в Минск. В беларуската столица българските спортисти спечелиха 18 медала - 3 златни, 7 сребърни и 8 бронзови. Това е с 8 повече, отколкото на Игрите в Баку през 2015, когато нашите състезатели завоюваха 10 отличия - 1 златен, 4 сребърни и 5 бронзови. Красен Кралев поздрави лично всеки от медалистите и им пожела още по-големи бъдещи успехи. Състезателите споделиха впечатленията си от протичането на състезанията в беларуската столица и благодариха на министъра за уважението и подкрепата. Кралев проведе разговори с всеки от спортовете поотделно и се запозна с протичането на подготовката на атлетите ни за предстоящи големи първенства и Олимпийските игри в Токио през 2020. Той ги увери, че могат да разчитат на съдействие от страна на ММС за всичко, от което имат нужда, за да могат да тренират пълноценно и да представят България по най-добрия начин на бъдещите спортни форуми. На Европейските игри в Минск боксьорите ни спечелиха пълен комплект медали. При жените титла в категория до 57 кг завоюва Станимира Петрова, а бронз за България донесе Габриела Димитрова при 51-килограмовите. В мъжкия турнир, който бе със статут на европейско първенство, Даниел Асенов спечели сребро в кат. до 52 кг, но беше ощетен от съдиите. Преди 4 години в Баку боксьорите ни останаха без отличия. На българските боксьори им предстоят спортни подготвителни лагери за предстоящите европейски и световни първенства, които ще се проведат през август и септември. Женската борба отново се представи на ниво и донесе 3 медала, както бе и през 2015. Мими Христова спечели сребро в категория до 57 килограма, Миглена Селишка  завоюва бронз при 50-килограмовите, а София Георгиева (кат. до  68 кг) остана също с бронз. Няколко секунди не достигнаха на световната и европейка шампионка Тайбе Юсеин да спечели още един бронз за нашата страна. Антоанета Бонева спечели 2 медала в спортната стрелба – бронз на 10 м. въздушен пистолет и на 25 м. пистолет. На Игрите в Баку българката има сребро на 25 м. пистолет. Изключително добро представяне и на групата ни в аеробиката. Антонио Папазов, Тихомир Баротев, Ана-Мария Стоилова, Ивелина Лукаки и Дарина Пашова завоюваха сребърното отличие, като много малко не им достигна за първото място. С отличието в Минск българската аеробика записа нов връх в своето развитие, което през последните години е свързано със все по-нарастващата популярност и успешна работа в този спорт у нас. Това е първо участие на отбора на Европейски игри, тъй като на Игрите в Баку България нямаше спечелена квота. На срещата, която министърът проведе с медалистите по аеробика, стана ясно, че ММС ще осигури нова настилка за спортна зала „Дунав“ в Пловдив, където националният отбор по аеробика води своята подготовка.", "date": "2019.07.02", "title": "Министър Кралев награди медалисти от Европейските игри"}
{"url": "https://www.standartnews.com/sport/prandi-obyavi-sstava-za-olimpiyskata-kvalifikatsiya-396220.html", "text": "Селекционерът на националния отбор на България Силвано Пранди избра състава, с който трябва да бием Бразилия и да спечелим олимпийската квалификация във Варна от 9 до 11 август. \r\nТам съперници на България са олимпийските шампиони от Рио 2016 от Бразилия, Пуерто Рико и Египет. Професора няма да заложи в този отбор на 5 от най-опитните волейболисти. Така извън състава ни за олимпийската квалификация във Варна останаха Георги Братоев, Валентин Братоев, Николай Николов, Николай Учиков и Владислав Иванов. \r\nЦентралният блокировач Теодор Тодоров, който първоначално също се смяташе, че няма да се готви за турнира във Варна, все пак е попаднал сред разширения списък от волейболисти. Прави впечатление, че Силвано Пранди е повикал няколко играчи, които не са участвали в нито един турнир от Лигата на нациите през 2019 година и дори не са тренирала с разширения състав до момента през това лято. \r\nТова са разпределителят Добромир Димитров, диагоналът Венелин Кадънков и посрещачът Георги Петров. Основната част от групата ще започне подготовка на 9 юли в София, като едва няколко състезатели ще получат 5 дни повече почивка. От 15 юли всички заминават на лагер в Самоков, а на 24 и 25 юли ще се изиграят две контролни срещи със Сърбия в Белград. \r\nБългария разочарова и в последния си мач от  \r\nОт 30 юли отборът се мести във Варна, а на 2 и 3 август в зала „Конгресна” ще има проверки и с Иран. \r\n1.Георги Сеганов \r\n2. Добромир Димитров \r\n3. Владимир Станков \r\n4. Цветан Соколов \r\n5. Радослав Парапунов \r\n6. Венелин Кадънков \r\n7. Тодор Скримов \r\n8. Николай Пенчев \r\n9. Розалин Пенчев \r\n10. Мартин Атанасов \r\n11. Георги Петров \r\n12. Пламен Шекерджиев \r\n13. Виктор Йосифов \r\n14. Теодор Тодоров \r\n15. Светослав Гоцев \r\n16. Алекс Грозданов \r\n17. Красимир Георгиев \r\n18. Теодор Салпаров \r\n19. Петър Каракашев \r\n20. Мартин Иванов", "date": "2019.07.02", "title": "Пранди обяви състава за олимпийската квалификация"}
{"url": "https://www.standartnews.com/sport/udostoikha-stoyan-delchev-s-venets-na-pobeditelya-396226.html", "text": "Министърът на младежта и спорта Красен Кралев удостои олимпийския шампион по спортна гимнастика Стоян Делчев с най-високото държавно отличие в областта на спорта - „Венец на победителя“ по случай неговата 60-годишнина. Церемонията бе част от откриването на финалите на държавното лично-отборно първенство по спортна гимнастика, което се провежда в тренировъчната зала на „Арена Армеец“. Стоян Делчев е олимпийски шампион на висилка и бронзов медалист в многобоя от Игрите в Моксва през 1980 година, европейски шампион на висилка от 1977 година и абсолютен европейски шампион от 1979 година. Той е избран за гимнастик № 1 на България на 20-и век. Автор е на прелитане над висилката, което носи неговото име салто „Делчев“.  “За мен е удоволствие да връча “Венец на победителя” на един от най-успешните ни състезатели в този спорт. Още като тийнейджър съм се възхищавал на неговите изпълнения и се радвам, че има толкова млади състезатели и деца, които в днешния ден имат възможността да се докоснат до личности като него, Красимир Дунев и Йордан Йовчев и да попият от техния опит”, заяви Кралев. Спортният министър допълни, че спортната гимнастика е един от най-фундаменталните спортове, благодарение на които расте здраво и отговорно младо българско поколение. Той поздрави всички родители, които стимулират децата си да се занимават с този труден, но красив спорт и пожела успех на участниците в държавното първенство. Олимпийският шампион Стоян Делчев благодари на министър Кралев и на председателя на Българската федерация по гимнастика за уважението и за всичко, което правят за развитието на спорта в България. “Точно такива хора са необходими на българския спорт”, заяви Делчев.   По време на церемонията беше отличена единствената българска световна шампионка на прескок от шампионата на планетата през 1983 година Боряна Стоянова, която не успя да присъства на събитието. Председателят на БФГ Красимир Дунев връчи почетен плакет на министър Кралев за подкрепата, която оказва към този спорт. Във финалите на държавното първенство участват над 650 състезатели от цялата страна във всички възрастови групи.", "date": "2019.07.02", "title": "Удостоиха Стоян Делчев с \"Венец на победителя\""}
{"url": "https://standartnews.com/svyat/13-zaginakha-v-bus-pri-katastrofa-v-arzhentina-396172.html", "text": "Най-малко 13 души загинаха, а повече от 30 бяха ранени при катастрофа на автобус в аржентинската провинция Тукуман, съобщиха местните медии. Катастрофиралият автобус е превозвал пенсионери, които пътували от град Мендоза за курортното селище Термас де Рио Хондо. По неизяснени засега причини, шофьорът изгубил контрол и се обърнал. В района в този момент е имало гъста мъгла, така че видимостта е била намалена. ", "date": "2019.07.02", "title": "13 загинаха в бус при катастрофа в Аржентина"}
{"url": "https://standartnews.com/svyat/trmp-iran-si-igrae-s-ognya-396173.html", "text": "Американският президент Доналд Тръмп заяви, че Иран \"си играе с огъня\", след като Техеран обяви, че е превишил лимита си от обогатен уран съгласно споразумението от 2015 година, от което САЩ излязоха, съобщи АФП. \"Те знаят какво правят. Те знаят с какво си играят и мисля, че си играят с огъня\", бяха думите на Тръмп в отговор на въпрос какво послание има към Техеран. По-рано в изявление от Белият дом той заяви, че \"САЩ и съюзниците им никога няма да позволят на Иран да създаде ядрени оръжия\". Вашингтон настоя, че ще продължи да оказва максимален натиск върху режима в Техеран.\"Това е грешка в споразумението да се позволи на Иран да обогатява уран\", каза говорителят на Белия дом Стефани Гришам в изявление. ", "date": "2019.07.02", "title": "Тръмп: Иран \"си играе с огъня\""}
{"url": "https://standartnews.com/svyat/noviyat-ep-se-sbira-za-prvoto-si-zasedanie-396174.html", "text": "Новоизбраният Европейски парламент се събира днес в Страсбург на първото си заседание. В сряда ще бъде избран председател на ЕП. В четвъртък е възможно да бъде гласувано предложението за следващ председател на Европейската комисия, ако днес Европейският съвет успее да се споразумее кого да предложи на тази длъжност. \r\nПървото заседание на новоизбрания ЕП днес ще бъде ръководено от досегашния председател Антонио Таяни. Днес ще бъдат назначени отговорници за насроченото утре гласуване. \r\nПредвижда се гласуването за председател на ЕП да бъде тайно и с бюлетини. Всеки от кандидатите ще има по пет минути за изказване пред своите колеги. Изборът може да приключи с първия кръг на гласуване, ако някой от издигнатите получи над половината гласове. В противен случай гласуването продължава до три кръга, като между първото и второто, и между второто и третото гласуване могат да бъдат издигани още кандидати. \r\nАко и след третия кръг няма ясен победител, в четвърти кръг ще бъде гласувано само за онези двама кандидати, получили най-голяма подкрепа. С четвъртото гласуване председателят бива определен с мнозинство. \r\nИзборът на председател ще бъде последван от определянето на 14 негови заместници и петима квестори на ЕП. Също за сряда е насрочено гласуване на състава на парламентарните комисии.", "date": "2019.07.02", "title": "Новият ЕП се събира за първото си заседание"}
{"url": "https://standartnews.com/biznes/slnchev-bryag-stana-za-smyakh-zaradi-lipsa-na-turisti-396164.html", "text": "Българските потребители във Фейсбук приемат с неприкрита радост и щипка злорадство гледката на опустелите плажове по родното Черноморие, отбелязва в своя публикация сайтът лупа.бг. Въпреки неумелия опит на туристическия бранш да прикрие апокалиптичната ситуация с незапомнен отлив на туристи, в социалните мрежи се разпространяват десетки снимки и видеоклипове, правени от малцината плажуващи, показващи реалната картина. Пустите плажове обаче не плашат никого от шегобийците, а напротив – болшинството тържествуват.  Почти всички коментират наглостта на плажните концесионери да събират от туристите по 20-30, че даже и 40 лева (в Черноморец) за чадър и шезлонг, а покрай скъпото удоволствие да се печеш се припомнят и старите проблеми – бетонирането на Черноморието ни, системно лошото обслужване, кошмарната храна и фалшив алкохол. Хиляди потребители доволно пророкуват, че след масовия бойкот на туристите на родното Черноморие, най-сетне може да се стигне до фалити на нагли хотелиери и ресторантьори и в бъдеще ситуацията да започне да се нормализира. Шегите също изобилстват, особено за гордостта (или пък срама?) на родния летен туризъм – курортът Слънчев бряг. Феновете на „Левски“ вече намериха начин да се шегуват с ЦСКА. Из форумите се разпространява вицът: „По какво си приличат Слънчака и ЦСКА? По това, че умряха на 60 години“ (Тази година най-големия курорт на българското Черноморие празнува своя 60-и юбилей).", "date": "2019.07.02", "title": "Слънчев бряг стана за смях заради липса на туристи"}
{"url": "https://standartnews.com/balgariya-obshtestvo/stachka-blokira-feriboti-i-korabi-v-grtsiya-396176.html", "text": "Общогръцката федерацията на моряците (PNO) е обявила 24-часова национална стачка от 00.01 до 24:00 часа на 03 юли (сряда) 2019 г. Това съобщиха от посолството на България в Гърция. Стачните действия ще обхванат морския транспорт, в това число кораби и фериботи. В тази връзка препоръчваме на българските граждани, пребиваващи или пътуващи до Гърция, да се информират предварително за разписанията на морските превозни средства и възможните алтернативни връзки с друг вид транспорт, заявяват от Министерството на външните работи. При необходимост от съдействие българските граждани могат да се свържат с посолството ни в Атина на следните телефони: -  Дежурен директен телефон: +30 210 67 48 107 -  Мобилен телефон за спешни случаи: +30 693 70 96 220", "date": "2019.07.02", "title": "Стачка блокира фериботи и кораби в Гърция"}
{"url": "https://standartnews.com/kultura/gaga-vliz-v-akademiyata-za-kinematografichno-izkustvo-i-nauka-396190.html", "text": "Лейди Гага е сред над 400-те дами, поканени в Академията за кинематографично изкуство и наука. За първи път организацията, която раздава наградите „Оскар“, кани равен брой мъже и жени, след като зрителите нарекоха последната церемония „прекалено мъжка и бяла“. Изпратени са общо 942 покани. Сред другите известни имена са Адел, Клеър Фой, Летишиа Райт, Елизабет Мос, Том Холанд, Стърлинг К. Браун, Джон Чу, Дженифър Кент, Фил Лорд и Крис Милър. В последствие процентът на жени членки на Академията ще се вдигне от 25 на 32. Етническото разнообразие също ще се повиши от 8 на 16 процента. Така общият брой членове ще скочи от 6 хиляди на 9 хиляди.", "date": "2019.07.02", "title": "Гага влиз в Академията за кинематографично изкуство и наука"}
{"url": "https://www.standartnews.com/sport/nadal-zapochna-s-pobeda-na-uimbldn-396237.html", "text": "Рафа Надал започна с победа участието си на Уимбълдън. На старта двукратният шампион в Лондон победи с 6:3, 6:1, 6:3 Юичи Сугита (Яп). Във втория кръг Рафа среща след 2 дни Ник Кириос (Авл). Това ще е седми мач между двамата, като в последния победата бе за австралиецът. Роджър Федерер също започна участието си на Уимбълдън с победа, макар и не чиста. Швейцарецът изненадващо загуби сет срещу Лойд Харис, но в крайна сметка се наложи с 3:6, 6:1, 6:2, 6:2. \r\nС успеха днес Маестрото достига до втория кръг в Лондон за 17-ти последователен път от общо 21 участия на „Ол Ингланд Клъб“. \r\nФедерер е в преследване на рекордна 9-та титла от Уимбълдън, която може да бъде негова общо 20-та на тревен корт (10 в Хале и 1 в Щутгарт). До момента швейцарецът има три поражения в първия кръг в Лондон – при дебюта си през 1999 от Иржи Новак, 2000 от Евгени Кафелников и 2002 от Марио Анчич.   \r\nВъв втория кръг съперник на Федерер ще бъде победителя от срещата от Рубин – Кларк.", "date": "2019.07.02", "title": "Надал започна с победа на Уимбълдън"}
{"url": "https://standartnews.com/biznes/spas-rusev-shche-kupuva-chast-ot-rumnski-telekom-396166.html", "text": "Българският бизнесмен Спас Русев влиза в битка за активи на втория най-голям телеком в Румъния - Telekom Romania, става ясно от публикация на онлайн изданието romania-insider.com. Русев, който заедно с Елвин Гури придоби Telekom Albania в началото на тази година, вероятно ще купи бизнеса с фиксирани мрежи на компанията чрез руски инвестиционен фонд, посочва изданието, като цитира Economica.net. Telekom Romania се управлява от Hellenic Telecommunications Organization (OTE). Най-големият акционер в ОТЕ е германската Deutsche Telekom. Изданието посочва, че Deutsche Telekom вероятно ще продаде на части активите на Telekom Romania. В момента текат преговори и местната телекомуникационна група RCS & RDS се очаква поеме бизнес линията на кабелната телевизия на Telekom Romania, а Orange - бизнеса с мобилни телекомуникации. От около три месеца преговорите с тримата потенциални купувачи са изключително интензивни и напредват бързо, отбелязва изданието. Германската група бърза да приключи с бизнеса си в Румъния, заради което се очаква разговорите да продължат още максимум три-четири месеца. Deutsche Telekom очаква да получи за Telekom Romania е 1 млрд. евро, посочва още изданието. Румънското правителство, което е другият основен акционер в компанията, е с по-малко оптимистична оценка и очаква около 400 млн. евро, съобщават правителствени източници за Economica.net. Deutsche Telekom притежава 54% в Telekom Romania, останалите акции са държавна собственост. Мобилният оператор Telekom Romania Mobile Communications е 70% собственост на Telekom Romania, а гръцката група ОТЕ притежава останалите 30%.", "date": "2019.07.02", "title": "Спас Русев ще купува част от румънски телеком"}
{"url": "https://standartnews.com/kultura/hills-of-rock-prodlzhava-i-prez-2020-396195.html", "text": "\"Hills of Rock\" без съмнение се превърна в едно от най-обичаните и очаквани музикални събития. Над 40 000 човека и тази година изпълниха територията на Гребния канал в Пловдив и изживяха неповторими фестивални емоции с разтърсващите изпълнения на Disturbed, Whitesnake, Garbage и още над 40 български и чуждестранни артисти. След невероятния успех за трета поредна година \"Hills of Rock\" ще спази традицията и от 3 юли (сряда) ще пусне в продажба специални промоционални тридневни билети за фестивала през 2020-а. Първите 1 000 билета са на изключително атрактивната цена от 80 лева. Скоро очаквайте информация за едни от най-големите световни звезди, които ще видим на събитието догодина. След официалното потвърждение на датите за 2020-а и обявяване на поне един хедлайнер, всеки закупил промоционален билет отново ще има на разположение 10 дни, в които да го върне, ако няма възможност да присъства.", "date": "2019.07.02", "title": "Hills of Rock продължава и през 2020"}
{"url": "https://standartnews.com/kultura/ostavat-pet-dni-do-solar-s-paul-kalkbrenner-i-richie-hawtin-396199.html", "text": "Започна обратното броене до фестивала за електронна музика, познат и обичан от хиляди българи и чужденци. Единственият SOLAR за годината, който ще се проведе на летище София, кани две легенди и обещава едно по-различно парти за ценители. Paul Kalkbrenner, Richie Hawtin и Liubo Ursiny ще се качат зад изградения пулт в нощта на 6 юли (събота) по покана на YALTA CLUB. Точно след пет дни ще танцуваме и ще чуем специaлния DJ сет на легендарния Paul Kalkbrenner. Диджеят, свирил пред 400 000 души на 25 годишния юбилей от падането на Берлинската стена, изиграл ролята на Ickarus във филма \"Berlin Calling\" и автор на саундтрака към филма “Sky and Sand” идва за първи път в България. Феновете, които го чакат от години, най-накрая ще могат да се докоснат до изпълнените му с енергия композиции - на живо. Не само, че ще имаме удоволствието да посрещнем Kalkbrenner за първи път в София, но заедно с него ще бъде и още една световна водеща фигура в електронната музика – Richie Hawtin. Той е Plastikman, собственик на лейбълите Plus8 и Minus, както и създател на партитата ENTER и се завръща в България за най-мащабното събитие за годината. Последно видяхме Hawtin по време на новогодишния INTERSOLAR 2019, където канадецът за пореден път взриви публиката с динамичния си сет. Вечерта няма да мине и без участието на Liubo Ursiny, който през годините е делил сцена с имена като Chris Liebing, Hernan Cattaneo, Danny Howells, Richie Hawtin и Dubfire. Паркът на летище София, където посрещнахме първото юлско слънце по време на SOLAR Morning 2018, се доказа като една по-различна парти локация, носеща лятно настроение и несравним фестивален дух. Специално изградена сцена, светлинни и визуални ефекти очакват гостите на най-очакваното събитие, тази събота.", "date": "2019.07.02", "title": "Остават пет дни до SOLAR с Paul Kalkbrenner и Richie Hawtin"}
{"url": "https://standartnews.com/kultura/kholivudska-zvezda-v-moyata-prekrasna-leydi-396202.html", "text": "На 5 юли 2019 година, на сцената на „Опера в Летния театър – 2019“ ще бъде представена премиерата на бродуейския мюзикъл „Моя прекрасна лейди” в оригиналната оркестрация на Фредерик Лоу. Ще прозвучат вечни хитове като „Как чудесно би било” (Wouldn’t It Be Lovely), „С мъничко късмет” (With a Little Bit Of Luck), „\"Бих танцувала цяла нощ\",” (I Could Have Danced All Night) и много други. Режисьор на копродукцията между Държавна опера Варна и Държавна опера Пловдив е директорът на Пловдивския оперен театър доц. Нина Найденова. Образа на проф. Хенри Хигинс пресъздава актьорът Атанас Сребрев, участвал в над 80 холивудски филма. В останалите роли зрителите ще видят Евгений Арабаджиев, Станислава Момекова, Пламен Георгиев,  Даниела Викторова, Светла Николова и др. „С майсторската драматургия на Джордж Бърнард Шоу и световноизвестните музикални номера на Лернер и Лоу, успехът на всяка сценична адаптация е почти сигурен. Основното предизвикателството е да се намерят най-подходящите изпълнители за ролите,” споделя Нина Найденова В мюзикъла с много настроение танцуват варненските балетни артисти, а балетът, по думите на хореографа Боряна Сечанова, е много важен персонаж в „Моя прекрасна лейди“. В постановъчния екип са диригентът на Варненската опера Цветан Крумов, хореографът и директор на балет „Арабеск“ Боряна Сечанова, сценографът Елица Георгиева, костюмографът Николина Костова – Богданова. Асистент режисьор Сребрина Соколова, концертмайстори Анна Фурнаджиева и Красимир Щерев, репетитор на балета Гергана Георгиева-Караиванова.", "date": "2019.07.02", "title": "Холивудска звезда в „Моята прекрасна лейди“"}
{"url": "https://standartnews.com/kultura/keyli-kuoko-s-nov-proekt-396200.html", "text": "Кейли Куоко обяви първия си нов проект след края на хитовата комедия „Теория за Големия взрив“. Актрисата ще бъде изпълнителен продуцент и ще играе в драматичния трилър „The Flight Attendant“, който ще бъде излъчван по бъдещата стрийминг платформа на „Warner Bros. TV Group“. „Уорнър са моят дом, далеч от дома. Развълнувана съм да продължа работата си за тях“, коментира Куоко. „The Flight Attendant“ ще бъде базиран върху книгата на Крис Боджалиан. Актрисата ще влезе в главната роля на Касандра Боуден. Историята започва, когато Касандра се събужда с махмурлук в хотелската си стая след дива нощ в Дубай, а до нея лежи мъртво тяло. За момента не е ясно кога ще започнат снимките за продукцията.", "date": "2019.07.02", "title": "Кейли Куоко с нов проект"}
{"url": "https://standartnews.com/svyat/svalikha-britanka-ot-samolet-za-golyamo-dekolte-396177.html", "text": "Свалиха британка от самолет заради твърде отворено деколте. Хариет Осбърн пътувала от Малага до Лондон, предаде БГНЕС. Пътничката била с блузка с дълбоко деколте без сутиен. Стюардесата я помолила да напусне салона заради неподходящ избор на дрехи. От своя страна авиокомпанията EasyJet настоява, че не са пуснали жената в самолета заради неподходящо поведение. Според представител на авиокомпанията екипажът помолил Осбърн да наметне нещо върху блузата си. Жената се съгласила, но продължила да обижда служителите на EasyJet. На Осбърн ѝ се наложило да прекара нощта на летището и да си купи билет за друг полет.", "date": "2019.07.02", "title": "Свалиха британка от самолет за голямо деколте"}
{"url": "https://standartnews.com/svyat/podigravki-s-ivanka-trmp-v-sotsialnite-mrezhi-396181.html", "text": "Иванка Тръмп - дъщеря и официален съветник на президента на САЩ Доналд Тръмп, стана обект на подигравки в социалните мрежи след публикуването на видеоклип, в който тя се опитва да се намеси разговор между няколко световни лидери на срещата на Г-20, предаде Франс прес. \r\nХаштагът #UnwantedIvanka (НежеланаИванка) се появи в Туитър след публикуването през уикенда в Инстаграм на видеоматериал, заснет по време на форума на Г-20 в Япония.  На него се вижда как 37-годишната жена се опитва да се намеси в неформален разговор между британската министър-председателка Тереза Мей, канадския премиер Джъстин Трюдо, френския президент Еманюел Макрон и ръководителката на МВФ Кристин Лагард, която изглежда величествено пренебрегва \"първата дъщеря\".  \"Това може да изглежда шокиращо за някои, но да бъдеш \"дъщеря на...\" не е професионална квалификация\", реагира младата демократка от американската Камара на представителите Александра Окасио-Кортес. \r\nИванка Тръмп има официален статут на съветничка на своя баща президент, посочва АФП. Тя редовно присъстваше, заедно със съпруга си Джаред Къшнър, в най-близкото обкръжение на президента Тръмп на форума на Г-20 в Осака. Беше с баща си и по време на историческата му среща с лидера на КНДР Ким Чен-ун в демилитаризираната зона между двете Кореи. \r\nСъпрузите Тръмп-Къшнър редовно пътуват с милиардера републиканец, който се вслушва в казаното от тях. Къшнър е натоварен с тежка задача: изработването на мирен план за разрешаване на израелско-палестинския конфликт. \r\nПрез април Тръмп заяви, че е обмислял да назначи дъщеря си Иванка начело на Световната банкаили за посланик на САЩ в ООН. \r\n\"Тя е истински дипломат\", \"много е добра с числата\", каза Тръмп в интервю за сп. \"Атлантик\", като уточни, че се е отказал да го прави, за да не го обвинят в \"шуробаджанащина\". ", "date": "2019.07.02", "title": "Подигравки с Иванка Тръмп в социалните мрежи"}
{"url": "https://standartnews.com/svyat/liderskata-katastrofa-v-bryuksel-kakvo-sledva-396179.html", "text": "Проточилата се процедура по избор на титуляри на висшите постове в Европейския съюз и трудното търсене на компромиси е след водещите теми в днешните западни издания, обобщава БТА. Европа се кара за избора на лидери, пише в заглавие френският в. \"Фигаро\". Изданието посочва, че двадесет и осемте, които се разделиха след маратонска среща на високо равнище (почти 18 часа - б.р.), предвиждат да се съберат отново днес (в 11 часа местно време, 12 ч. б. вр. - б.р.), за да определят кой ще ръководи ключовите ръководни институции. Вестникът припомня, че в неделя френският президент Еманюел Макрон е пристигнал усмихнат за срещата на Европейския съвет, обещавайки номинации за три от петте най-високи поста в ЕС: председател на Европейския съвет, ръководител на Европейската комисия и върховен представител по външната политика. Всичко беше подготвено в кулоарите на срещата на Г-20 в Осака, с германския канцлер Ангела Меркел, с испанския премиер Педро Санчес и холандския му колега Марк Рюте, както и със сегашния председател на Европейския съвет Доналд Туск, натоварен да ръководи преговорите, пише \"Фигаро\". Планът \"Тимерманс\" целеше изпращането на Манфред Вебер от Европейската народна партия начело на Европейския парламент и поставянето на сегашния зам.-председател на Еврокомисията Франс Тимерманс начело на следващия й състав. След 22 часа обсъждания в различен формат и три общи заседания обаче, френският държавен глава си замина вчера следобед с празни ръце. Вестникът подчертава, че главната мисия на евродепутатите на учредителната сесия на новия Европарламент ще бъде избирането на негов председател. Това ще помогне да се постави на правилното място едно от парченцата от пъзела с висшите длъжности в ЕС, който от седмици вълнува Брюксел и столиците на държавите от ЕС. Изборът на наследник на италианеца Антонио Таяни, който трябваше да бъде днес, се отложи за утре, за да имат време лидерите на 28-е да се споразумеят за разпределянето на висшите длъжности в общността. Няма признаци обаче, че маратонската среща, която ще има продължения днес, ще доведе до споразумение. \"Ще изберем нашия председател на 3 юли, независимо от резултата\", каза Таяни, докато парламентарни източници говорят за ново отлагане, пише \"Фигаро\". Британският в. \"Файненшъл таймс\" отбелязва, че безплодното маратонско обсъждане е завършило вчера с взаимни обвинения, изтощените лидери на държавите членки са признали поражението си, а ядосаният президент Макрон е порицал провала като силен удар по авторитета на общността. Вестникът изтъква, че Макрон е направил публична аутопсия на \"разделенията\" и на това, че има повече от един \"скрит дневен ред\", които според него са предизвикали безизходицата. \"Трябва да анализираме всички последици от този провал\", каза Макрон. \"Нашият авторитет е дълбоко опетнен от прекалено дълги срещи, които не водят до нищо. Създаваме образ на Европа, който не е сериозен\". Висш дипломат определи ситуацията като \"хаотична\", след като Доналд Туск прекрати срещата вчера по обяд, тъй като преговорите стигнаха до задънена улица. Признаците за затруднение станаха очевидни веднага, след като се обособи устойчива опозиция срещу пакетната сделка, обсъдена от група лидери, включващи Макрон и Меркел, в кулоарите на Г-20 в Осака, посочва \"Файненшъл таймс\". Този план обаче получи неочакван отпор от политическите съюзници на канцлера вътре в десноцентристката Европейска народна партия. Срещу него се обяви твърдо и групата на Централноевропейските държави. За разлика от Макрон, Меркел беше по-мека и каза, че намирането на пресечна точка на различните линии изисква време и че ЕС трябва да се стреми към \"възможно най-широк консенсус\". \"Файненшъл таймс\" пише, че българката Кристалина Георгиева, бивш еврокомисар, е била сред имената, обсъждани за следващ председател на Европейския съвет, но този вариант изглежда не е надделял над загрижеността в Полша, Словакия, Унгария и Чехия относно Тимерманс, който е безпощаден критик на нарушенията на върховенството на закона в някои европейски столици. Във връзка с това президентът Макрон подчерта, че неуспехът разкрива нуждата от \"дълбока реформа\" в начина на взимане на решения в ЕС и добави, че бъдещо разширяване на блока е немислимо без това да бъде направено. Германският всекидневник \"Пфорцхаймер цайтунг\" пише, че тръпки ще побият и най-ревностните почитатели на ЕС след пазарлъците за постове в Брюксел. \"Всичко опира до пропорционалността, не до здравия разум и със сигурност не до демокрацията\", обобщава германското издание. \"След тази катастрофа ще е трудно да се формулира защо хората трябва да ходят до урните, за да гласуват в бъдеще за Европейски парламент\". \"Може би става въпрос за това, че ЕС в момента няма споразумение с популистите от всички страни. Но в момента ЕС е най-големият враг сам на себе си\". \"Това ли е същата Европа, за която слушахме по време на предизборната кампания?\", пита риторично германският в. \"Манхаймер морген\" и продължава: \"това ли е съюзът, който е за хората, който е прозрачен и демократичен?\" Изданието обобщава, че политика, съгласно демократично изразеното желание на гласоподавателите, не се прави на тъмно.", "date": "2019.07.02", "title": "Лидерската \"катастрофа\" в Брюксел, какво следва"}
{"url": "https://standartnews.com/svyat/namerikha-zarin-v-poshchenski-klon-na-facebook-396182.html", "text": "Двама души може да са пострадали от зарин в пощенски клон в Менло Парк, Калифорния, използван от Facebook, съобщи телевизия регионалното подразделение на NBC - NBC Bay Area, цитирана от БГНЕС. Една от пратките може да съдържа зарин, съобщава каналът като цитира информация от местните власти. В момента двама служители, които са били в непосредствена близост до подозрителните пакети, се чувстват нормално, няма признаци на отравяне, заявиха властите. От съображения за сигурност, незабавно са евакуирани четири сгради. Заринът е нервен агент, открит през 1938 година в Германия. Той е наречен на своите изследователи. Това е течност без цвят и миризма и е в категорията на нестабилните токсични вещества. Когато е изложен на зарин, човек първо получава затруднения в дишането, настъпва повръщане, с течение на времето се губи контрол над функциите на тялото. Жертвата се задушава, а смъртта идва от сърдечна недостатъчност. Конвенцията за химическите оръжия, която влезе в сила през 1997 година, забранява производството, съхраняването и използването на зарин.", "date": "2019.07.02", "title": "Намериха зарин в пощенски клон на Facebook"}
{"url": "https://standartnews.com/svyat/borisov-veche-dostatchno-ni-se-podigravat-396184.html", "text": "Демонстрираме висша степен на прозрачност. Страните от Източна Европа вече достатъчно ни се подиграват, дано днес имаме решение. Това заяви премиерът Бойко Борисов пред журналисти в Европейския парламент. Да се надяваме, че днес вече ще се обединим и ще вземем някакво адекватно решение, добави още той. Държим на мястото на ЕНП, защото то ни се полага като победител. Колегите бяха против Кристалина за поста, въпреки, че по-подходящ кандидат от нея няма, каза още Борисов. Тя изключително добре подготвена, но трябва да се намерят достатъчно гласове да я подкрепят, подчерта още той.", "date": "2019.07.02", "title": "Борисов: Вече достатъчно ни се подиграват"}
{"url": "https://standartnews.com/balgariya-obshtestvo/borisov-kristalina-e-podkhodyashcha-no-nyama-podkrepa-396191.html", "text": "\"Колегите бяха против Кристалина за поста, въпреки, че по-подходящ кандидат от нея няма, каза още Борисов. Тя изключително добре подготвена, но трябва да се намерят достатъчно гласове да я подкрепят. Няколко държави вече го правят, от мен също има подкрепа, би било изключително престижно за България тя да заеме този пост, но сутринта няколко от колегите изразиха обратното мнение\". Това заяви премиерът Бойко Борисов пред журналисти в Европейския парламент. \"Демонстрираме висша степен на прозрачност. Страните от Източна Европа вече достатъчно ни се подиграват, дано днес имаме решение. Да се надяваме, че днес вече ще се обединим и ще вземем някакво адекватно решение, добави. Държим на мястото на ЕНП, защото то ни се полага като победител\", допълни Борисов.  ", "date": "2019.07.02", "title": "Борисов: Кристалина е подходяща, но няма подкрепа"}
{"url": "https://www.standartnews.com/sport/despodov-ostava-v-kalyari-396188.html", "text": "Футболист №1 на България за 2018 г. Кирил Десподов остава в Каляри. Това е решило спортно-техническото ръководство след заседание в разгара на летния трансферен прозорец, съобщават италианските медии, цитирани от gong.bg.  Бившият играч на Литекс и ЦСКА дойде на остров Сардиния през зимата с рекорден трансфер, но животът му в Серия в началните месеци беше изключително труден. Той не успя да се пребори за титулярно място, не отбеляза и гол, като се появяваше рядко в игра.  Десподов изкара цялата зимна подготовка с ЦСКА, но сардинците останаха изненадани от физическата му форма, което доведе и до няколко травми. В крайна сметка българинът ще получи последен шанс да се докаже това лято.  Миналия месец се появиха информации, че нискоразредни турски тимове, предимно от второто ниво на местния футбол, са готови да го ангажират и дори са пратили оферти. В Каляри обаче са решили да го задържат и заради почти сигурната раздяла с голямата звезда Николо Барела.  Той е на път към Рома, а освен него се очаква да напусне и ветеранът Валтер Бирса, така че конкуренцията за място в атаката за българина се разчиства и той ще получи възможността да докаже, че парите за него не са хвърлени на вятъра. ", "date": "2019.07.02", "title": "Десподов остава в Каляри"}
{"url": "https://standartnews.com/svyat/oshche-zhertni-na-navodneniyata-v-irkutska-oblast-396185.html", "text": "Големи наводнения удариха руската Иркутска област в Сибир, съобщават местните медии. Снощи местните власти информираха за 12 жертви, тази сутрин вече се говори за 16 загинали.  \r\nСпоред източници от здравните власти в неизвестност остават 9 души, в това число и едно дете.  \r\nВ болница са настанени над 190 души, от тях 38 са деца, съобщава местното управление на министерството по извънредните ситуации. Повечето от тях са с диагноза преохлаждане.  \r\nНай-новите данни на министерството на извънредните ситуации са - в шест района са потопени под вода 96 населени пункта, пострадали са над 10 000 жилища, в които живеят около 33 000 души.  \r\nОт наводнените територии са евакуирани 2600 души. Властите обещават да окажат на жителите на пострадалите райони всякаква необходима помощ за възстановяването на домовете им.  \r\nПрезидентът Владимир Путин държи под личен контрол ситуацията. Той посети бедстващите райони на 29 юни, съобщават още руските медии. ", "date": "2019.07.02", "title": "Още жертни на наводненията в Иркутска област"}
{"url": "https://www.standartnews.com/sport/benites-se-mesti-v-kitay-396175.html", "text": "Рафаел Бенитес се е съгласил да стане новият мениджър на китайския Далиен Ифан, съобщава Скай Спортс, цитиран от БГНЕС. Испанският специалист може да бъде официално представен във вторник след напускането на Саут Чой Кан Хий. Контрактът на Бенитес с Нюкасъл изтече вчера, като според информациите той ще получава два пъти по-висока заплата от 6-те милиона паунда, които прибираше на „Сейнт Джеймсис Парк“.  фото ЕПА/БГНЕС", "date": "2019.07.02", "title": "Бенитес се мести в Китай"}
{"url": "https://standartnews.com/regionalni/novi-peyki-po-aleyata-za-park-bachinovo-396203.html", "text": "Нови пейки са монтирани по продължение на алеята за парк „Бачиново“. По разпореждане на кмета д-р Атанас Камбитов старите съоръжения също се ремонтират, като там, където липсват елементи, се възстановяват. Целта е да се осигурят достатъчно места за отдих на едно от най-посещаваните места в Благоевград, особено през летния сезон – пешеходната зона към парка. \r\n  \r\nПериодично по Алеята на здравето се обновява и маркировката, указваща зоните за колоездачи и пешеходци. През 2016 година на място беше изградено ново, модерно LED осветление, с което бе решен един сериозен проблем, стоящ дълги години пред благоевградчани.  ", "date": "2019.07.02", "title": "Нови пейки по алеята за парк „Бачиново“"}
{"url": "https://www.standartnews.com/sport/evropeysko-prvenstvo-po-beyzbol-v-blagoevgrad-396205.html", "text": "Заместник-кметът на Благоевград Иво Николов и президентът на Българската федерация по бейзбол и на благоевградския клуб „Бизоните“ Ясен Неделчев официално откриха европейското първенство по бейзбол в Благоевград. В спортната проява участват отборите на България, Гърция, Израел, Сърбия, Ирландия и Русия. Първенството се провежда на бейзболното игрище „Портър парк“ край алеята за „Бачиново“. На откриването на турнира присъстваха представители на Американското посолство и на Министерството на младежта и спорта. Веднага след официалното откриване на турнира стартира и първият мач – среща между България и Русия.  Предстоят двубои между отборите на Гърция и Израел, както и на Сърбия и Ирландия. Днес ще се играят мачове между Израел и Сърбия и Русия, Ирландия – България. Първенството продължава до 6 юли, събота.  ", "date": "2019.07.02", "title": "Европейско първенство по бейзбол в Благоевград"}
{"url": "https://standartnews.com/regionalni/teatr-pod-zvezdite-v-grada-na-lipite-396194.html", "text": "С представления на открито, от днес до 12 юли, завършва творческия сезон драматичният театър „Гео Милев“ в Стара Загора. Инициативата „Театър под звездите“ е вече традиционна и включва най-посещаваните спектакли в афиша на трупата през годината. На 2,3 и 4 юли най-верните почитатели на театъра ще могат да видят още веднъж драмата „Енергични хора“ от Василий Шукшин. Сценичната реализация и постановката са на Николай Урумов, а специален гост в спектакъла ще бъде актьорът Михаил Билалов. На 9 и 10 юли ще се играе спектакълът „Нощно слънце“ по разкази на Йордан Йовков. Сценичната адаптация и режисурата са на Юрий Дачев. Финалният спектакъл на „театъра под звездите“ е „Прелестите на изневярата“ от Валентин Красногоров на 12 юли. Постановката е на популярния актьор от трупата Христофор Недков. Всички спектакли ще се играят от 21 ч. на импровизираната сцена на лапидариума в регионалния исторически музей.", "date": "2019.07.02", "title": "Театър под звездите в Града на липите"}
{"url": "https://standartnews.com/biznes/smart-chasovnitsi-s-golemi-otstpki-ot-vivacom-396192.html", "text": "Цели две седмици – до 16.07.2019 включително, VIVACOM предлага голямо разнообразие от смарт часовници с горещи отстъпки. В магазините на оператора, както и в сайта  www.vivacom.bg потребителите могат да направят своя избор сред отлични интелигенти часовници на преференциални цени. Само през първата половина на юли клиентите могат да допълнят летните си изживявания, като се сдобият с нов часовник с отстъпка до 100 лв.  Модерни, елегантни и красиви – смарт часовниците са перфектният аксесоар за всяка възраст. Със своите разнообразни функции за слушане на музика, тренировки, поддържане на онлайн контакти, Garmin Vívoactive 3 Music е отличен избор за почитателите на активния начин на живот. Часовникът може да съхранява до 500 песни. Притежава повече от 15 предварително заредени GPS и закрити спортни приложения, включително йога, кардио, бягане, плуване и много други. Разполага с Активити тракер функции за отброяване на крачки, следене на съня, изгорени калории, целодневно проследяване на стреса. Часовникът дава възможност за споделяне на предизвикателства дава безплатната функция Garmin Connect. Предлага се в черен цвят, на цена от 20.98 лв. с тарифен план Smart L+. Атрактивно е предложението и всички модели смарт часовници на Samsung -  Galaxy Watch 46 mm с каишка e с цена 18.98 лв. със със Smart L+ в сребърно. Моделът Galaxy Watch 42 mm с каишка се предлага за 16.98 лв. със същия тарифен план в цвят златисто розово и черно. И двата модела на Samsung са отлични асистенти при организиране на времето и заетостта. Дават възможност за преглеждане на дневния график и изпращат напомняния за планираните срещи. Oсигуряват информация два пъти дневно.  И двата модела Galaxy Watch разпознава 39 вида упражнения на открито и закрито и следят напредъкa в детайли. Сензорите проследяват здравословното състояние като измерват сърдечния ритъм и фазите на съня. До средата на юли Galaxy Watch Active се предлага на цена 11.98 със Smart L+. Аксесоарът  притежава дискретен, олекотен дизайн с удобен дисплей. Предлага възможност за персонализиран циферблат, който дава възможност на потребителите да изразят собствения си стил. И още- смарт часовникът е отличен спътник в натовареното ежедневие - Galaxy Watch Active притежава интегриран монитор за сърдечната дейност, който изпраща мигновени нотификации, когато засече по-висок от нормалния сърдечен ритъм. Може да засича нивата на стрес и да предложи уроци по дишане за успокоение и баланс.   Здрав и стилен аксесоар, Huawei Watch GT е изработен от керамично стъкло, неръждаема стомана и карбоново покритие. С 10,6-милиметровия си размер и 1,39“ 454 x 454 AMOLED дисплей, дизайнът му е едновременно динамичен и \r\nелегантен. Интелигентният часовник е незаменим избор за физически активните хора - предоставя треньорски напътствия за бягане както за начинаещи, така и за напреднали.  Само сега устройството се предлага за 4.98 лв. с тарифен план Smart L+.", "date": "2019.07.02", "title": "Смарт часовници с големи отстъпки от VIVACOM"}
{"url": "https://standartnews.com/biznes/30-ot-rsta-na-ikonomikata-vliza-v-bankovi-depoziti-396196.html", "text": "Показателите на банковата система са стабилни. Има няколко причини за това. Първата е, че се радваме на шест години на положителен икономически растеж. Освен това, банковият сектор е изключително регулиран. В допълнение виждаме, че клиентите все повече се ограмотяват финансово. Това каза Теодора Петкова, главен изпълнителен директор и председател на Управителния съвет на УниКредит Булбанк, в интервю за предаването „Събуди се“.  На въпроса наистина ли нараства финансовата ни култура, Теодора Петкова коментира, че тенденцията категорично е положителна. „Забелязваме, че клиентите задават все повече въпроси, преди да изберат банковия продукт. Същевременно трябва да съм откровена и да кажа, че има още какво да правим в тази посока и има още какво да се желае за повишаване на финансовата култура“, каза Петкова. Тя даде пример с различни програми на банката, в които доброволци се включват с цел подобряване на финансовата грамотност, както и други, специално насочени към преквалификацията на майките, които се връщат на работата. „Категорично вярваме, че по-добрата финансова култура на населението е предпоставка за по-високо благосъстоянието“, каза главният изпълнителен директор на УниКредит Булбанк. Според Теодора Петкова, в настоящата икономическа ситуация, когато нивата на безработица са безпрецедентно ниски, е съвсем нормално българите да чувстват известна сигурност и да използват момента, за да направят някои покупки и придобивки, които да изплащат с бъдещ доход. „Моите родители цяла година събираха средства, за да може семейството ни да отиде на море. Сегашното потребление е по-различно“, коментира Петкова статистиката, че много българи теглят кредит за почивка.  „През последните години потребителското кредитиране съществено расте. По-благоприятните лихвени нива също правят хората по-склонни да вземат кредит“, каза Петкова. Според нея обаче като цяло това не ги прави по-рискови. „По-скоро към момента и българите, и банките имат консервативна преценка и разумен подход“, обобщи тя.  Депозитите на населението също се увеличават. „Близо 30% от ръста на икономиката, който отчитаме всяка година, обратно влиза в банките под формата на депозити“, каза Петкова.  Според нея банковата сфера е много регулирана, но независимо от това е и креативна и дава възможности за развитие. „Хората и технологиите много добре започват да си сътрудничат и да си банкер е много интересно. Можем да се фокусираме върху важни неща като клиентското преживяване например“, завърши Петкова.   ", "date": "2019.07.02", "title": "30% от ръста на икономиката в банкови депозити"}
{"url": "https://standartnews.com/biznes/snimkite-s-prazni-plazhove-u-nas-bili-stari-396201.html", "text": "\"Снимките с празните шезлонги не знам кога са правени. Може да са правени през месец май, когато морето беше студено и хората бяха около басейните\", заяви пред БНР Бранимир Миланов – един от председателите на Българската хотелиерска и ресторантьорска асоциация (БХРА). Почти 100% от хотелите са частна собственост, уточни Младенов по повод обвиненията към Министерството на туризма за слабия сезон. \"В момента и по Северното и Южното Черноморие морето е достатъчно чисто, плажовете са поддържани, хотелите са нови, услугата е на добро ниво, затова по-голяма част от туристите, които посещават Черноморието ни са чужденци\", каза той и уточни, че не е анализирана причината за отлив на български туристи. Едва ли само цените на шезлонгите и чадърите са причина. Миланов прогнозира, че с навлизането в сезона това ще бъде компенсирано. \"Нашето желание е по-голямо от възможностите ни. Може би трябва по-голям бюджет за реклама на Министерството на туризма. Нашият бюджет за реклама е унизително малък\", коментира още той. С над 20% са намалели туристите в българските черноморски курорти, обявиха от Института за анализи и оценки в туризма. В същото време трафикът на автомобили през граничните пунктове с Гърция се е увеличил с 25%, обявиха от Гранична полиция. Как изглежда туристическо лято през 2019-а – между празните плажове по Черноморието и опашките от автомобили на изходите от страната – коментира, проф. Милко Палангурски от катедрата по \"Управление и икономика на туризма \" в Стопанската академия в Свищов. \"Първоначалното натрупване на капитал в българския туризъм по Черноморието приключи\", обобщи той ситуацията и добави: \"Хората показаха с краката си какво предпочитат. Презастрояването доведе до това нещо. Как да почива човек на свръхзаселени места? Логично е да се търси място, където наистина се почива, то е съвсем близо\". Палангурски коментира, че персоналът, на който разчитат собствениците, не е добре подготвен.", "date": "2019.07.02", "title": "Снимките с празни плажове у нас били стари"}
{"url": "https://standartnews.com/biznes/nov-shef-na-aliants-blgariya-396215.html", "text": "От 1 юли 2019 година Йоанис Коцианос е новият председател на Изпълнителния комитет и изпълнителен директор на \"Алианц България\", съобщиха от компанията. Досега той бе главен директор \"Подписваческа дейност\" там. Александър Проценко, който изпълняваше тези функции, става главен изпълнителен директор на Allianz Унгария. Йоанис Коцианос се присъединява към Group Risk в Allianz SE през 2008 г. като старши специалист, като няколко години по-късно оглавява Insurance Center of Competence на Allianz. От 2014 до 2017 г. е Главен директор Финанси и риск и Управление на активи в Allianz Hellas (GR), а през януари 2018 г. се присъединява към Алианц България Холдинг като главен директор \"Подписваческа дейност\". Йоанис има значителен опит във финансовата сфера и е напълно квалифициран актюер и риск анализатор. Проценко пое поста през януари 2018 г., след като Свeтocлaв Гaвpийcĸи - eдин oт нaй-aвтopитeтнитe бългapcĸи бaнĸepи, ce oттeгли oт aĸтивнa дeйнocт.", "date": "2019.07.02", "title": "Нов шеф на \"Алианц България\""}
{"url": "https://standartnews.com/biznes/u-nas-zaraboti-nay-golyamata-peshch-za-plosko-stklo-v-es-396229.html", "text": "Нова производствена пещ бе пусната днес в експлоатация в завода за плоско стъкло на \"Тракия глас България\" край Търговище. Инвестицията е за над 42 млн. евро. Подмяната на съоръжението се извършва за първи път от изграждането на завода през 2006 г. Капацитетът на пещта е 725 т стопено стъкло за 24 часа. Въведена е и нова инсталация за охлаждане с нулеви загуби на вода. Тя ще поддържа изправността на новата пещ, чиято температура вътре достига средно 1600 градуса, обясниха от ръководството на завода. В заводите на \"Тракия глас - България\" край Търговище работят общо четири пещи. Средната продължителност на живот на подобно съоръжение е средно 12-14 години. \"Съоръжението е едно от трите най-големи в света и най-голямото за производство на плоско стъкло в Европа\", посочи главният изпълнителен директор на холдинга \"Шишеджам\" Ахмед Кърман. Приносът на холдинга в икономиката на България вече бил около  800 млн. евро, а \"Шишеджам\" развивал дейност  в 14 държави с 22 000 работници и служители. \"България е на пето място в ЕС по икономически растеж и на второ място по ръст на работната заплата. За първите три месеца на годината имаме 9,5 на сто ръст на износа към ЕС и двуцифрен резултат при износа към трети страни. Държавата прави всички възможно да става все по конкурентна\", благодари за приноса на инвеститорите от \"Тракия глас\" министърът на икономиката Емил Караниколов \r\n ", "date": "2019.07.02", "title": "Пуснаха най-голямата пещ за плоско стъкло в ЕС"}
{"url": "https://standartnews.com/sport/despodov-ostava-v-kalyari-396188.html", "text": "Футболист №1 на България за 2018 г. Кирил Десподов остава в Каляри. Това е решило спортно-техническото ръководство след заседание в разгара на летния трансферен прозорец, съобщават италианските медии, цитирани от gong.bg.  Бившият играч на Литекс и ЦСКА дойде на остров Сардиния през зимата с рекорден трансфер, но животът му в Серия в началните месеци беше изключително труден. Той не успя да се пребори за титулярно място, не отбеляза и гол, като се появяваше рядко в игра.  Десподов изкара цялата зимна подготовка с ЦСКА, но сардинците останаха изненадани от физическата му форма, което доведе и до няколко травми. В крайна сметка българинът ще получи последен шанс да се докаже това лято.  Миналия месец се появиха информации, че нискоразредни турски тимове, предимно от второто ниво на местния футбол, са готови да го ангажират и дори са пратили оферти. В Каляри обаче са решили да го задържат и заради почти сигурната раздяла с голямата звезда Николо Барела.  Той е на път към Рома, а освен него се очаква да напусне и ветеранът Валтер Бирса, така че конкуренцията за място в атаката за българина се разчиства и той ще получи възможността да докаже, че парите за него не са хвърлени на вятъра. ", "date": "2019.07.02", "title": "Десподов остава в Каляри"}
{"url": "https://standartnews.com/sport/evropeysko-prvenstvo-po-beyzbol-v-blagoevgrad-396205.html", "text": "Заместник-кметът на Благоевград Иво Николов и президентът на Българската федерация по бейзбол и на благоевградския клуб „Бизоните“ Ясен Неделчев официално откриха европейското първенство по бейзбол в Благоевград. В спортната проява участват отборите на България, Гърция, Израел, Сърбия, Ирландия и Русия. Първенството се провежда на бейзболното игрище „Портър парк“ край алеята за „Бачиново“. На откриването на турнира присъстваха представители на Американското посолство и на Министерството на младежта и спорта. Веднага след официалното откриване на турнира стартира и първият мач – среща между България и Русия.  Предстоят двубои между отборите на Гърция и Израел, както и на Сърбия и Ирландия. Днес ще се играят мачове между Израел и Сърбия и Русия, Ирландия – България. Първенството продължава до 6 юли, събота.  ", "date": "2019.07.02", "title": "Европейско първенство по бейзбол в Благоевград"}
{"url": "https://standartnews.com/sport/bozhinov-raztrogna-s-levski-396207.html", "text": "Нападателят Валери Божинов се раздели официално с Левски. Ден преди старта на лятната подготовка от Левски обявиха, че новият старши треньор Петър Хубчев няма да разчита на Валери Божинов. Той обаче трябваше да договори условията по разтрогването на договора си преди официално да се раздели с клуба. \"Тръгвам си от Левски с високо вдигната глава. За мен Левски винаги ще си остане велик отбор, с велика публика. Щастлив съм, тъй като успях да помогна на Левски да се класира в Лига Европа. Единствено съжалявам, че получих контузия и не успях да бъда още по-полезен на отбора. Ще тренирам с Ботев Враца при баща ми и ще решавам как да продължи кариерати ми\", заяви Божинов. На въпрос как ще коментира действията на Петър Хубчев, Божинов заяви: \"Без коментар! Феновете ще коментират Петър Хубчев. Те са най-добрият коректив\". \"Започвам тренировки с Ботев Враца. Знаете, че там баща ми е треньор. Ще изчакам още малко, за да видя какви варианти може да излязат пред мен\", заяви Божинов.  ", "date": "2019.07.02", "title": "Божинов разтрогна с Левски"}
{"url": "https://standartnews.com/sport/akrapovich-s-ludogorets-shche-ni-e-lesno-396219.html", "text": "Треньорът на Локомотив Пловдив Бруно Акрапович опита да разсее психологическото напрежение в отбора в навечерието на мача с Лудогорец за Суперкупата. Двата тима се срещат в спор за отличието на 3 юли на Националния стадион \"Васил Левски\". Според специалиста, този мач няма да е толкова напрегнат за възпитаниците му, колкото беше финалът за Купата на България. Преди месец и половина \"черно-белите\" спечелиха срещу градския съперник Ботев с 1:0 и взеха първи трофей от надпреварата в историята си.  \"Разполагаме с 18 футболисти за мача с Лудогорец. Мачът ще е по-лек от този с Ботев. Излизаме срещу много сериозен отбор, с много добра организация. Виждате каква селекция направиха. Ние обаче има с какво да ги изненадаме и ще видите. Моят отбор има голям характер\", каза Акрапович. Той изрази удовлетворението си от новите попълнения Георги Илиев и Петър Витанов и добави, че селекцията продължава. \"Още няколко дни ще наблюдавам Ияд Хамуд и ще преценя дали да подпише договор с Локомотив. В неделя правим контрола с Монтана и ще го гледам внимателно. В чужбина много държат на физиката\", коментира Бруно Акрапович факта, че от Шефилд Уендзи да отказали професионален договор на Ият Хамуд заради физиката му. \"Когато синът ми отиде в Италия, най-напред го питаха колко е висок. Ияд Хамуд може да стане като Лео Меси. Аз ще разчитам на неговите футболни качества. Лука Модрич също бе отхвърлен в Загреб, заради липсата си на физика. Голям риск е за един треньор да каже, че даден млад футболист не става. Между другото и за мен казваха, че няма да стана, но играх в Бундеслигата\", заяви още Бруно Акрапович. Той добави, че ще гледа лично мача между евентуалните съперници на Локо за Лига Европа между Спартак Търнава и Радник.", "date": "2019.07.02", "title": "Акрапович: С Лудогорец ще ни е лесно"}
{"url": "https://standartnews.com/sport/ministr-kralev-nagradi-medalisti-ot-evropeyskite-igri-396217.html", "text": "Министърът на младежта и спорта Красен Кралев награди състезателите от бокса, женската борба, спортната стрелба и аеробиката, както и техните треньори за успехите им на Европейските игри в Минск. В беларуската столица българските спортисти спечелиха 18 медала - 3 златни, 7 сребърни и 8 бронзови. Това е с 8 повече, отколкото на Игрите в Баку през 2015, когато нашите състезатели завоюваха 10 отличия - 1 златен, 4 сребърни и 5 бронзови. Красен Кралев поздрави лично всеки от медалистите и им пожела още по-големи бъдещи успехи. Състезателите споделиха впечатленията си от протичането на състезанията в беларуската столица и благодариха на министъра за уважението и подкрепата. Кралев проведе разговори с всеки от спортовете поотделно и се запозна с протичането на подготовката на атлетите ни за предстоящи големи първенства и Олимпийските игри в Токио през 2020. Той ги увери, че могат да разчитат на съдействие от страна на ММС за всичко, от което имат нужда, за да могат да тренират пълноценно и да представят България по най-добрия начин на бъдещите спортни форуми. На Европейските игри в Минск боксьорите ни спечелиха пълен комплект медали. При жените титла в категория до 57 кг завоюва Станимира Петрова, а бронз за България донесе Габриела Димитрова при 51-килограмовите. В мъжкия турнир, който бе със статут на европейско първенство, Даниел Асенов спечели сребро в кат. до 52 кг, но беше ощетен от съдиите. Преди 4 години в Баку боксьорите ни останаха без отличия. На българските боксьори им предстоят спортни подготвителни лагери за предстоящите европейски и световни първенства, които ще се проведат през август и септември. Женската борба отново се представи на ниво и донесе 3 медала, както бе и през 2015. Мими Христова спечели сребро в категория до 57 килограма, Миглена Селишка  завоюва бронз при 50-килограмовите, а София Георгиева (кат. до  68 кг) остана също с бронз. Няколко секунди не достигнаха на световната и европейка шампионка Тайбе Юсеин да спечели още един бронз за нашата страна. Антоанета Бонева спечели 2 медала в спортната стрелба – бронз на 10 м. въздушен пистолет и на 25 м. пистолет. На Игрите в Баку българката има сребро на 25 м. пистолет. Изключително добро представяне и на групата ни в аеробиката. Антонио Папазов, Тихомир Баротев, Ана-Мария Стоилова, Ивелина Лукаки и Дарина Пашова завоюваха сребърното отличие, като много малко не им достигна за първото място. С отличието в Минск българската аеробика записа нов връх в своето развитие, което през последните години е свързано със все по-нарастващата популярност и успешна работа в този спорт у нас. Това е първо участие на отбора на Европейски игри, тъй като на Игрите в Баку България нямаше спечелена квота. На срещата, която министърът проведе с медалистите по аеробика, стана ясно, че ММС ще осигури нова настилка за спортна зала „Дунав“ в Пловдив, където националният отбор по аеробика води своята подготовка.", "date": "2019.07.02", "title": "Министър Кралев награди медалисти от Европейските игри"}
{"url": "https://standartnews.com/sport/andrian-andreev-aut-ot-uimbldn-396221.html", "text": "Българинът Адриан Андреев се е оттеглил от участие в надпреварата при юношите на “Уимбълдън”, която започва на 6 юли. Името му вече не фигурира в списъка на тенисистите, заявени за турнира на трева от Големия шлем, съобщи БНР. Осмият в световната ранглиста при подрастващите софиянец не успя да се възстанови от контузията в лявата китка, която го принуди да се откаже на “Ролан Гарос”. Така вероятно последното състезание при юношите за 18-годишния Андреев ще бъде Откритото първенство на Съединените щати в Ню Йорк през септември. Миналата година Адриан спечели там титлата на двойки. \r\nСлед отпадането на Григор Димитров вчера, последният български участник в „Ол Инглънд клъб“ ще бъде Магдалена Малеева. Тя ще играе следващата седмица в турнира на двойки при легендите заедно с хърватката Ива Майоли. През 2015 г. Маги и Рене Стъбс от Австралия спечелиха титлата.", "date": "2019.07.02", "title": "Адриан Андреев аут от \"Уимбълдън\""}
{"url": "https://standartnews.com/sport/bezsnna-noshch-za-mesi-predi-derbito-video-396223.html", "text": "Латиноамерикански фенове винаги са били темпераментни. Преди дербито Бразилия - Аржентина на Копа Америка тази вечер в Бело Оризонте, Лео Меси и компания имаха очаквано \"нападение\" от фенове на домакините. Свидетели разкриха пред \"extraglobo\", че около 6 души са пуснали солидно количество фойерверки близо до хотела на Бълхата в квартал Саваси. Полицията не е успяла да реагира достатъчно бързо и да улови привържениците, които са се забавлявали с фойерверките някъде между 1 и 1:40 през нощта местно време. Все пак Лео Меси и компания не са пострадали и ще излязат срещу бразилците тази вечер.", "date": "2019.07.02", "title": "Безсънна нощ за Меси преди дербито (ВИДЕО)"}
{"url": "https://standartnews.com/sport/udostoikha-stoyan-delchev-s-venets-na-pobeditelya-396226.html", "text": "Министърът на младежта и спорта Красен Кралев удостои олимпийския шампион по спортна гимнастика Стоян Делчев с най-високото държавно отличие в областта на спорта - „Венец на победителя“ по случай неговата 60-годишнина. Церемонията бе част от откриването на финалите на държавното лично-отборно първенство по спортна гимнастика, което се провежда в тренировъчната зала на „Арена Армеец“. Стоян Делчев е олимпийски шампион на висилка и бронзов медалист в многобоя от Игрите в Моксва през 1980 година, европейски шампион на висилка от 1977 година и абсолютен европейски шампион от 1979 година. Той е избран за гимнастик № 1 на България на 20-и век. Автор е на прелитане над висилката, което носи неговото име салто „Делчев“.  “За мен е удоволствие да връча “Венец на победителя” на един от най-успешните ни състезатели в този спорт. Още като тийнейджър съм се възхищавал на неговите изпълнения и се радвам, че има толкова млади състезатели и деца, които в днешния ден имат възможността да се докоснат до личности като него, Красимир Дунев и Йордан Йовчев и да попият от техния опит”, заяви Кралев. Спортният министър допълни, че спортната гимнастика е един от най-фундаменталните спортове, благодарение на които расте здраво и отговорно младо българско поколение. Той поздрави всички родители, които стимулират децата си да се занимават с този труден, но красив спорт и пожела успех на участниците в държавното първенство. Олимпийският шампион Стоян Делчев благодари на министър Кралев и на председателя на Българската федерация по гимнастика за уважението и за всичко, което правят за развитието на спорта в България. “Точно такива хора са необходими на българския спорт”, заяви Делчев.   По време на церемонията беше отличена единствената българска световна шампионка на прескок от шампионата на планетата през 1983 година Боряна Стоянова, която не успя да присъства на събитието. Председателят на БФГ Красимир Дунев връчи почетен плакет на министър Кралев за подкрепата, която оказва към този спорт. Във финалите на държавното първенство участват над 650 състезатели от цялата страна във всички възрастови групи.", "date": "2019.07.02", "title": "Удостоиха Стоян Делчев с \"Венец на победителя\""}
{"url": "https://standartnews.com/sport/nadal-zapochna-s-pobeda-na-uimbldn-396237.html", "text": "Рафа Надал започна с победа участието си на Уимбълдън. На старта двукратният шампион в Лондон победи с 6:3, 6:1, 6:3 Юичи Сугита (Яп). Във втория кръг Рафа среща след 2 дни Ник Кириос (Авл). Това ще е седми мач между двамата, като в последния победата бе за австралиецът. Роджър Федерер също започна участието си на Уимбълдън с победа, макар и не чиста. Швейцарецът изненадващо загуби сет срещу Лойд Харис, но в крайна сметка се наложи с 3:6, 6:1, 6:2, 6:2. \r\nС успеха днес Маестрото достига до втория кръг в Лондон за 17-ти последователен път от общо 21 участия на „Ол Ингланд Клъб“. \r\nФедерер е в преследване на рекордна 9-та титла от Уимбълдън, която може да бъде негова общо 20-та на тревен корт (10 в Хале и 1 в Щутгарт). До момента швейцарецът има три поражения в първия кръг в Лондон – при дебюта си през 1999 от Иржи Новак, 2000 от Евгени Кафелников и 2002 от Марио Анчич.   \r\nВъв втория кръг съперник на Федерер ще бъде победителя от срещата от Рубин – Кларк.", "date": "2019.07.02", "title": "Надал започна с победа на Уимбълдън"}
{"url": "https://standartnews.com/sport/prandi-obyavi-sstava-za-olimpiyskata-kvalifikatsiya-396220.html", "text": "Селекционерът на националния отбор на България Силвано Пранди избра състава, с който трябва да бием Бразилия и да спечелим олимпийската квалификация във Варна от 9 до 11 август. \r\nТам съперници на България са олимпийските шампиони от Рио 2016 от Бразилия, Пуерто Рико и Египет. Професора няма да заложи в този отбор на 5 от най-опитните волейболисти. Така извън състава ни за олимпийската квалификация във Варна останаха Георги Братоев, Валентин Братоев, Николай Николов, Николай Учиков и Владислав Иванов. \r\nЦентралният блокировач Теодор Тодоров, който първоначално също се смяташе, че няма да се готви за турнира във Варна, все пак е попаднал сред разширения списък от волейболисти. Прави впечатление, че Силвано Пранди е повикал няколко играчи, които не са участвали в нито един турнир от Лигата на нациите през 2019 година и дори не са тренирала с разширения състав до момента през това лято. \r\nТова са разпределителят Добромир Димитров, диагоналът Венелин Кадънков и посрещачът Георги Петров. Основната част от групата ще започне подготовка на 9 юли в София, като едва няколко състезатели ще получат 5 дни повече почивка. От 15 юли всички заминават на лагер в Самоков, а на 24 и 25 юли ще се изиграят две контролни срещи със Сърбия в Белград. \r\nБългария разочарова и в последния си мач от  \r\nОт 30 юли отборът се мести във Варна, а на 2 и 3 август в зала „Конгресна” ще има проверки и с Иран. \r\n1.Георги Сеганов \r\n2. Добромир Димитров \r\n3. Владимир Станков \r\n4. Цветан Соколов \r\n5. Радослав Парапунов \r\n6. Венелин Кадънков \r\n7. Тодор Скримов \r\n8. Николай Пенчев \r\n9. Розалин Пенчев \r\n10. Мартин Атанасов \r\n11. Георги Петров \r\n12. Пламен Шекерджиев \r\n13. Виктор Йосифов \r\n14. Теодор Тодоров \r\n15. Светослав Гоцев \r\n16. Алекс Грозданов \r\n17. Красимир Георгиев \r\n18. Теодор Салпаров \r\n19. Петър Каракашев \r\n20. Мартин Иванов", "date": "2019.07.02", "title": "Пранди обяви състава за олимпийската квалификация"}
{"url": "https://standartnews.com/sport/benites-se-mesti-v-kitay-396175.html", "text": "Рафаел Бенитес се е съгласил да стане новият мениджър на китайския Далиен Ифан, съобщава Скай Спортс, цитиран от БГНЕС. Испанският специалист може да бъде официално представен във вторник след напускането на Саут Чой Кан Хий. Контрактът на Бенитес с Нюкасъл изтече вчера, като според информациите той ще получава два пъти по-висока заплата от 6-те милиона паунда, които прибираше на „Сейнт Джеймсис Парк“.  фото ЕПА/БГНЕС", "date": "2019.07.02", "title": "Бенитес се мести в Китай"}
