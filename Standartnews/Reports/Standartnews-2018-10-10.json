{"url": "http://standartnews.com/biznes/vinpromat_v_pomorie_zaraboti_s_palen_kapatsitet_mitnitsite_dali_razreshenie-376531.html", "text": "Разпечатани са пробните кранчета на дестилационните съоръжения на Черноморско злато, които Агенция „Митници\" запечата миналата седмица след извършена проверка в производствената база на дружеството в Поморие. Това съобщиха от пресцентъра на предприятието. Агенция „Митници\" уважи аргументите на Черноморско злато, че пробните кранчета са неделима част от баретката на всяка дестилационна система спрямо технологичните изисквания за работа на съоръжението, както потвърди и производителят на системите Бенковски Ко. Течността в споменатите съоръжения не е краен продукт, готов за консумация, а дестилат с алкохолно съдържание между 55 и 75%. Баретките са съставна част на системите и служат за извършване на контрол при дестилационния процес, като се отчитат алкохолният градус, температурата и вкусово-ароматните качества на произведения продукт. Във всяка баретка има спиртомер за отчитане на алкохолния градус, а извън нея термометър и пробен кран, необходим за периодично взимане на проби от технолога в процеса на дестилация. Дружеството представи пред Агенция „Митници\" нова по-детайлна технологична схема, на която присъстват и пробните кранчета. За да разсее всякакви съмнения за недобросъвестна дейност, Черноморско злато внесе и предложение за поставяне на бленда за намаляване на дебита им, одобрено от Агенция „Митници\". С поставянето й материалът, необходим за проба, ще изтича за повече време, но това няма да възпрепятства контрола върху технологичния процес. Изкупвателната кампания на грозде в Черноморско злато продължава. Производството работи с пълен капацитет и мощност.", "date": "2018.10.09", "title": "Винпромът в Поморие заработи с пълен капацитет, митниците дали разрешение"}
{"url": "http://standartnews.com/svyat/veche_ima_nad_2000_ustanoveni_zaginali_ot_zemetresenieto_v_indoneziya-376525.html", "text": "Броят на жертвите на земетресението и цунамито на индонезийския остров Сулавеси надхвърли 2000, предаде Асошиейтед прес, като се позова на властите. Службата за справяне с бедствия заяви, че загиналите при земетресението и последвалите вълни цунами на 28 септември са станали 2010. Властите се подготвят да спрат издирването на хиляди жертви, които вероятно са затрупани в най-тежко пострадалите райони. Те обаче няма да забранят на жителите да продължат да търсят своите близки под руините. Според службата за справяне с бедствия усилията за изваждане на тела, много от които погребани под кал и развалини, няма да продължат заради трудния терен и напредналото състояние на разлагане, което прави тленните останки неразпознаваеми и може да предизвика разпространение на зарази. В четвъртък ще има молитви, с които ще се отбележи краят на издирването в кварталите Петобо, Балароа и Джоно Оге в град Палу, където земетресението причини свлачища, погълнали къщи и погребали обитателите им. Службата за справяне с бедствия каза, че не може да потвърди неофициалните оценки, според които 5000 души са в неизвестност в Балароа и Петобо.", "date": "2018.10.09", "title": "Вече има над 2000 установени загинали от земетресението в Индонезия"}
{"url": "http://standartnews.com/sport/oshte_tri_zheni_obviniha_ronaldo_v_iznasilvane-376508.html", "text": "Още три жени са повдигнали обвинения срещу Кристиано Роналдо за изнасилване. След като американката Катрин Майорга заведе дело за случилото се между нея и футболиста през 2009 година в Лас Вегас, сега други три дами съобщават, че португалецът ги е насилил да правят секс. \"Обади ми се жена, която ми каза, че се е случило същото с нея\" – обясни адвокатът на Майорга Лесли Стовал - \"Ще се занимавам и с нейния случай.\" Стовал отказа да обяви името на втората жертва, но призна, че вече е предал показанията й на полицията в Лас Вегас. Други две жени се оплакали, че са били изнасилени от Роналдо и негов приятел в лондонски хотел през 2005 година. Футболистът отрече да е правил секс с жена против волята й, но германският \"Шпигел\" продължи с разкритията около скандала и в понеделник публикува споразумението, подписано между двете страни след случката, за която разказва Майорга. В него се вижда, че португалецът е положил подписа си, въпреки че отрече всякакви връзки с обвинението. Роналдо е платил 375 хил. долара, за да е сигурен, че другата страна по договора няма да разкрива подробности за отношенията им. В текста на самия документ той използва псевдонима \"Тофър\".", "date": "2018.10.09", "title": "Още три жени обвиниха Роналдо в изнасилване"}
{"url": "http://standartnews.com/kultura/predstaviha_knigata_visoko_nebe_za_bivshiya_topletets_gen_konstantin_popov-376532.html", "text": "Десетки граждани, военни и общественици присъстваха на представянето на книгата за ген. Константин Попов „Високо небе\". В книгата са поместени разкази и интервюта на много хора за ген. Константин Попов. Представянето на произведението се проведе в Централния военен клуб. Автор на изданието е Димитър Ставрев. От издателството на книгата обърнаха внимание, че изданието се представя в навечерието на празника на ВВС - 16 октомври, както и, че интервюираните в нея определят ген. Константин Попов като ерудиран, начетен и знаещ българин. Журналистът Десислава Маркова коментира, че й е трудно да говори за ген. Попов. „Ще използвам за ген. Константин Попов думите на Валери Петров, че той е от един особен род на хвърчащите хора. Когато за първи път бях при него през 2013 г. като журналист с намерение да правя филм за 100-годишнината за ВВС, видях един тих, строг делови човек, който изслуша всичките ми претенции за снимане. Отговори кратко и ясно какво ще стане и какво няма да стане. На желанието ми да се кача на изтребител, каза: „Само през трупа ми\", коментира Маркова. „От него тогава чух, че авиацията е мечта, каза ми, че това е като да погледнеш нагоре към небето и да кажеш „Аз искам да бъда там\" и да се забавляваш с това\", допълни още Десислава Маркова. По думите й и като политик той още милее за авиацията. Директорът на Авиационната библиотека към ВВС Соня Симеонова обясни, че библиотеката е създадена преди 25 години „През тези 25 години се измениха 7-8 командващи ВВС и ген. Попов е този от тях, който най-много е допринесъл за развитието на библиотеката като съвременна, модерно оборудвана, компютъризирана, за което му благодарим\", заяви още Симеонова. След представянето ген. Попов раздаде десетки автографи на читатели и приятели.", "date": "2018.10.09", "title": "Представиха книгата „Високо небе“ за бившия топлетец ген. Константин Попов"}
{"url": "http://standartnews.com/biznes/bulgargaz_shte_razpolaga_s_dva_varianta_za_tsenoobrazuvane_na_prirodniya_gaz-376515.html", "text": "\"Булгаргаз\" вече ще може да избира дали цените на синьото гориво, по които ще ни го доставя \"Газпром Експорт\", ще се образуват по сегашната формула или ще са съобразени с цените на европейските газови борси. Това обяви в интервю за БНР изпълнителният директор на \"Булгаргаз\" Николай Павлов. Освен посочената договореност, ще има възможност двата варианта на ценообразуване да се комбинират в рамките на една доставка. Така цената на част от количествата ще е образувана по формулата и съобразена с петрола и неговите производни, а другите количества ще се плащат спрямо цените на газа в хъбовете. Тези възможности са записани като допълнение към съществуващия договор за доставка на газ и разписани по време на разговорите миналата седмица между \"Булгаргаз\" и \"Газпром Експорт\". Тя идва като резултат от антимонополното дело на Европейската комисия, по което руският газов гигант се съгласи да предоговори условията по договорите за доставка на гориво. Цената на газа може да бъде преразглеждана на всеки две години, посочи още Николай Павлов: \"Дали ще бъде по сега действащата формула или ще бъде по формула, която ще ценообразува по цени на хъбове, вече това е въпрос на анализ. Не е тайна, че през последните години цената за България в никакъв случай не е по-висока в сравнение с тези в Западна Европа, и като потвърждение на това идва и фактът, че до настоящия момент няма постъпила оферта в \"Булгаргаз\" за доставка на природен газ на цена по-ниска от действащата.\" Договорени са и две нови точки, през които газът може да стига до страната ни, каза още Николай Павлов. Потребителите в Плевен, Бургас и Враца могат да останат без парно в началото на отоплителния сезон. Трите дружества дължат общо 15 милиона лева на „Булгаргаз\" и не са си плащали горивото от юли. Ако не се издължат, може да се наложи подаването на газ към тях да бъде спряно или договорите им да бъдат прекратени, съобщи още Николай Павлов. „Изпратени са напомнителни писма. Имат срок до 19 октомври да си погасят задълженията за юли, август и септември. Те са наясно с проблема и в момента предполагам, че търсят решение. Не ми се вярва да се стига до спиране на газа, ако е технически възможно... Предприемане на съдебни действия с всички обезпечителни мерки, и като краен вариант е прекратяване на договора\". Павлов допълни, че от Нова година, ако има увеличение на цените на газа, то ще бъде минимално и ще е под 5 процента.", "date": "2018.10.09", "title": "Булгаргаз ще разполага с два варианта за ценообразуване на природния газ"}
{"url": "http://standartnews.com/biznes/tsenata_na_toka_nyama_da_skacha_pone_do_kraya_na_godinata-376521.html", "text": "До края на годината цената на тока няма да се променя, обяви председателят на Комисията за енергийно и водно регулиране (КЕВР) Иван Иванов пред репортери днес. Той се надява и след това да се запази цената на електрическата енергия. Иван Иванов информира, че е разговарял с директора на \"Булгаргаз\", който е прогнозирал, че ако има повишение на цената на природния газ в края на годината, то ще е под 5 процента, което означава, че няма да се отрази на цената на топлинната и електрическата енергия. Председателят на КЕВР уточни обаче, че има много събития, които могат да се случат извън България, и да повлияят върху цената на суровия петрол, която е определяща за природния газ. Цената на тока няма да се повиши и заради големите инвестиции, които са заложили от Електроенергийния системен оператор за изграждане, разширяване, реконструкция и модернизация на електропреносната мрежа, защото КЕВР постепенно през годините ще коригира цените на мрежовите услуги - за достъп и пренос, добави Иванов. Поради наличието на достатъчно производствени мощности до 2027 г. не се очакват затруднения в електроснабдяването на страната при нормални метеорологични условия и при нормална аварийност. Прогнозите са, че в страната ще има остатъчна разполагаемост за производство от 10 900 000 мегаватчаса (MWh) до 12 100 000 MWh годишно или около 22 процента от разполагаемите мощности. Основната причина е повишаващото се производство от възобновяеми източници. Това се посочва в План за развитие на електропреносната мрежа на България за периода 2018-2027 г. на \"Електроенергиен системен оператор\" (ЕСО) ЕАД, който бе разгледан на днешното заседание на КЕВР. ЕСО ЕАД съобщава в доклада, че потреблението на електрическа енергия от отделните предприятия е показал, че общото намаление на потреблението в индустрията е достигнало до 30 на сто за някои месеци. Относително по-малко е намалението на потреблението на електрическа енергия в домакинствата, селското стопанство и транспорта. В плана са приети два основни сценария за развитие на потреблението на електрическа енергия - максимален и минимален. При максималния сценарий за брутното потребление на електрическа енергия без помпи се предвижда увеличаване на електропотреблението от 2018 г. с умерени темпове. В този сценарий е заложено забавяне в прилагането на мерки за енергийна ефективност. Към 2027 г. се очаква брутното потребление да достигне 40 510 000 МWh. При минималния сценарий е предвидено задържане на нивото на електропотреблението без помпи за целия период, поради по-интензивно прилагане на мерки за енергийна ефективност. Към 2027 г. се очаква брутното потребление на електрическа енергия да достигне 37 960 000 МWh. Годишните прогнозни стойности на всички разходи за изграждане, разширяване, реконструкция и модернизация на обектите от електропреносната мрежа и на системите за защита и управление на електроенергийната система за периода на десетгодишния план за периода 2018-2027 г. са в размер на 1 291 773 000 лв., от които 148 932 000 лв. или 11,53 на сто са привлечени европейски средства, основно за съфинансиране на проектите от общоевропейско значение, изчисляват от ЕСО в доклада. КЕВР ще приеме десетгодишния план на закрито заседание на 31 октомври от 10.00 часа.", "date": "2018.10.09", "title": "Цената на тока няма да скача поне до края на годината"}
{"url": "http://standartnews.com/biznes/germanska_kompaniya_shte_investira_15_mln_evro_kray_lovech-376520.html", "text": "Германска компания ще инвестира 15 млн. евро и ще разкрие 1000 нови работни места край Ловеч. „VOSS Automotiv\" планира да стартира производство до шест месеца. Това стана ясно по време на официалното представяне на компанията в България, на което присъства министърът на икономиката Емил Караниколов. По време на събитието Караниколов връчи на Роланд Вайс, управляващ директор на „VOSS Automotiv Bulgaria\" и д-р Щефан Ото, управляващ директор на „VOSS Automotiv\" Удостоверение за предварителна административна помощ, с него на инвеститора ще бъде оказано пълно съдействие за получаване на документи, необходими за издаване на сертификат за клас на инвеститор. Икономическият министър изтъкна, че над 170 фирми оперират в страната, произвеждайки компоненти и системи за водещите международни автомобилни марки. „Броят на заетите в сектора продължава да нараства, като надхвърля 40 хиляди, това са хора, които работят не само в този сектор, но и в свързаните към него\", допълни той. „За периода 2005 - юли 2018 г. само по Закона за насърчаване на инвестициите са издадени 21 сертификата в автомобилната промишленост, а общият размер на инвестициите по проектите надхвърля 1 милиард лв.\", посочи Караниколов. По думите му автомобилното производство е един от приоритетните високотехнологични сектори за привличане на чуждестранни инвестиции в страната, с голям потенциал за развитие на експорта, заетостта и регионалната икономическа активност. Индустрията е стратегическа за икономиката на България с дългосрочна перспектива. Заводът на VOSS Automotive в с. Баховица, община Ловеч, ще бъде разположен на около 15 000 кв. м. Компанията ще произвежда компоненти за автомобилната индустрия в бившия завод на \"Литекс моторс\". Производството ще бъде фокусирано изключително върху компоненти за леки автомобили. Сред основните клиенти на концерна са Volkswagen и дъщерните му MAN и Audi, както и GM, Chrysler, Navistar и др.", "date": "2018.10.09", "title": "Германска компания ще инвестира 15 млн. евро край Ловеч"}
{"url": "http://standartnews.com/svyat/papata_mozhe_da_poseti_balgariya_dogodina-376505.html", "text": "Папа Франциск може да посети Румъния и България в началото на месец май през следващата 2019 година, съобщи испанският вестник \"Периодика дигитал\". Светият отец може да посети Патриаршеската катедрала в Букурещ и да отслужи меса в парка \"Извор\" до сградата на парламента, уточняват румънски медии. Римо-католическата архиепископия в Букурещ заяви, че информацията не е официално потвърдена от Ватикана, но че има \"големи шансове\" визитата да се проведе през посочения период. Франциск ще бъде вторият папа, който посеща Румъния след папа Йоан Павел II, който беше в страната през 1999 г. При визитата си тази година във Ватикана българският премиер Бойко Борисов покани светия отец да посети България и Балканите, без да посочва точна дата. Пред медиите Борисов заяви, че е готов да работи за визита в региона на светия отец.", "date": "2018.10.09", "title": "Папата може да посети България догодина"}
{"url": "http://standartnews.com/svyat/razkriha_seriyni_ubiytsi_privlichali_samotni_mayki_s_oferti_za_bebeshki_dreshki-376506.html", "text": "Двама мексиканци, арестувани в предградие на столицата Мексико, докато пренасяли човешки останки, признаха за убийствата на най-малко 20 жени, предаде Франс прес. \"Това е нечувано, никога не сме се сблъсквали с подобен случай\", коментира прокурорът на щата Мексико Алехандро Гомес по радио Формула. Двамата серийни убийци, Хуан Карлос Н. и съпругата му Патрисия Н., били арестувани четвъртък в североизточното предградие Екатепек, известно с високото равнище на насилие. Те били заподозрени за шест убийства, но мъжът е признал за над 20 и е съобщил подробности за десет от тях. Двойката привличала жени с предложения за продажба на бебешки дрехи. Повечето жертви са били самотни майки, търсещи изгодна сделка, обясни прокурорът. Убиецът признал, че е насилвал много от жертвите, преди да ги убие и да продаде останките и вещите им. Освен това той е продал двумесечното бебе на една от жените на друга двойка, която също е арестувана. Убиецът съобщил за убийствата спокойно и с доволен вид, подчерта Гомес, според когото мъжът иска да се прочуе. Двойката убийци има три деца. След обявяването на случая стотици мексиканци организираха шествие със свещи и бели дрехи по улиците на Екатепек, за да искат да се сложи край на убийствата на жени. По данни на ООН всеки ден в Мексико биват убити средно по седем жени. ", "date": "2018.10.09", "title": "Разкриха серийни убийци, привличали самотни майки с оферти за бебешки дрешки"}
{"url": "http://standartnews.com/svyat/otkriha_nerednosti_okolo_katastrofiralata_limuzina_v_sasht-376503.html", "text": "Редица нередности бяха открити около лимузината, чиято катастрофа взе 20 жертви в щата Ню Йорк. Само преди месец, превозното средство не е преминало задължителния технически преглед. Шофьорът, който също е сред загиналите, не е имал книжка от необходимата категория, за да управлява такава лимузина. Властите в Ню Йорк обявиха, че са разпоредили компанията, чиято собственост е колата, да спре дейност. При сблъсъка в неделя загинаха две двойки младоженци, четири сестри от едно семейство и двама братя от друго. В градчето, от което са загиналите, организираха бдение със свещи в памет на жертвите.", "date": "2018.10.09", "title": "Откриха нередности около катастрофиралата лимузина в САЩ"}
{"url": "http://standartnews.com/mneniya/useshtaneto_za_obshtnost_e_naytsenniyat_kapital_na_troyantsi-376536.html", "text": "В града почти няма безработица, а новородените се увеличават, казва  кметът Донка Михайлова - Посветихме на юбилейната годишнина изграждането и обновяването на 15 общински обекта. Сред тях са най-значимите ни културни обекти - Музея на приложните изкуства, Народното читалище \"Наука\", Художествената галерия „Серякова къща\". Реконструирахме изцяло и сградата на общината. С изцяло нова визия е центърът за обслужване на гражданите. Приключваме с изграждането на нов малък кооперативен пазар, стартира и изграждането на дневен център за деца с увреждания. Само тази юбилейна инвестиционна програма е за около 8 млн. лв. - Най-радостното е, че през последните 6 години, в които аз съм кмет, безработицата спадна почти двойно - от 7,2% на 4,4%.На практика незаети хора в община Троян почти няма. Много висока е и инвестиционната активност в общината. Ще посоча само два факта в подкрепа на тази тенденция: през тази година строителните разрешения, които сме издали, и въведените в експлоатация обекти са се увеличили двойно в сравнение с миналата година. Средствата, които вложихме в подобряване на общинската инфраструктура, изграждането и обновяването на различни обекти само от европейски програми за тези 5-6 години надхвърлят 70 млн. лв. И мога съвсем отговорно да го кажа - тези средства са усвоени по един почтен и добросъвестен начин в интерес на гражданите. Искам да спомена и един друг, много радостен факт - за пръв от 15 години през 2017 г. новородените бебета в Троян надхвърлиха цифрата 300. - Стараем се да поддържаме работещи и ефективни контакти с местния бизнес. Правим го с взаимното разбиране, че само заедно, местна власт и бизнес, можем да постигаме успехи. С тази цел създадохме един много добър модел на взаимодействие - Консултативен  съвет на бизнеса. Това е обществен, доброволен орган в помощ на кмета, в който обсъждаме най-важните въпроси и проблеми на общинската политика - бюджет, местни данъци и такси, инвестиции, административно обслужване, т.е. всичко онова, което създава  благоприятна среда за бизнеса. Значително подобрихме инфраструктурата в бизнес-зоните в града, подкрепяме изцяло нововъзникващи фирми и производства. Община Троян беше една от първите, която въведе комплексното административно обслужване, работим много активно и за бъдещото електронно управление. - Този дълъг списък от умни и предприемчиви троянци винаги започва с името на Иван Хаджийски, първият български социолог, описал бита и душевността на българския народ по един неповторим начин. Историята помни още редица троянци, оставили трайна диря в живота на общината и на България. Един от тях например е Калчо Хаджикалчов, виден български дипломат, с голям принос за постигане на независимостта на България. Васил Цвятко пък, съборил своя дом, който пречел на трасирането на важна улица, и така дал личен пример на троянци в изграждането на новия, модерен град. Няма да пропусна и името на Димитър Гемиджийски, кмет на Троян, въвел новото, модерно градоустройство, с пословична любов към града. - В последните години троянци възродиха традицията на дедите си - да дават от себе си за просперитета и прославата на своя град. Паметниците и паметните знаци за увековечаване на тези видни личности изграждаме изцяло с лични средства, които набираме в различни благотворителни кампании. Миналата години изцяло възобновихме Паметника на загиналите във войните. Храбрите троянци, воювали в състава на 34-ти Троянски полк, са се отличили особено в Дойранската епопея и много от тях са оставили костите в тази битка за Отечеството. Тази година отново с дарителски средства изградихме паметник на генерал Владимир Вазов. И двете дарителски кампании бяха проведени с активното участие на един виден български дарител - проф. Иван Гаврилов. В навечерието на тазгодишния празник открихме барелеф на акад. Ангел Балевски, изтъкнат български учен, оставил трайна следа в историята на БАН като неин дългогодишен председател. - Най-важното наследство, което ценим и съхраняваме и днес е усещането за общност, така характерно за нашите предци. Това единение ни позволява, независимо от политически, верски, социални и други различия, да бъдем заедно и да работим усърдно за развитието на града и общината. Това, според мен, е най-ценният капитал на троянци, който ще предадем и на следващите поколения. Нашите предци са били предприемчиви люде, които са намирали верни отговори на трудни решения. Мисля, че това важи с пълна сила и за днешните лидери и стопани на града и общината. - Рецептата е много проста. За да се докаже и да успява, един кмет от опозицията трябва да работи с много повече професионализъм и експертност, да влага двойно повече усилия. Троян има значителни инвестиции от различни финансови източници, най-вече европейски. Но не е получил и стотинка даром, без правила и ясни критерии. Ние просто сме длъжни да представяме безспорни, доказано добри проекти,за да издържат и на най-строгата оценка. - Да се вгледат в примера на троянци. Да работят не за разделение, а за изграждане на чувство за общност. Да подкрепят и стимулират предприемчивостта на българите. ? - Ще продължим изграждането на общинската инфраструктура. След като изцяло обновихме водоснабдителната и канализационна мрежа, усилията ни ще бъдат насочени към обновяване на улиците в града и  общинската пътна мрежа между селищата в общината. Имаме да решаваме тежки проблеми по пълноценното събиране и оползотворяване на битовите отпадъци в общината и това ще бъде един от приоритетите ни в последната година на нашия мандат. Разбира се, ще продължим да подкрепяме развитието на бизнеса, образованието, културата и спорта в общината. - Рано е да давам отговор на този въпрос. Изборът ще зависи най-вече от моята самооценка доколко полезна съм била на моята община и на хората в нея. Длъжна съм да направя конкретен и много честен анализ доколко успешна съм била в поставянето на целите и тяхното изпълнение в интерес на гражданите. Едва тогава ще взема моето решение дали да се кандидатирам или не.", "date": "2018.10.09", "title": "Усещането за общност е най-ценният капитал на троянци"}
{"url": "http://standartnews.com/mneniya/tunis_e_primer_che_islyamat_ne_protivorechi_na_demokratsiyata-376519.html", "text": ". - Две десетилетия наистина министър на външните работи не е идвал, но е имало  посещения на  други министри, председатели на смесени комисии. Отношенията между Тунис и България са отлични, от 60 г. ние имаме дипломатическо сътрудничество. Това става точно три месеца след обявяването на независимостта на Тунис. За съжаление поради революцията и развитието на вътрешната обстановка в нашата страна, както и поради прехода, който преживя България, нашите отношения малко се позабавиха. Целта на моето посещение е да възстановим приятелството, което винаги е съществувало, за да покажем на нашите български приятели, че днешен Тунис, който придоби демократичен опит, върви по пътя на демокрацията и желае да заздрави и задълбочи сътрудничеството с приятелска  България. Равносметката на визитата е изключително позитивна който ме прие много добре и увери, че България също желае за задълбочи сътрудничеството си с Тунис. Също така той посочи, че прекрасно разбира трудностите на един политически преход и че Тунис може да разчита на подкрепата на България не само на двустранно равнище, но и в рамките на ЕС.  След срещата с държавния глава проведох почти тричасов разговор с колегата ми г-жа Екатерина Захариева. Това ни даде възможност да прегледаме двустранните отношения и да изразим още веднъж нашето общо желание за задълбочаване то им както на политическо равнище, така и на ниво сътрудничество. И решихме първото шестмесечие на 2019 г. която ще заседава в Тунис и която ще даде възможност на отговарящите от различни сектори да проучат възможностите за партньорство и сътрудничество между двете държави. ? - Решихме  да организираме през януари 2019 г. среща  за подготовка на тази сесия на смесената комисия. Тунизийска делегация, ръководена от министерството на външните работи, съставена от представители на различни департаменти, ще дойде  в София, за да определи секторите от взаимен интерес. С г-жа Захариева говорихме също и за важността на отношенията между Тунис и ЕС. - Тунис е първата държава, която  подписа договор за асоцииране към ЕС още през 1995 г.. Тя беше и първата страна, която се включи в т.нар. европейска политика за добросъседство и от 2012 г. се ползва от статут на привилегирован партньор на ЕС. България, която неотдавна председателства успешно Съвета на ЕС, обеща да бъде „говорител\" на Тунис пред Европейската комисия. ЕС, бидейки първия партньор на Тунис (80 % от търговския обмен на страната ни е със съюза) е и модел, който самата ни държава желае да осъществи във връзка с консолидирането на демократичния процес. - Ще превърнем Тунис в една демократична и модерна страна. Въведено бе задължително и безплатно обучение за момчетата и момичетата  до 16 г. Това позволи на Тунис, страна без много природни ресурси, да стане страна, богата с човешки ресурси. Вторият фундаментален избор, който Тунис направи, е равенството между двата пола и еманципацията на жените.  Стремим се към високо ниво на обучение и към свободно общество, в което жената и мъжът са равноправни. Така че перспективата е да засилваме демокрацията, да покажем на света, че една арабска мюсюлманска държава също може да бъде демократична страна, щом като налага универсалните ценности. Да покажем, че ислямът не противостои на демокрацията. - Въпросът е доста сложен. За Тунис Либия е много важна държава, защото имаме 540 км обща граница. За нас е важно да се запази териториалната цялост на Либия, да се вземе решение за помирение между самите либийци,  да се избягват всякакви военни решения. Решаването на либийския въпрос трябва да стане под наблюдението на ООН. Ние присъединихме към тази инициатива Алжир и Египет. - Защото това са две страни, които имат общи граници с Либия, и които имат интерес страната да бъде спасена от  дезинтеграция. Така че трите страни работим заедно, за да помогнем на специалния пратеник на генералния секретар на ООН да напредне планът на световната организация за решаването на конфликта. Регламентът на ООН предвижда три етапа на действие. Първият е да са създаде юридическата рамка, изборен кодекс и конституционален текст. Вторият е да се организират изборите в Либия и да се съберат всички прослойки на местното общество на масата за преговори с цел да се осигури възстановяване на сигурността. - За съжаление това, което се случи в Сирия и Либия не е революция. В никакъв случай изходът от кризата не е чрез насилие. Не може да бъде и с военна сила. Трябва да се седне на масата за преговори, да се поставят проблемите и участниците в разговора да се опитат да изложат в международен план проблематиката и възможностите за решаване на кризата. - Миграцията до известна степен е един естествен феномен, който винаги е съществувал и който и в бъдеще ще съществува. Има големи нации в този свят, които са създадени именно благодарение на тези процеси. Така че според мен този проблем не трябва да се преекспонира. Това, което трябва да се направи е да се помогне на страните, които са доставчици на миграция – Либия, Сирия, Субсахарска Африка, да уредят напълно своите конфликти. Защото тези хора, повечето младежи, които напускат зоните на конфликти, са в легитимното си право да се спасяват. Също така тези млади хора, които са в трудно социално положение търсят по-добър живот и идват в Европа. Вместо да ги оставяме да прекосяват Средиземно море, трябва да се опитаме да им помогнем да си останат в страните, създавайки им възможности за работа и реализация. Има две категории миграция - законна и незаконна. От незаконната всяка страна, включително и Тунис, трябва да защитава своите граници, стараейки се да не я позволява и в същото време да подпомага законната. Защото Европа има нужда от работна ръка. - Има българи, които са станали тунизийци. Те са като всички нас и нямат проблем. Но за другите, които са се върнали, това са  известен брой преподаватели, инженери и др.,които в по-голямата си част са били изпратени от „Техноимпекс\", и са работили по договори чрез него, има проблем. Защото Техноимпекс изчезна. Разговаряхме за това с г-жа Екатерина Захариева и ще намерим юридическа възможност да уредим статуса на тези хора. Защото ние много високо ценим това, което те са направили за Тунис.", "date": "2018.10.09", "title": "Тунис е пример, че ислямът не противоречи на демокрацията."}
{"url": "http://standartnews.com/mneniya/germaniya_shte_otkazhe_evropa_ot_dizela-376535.html", "text": "Повишаването на данъците за старите коли в България е напълно логична и отдавна отлагана мярка. Още повече, че срещу старите и още повече - срещу дизеловите автомобили се вземат и ще се вземат все по-крути мерки - не само у нас, но и в целия Европейски съюз. Тези мерки са в пълно съответствие със стратегията на Брюксел за преминаване към безвъглеродна икономика, която преди това беше заложена в т.нар. \"Зелена книга\" на германското правителство и местния бизнес. Така че Германия, която произвежда една голяма част от автомобилите не само на Стария континент, но и в световен мащаб, е решена твърдо да върви напред към безвъглеродна икономика чрез намаляване използването на изкопаеми горива и замяната им с електрическа енергия от \"зелени\" централи. Германия е решена на това въпреки високата цената на електричеството от тези \"зелени\" централи - в момента с което е страшно много, но това не плаши германците и те са решени упорито да вървят напред към тази \"зелена\", безвъглеродна икономика. Във връзка с това например ние в Световния енергиен съвет проведохме проучване в 35 държави в Европа, готови ли са да приложат тази стратегия за трансформация на своите стопанства към \"зелени\" икономики. 27 държави я отхвърлиха, но 8, сред които Дания и Холандия, декларираха, че ще работят за това. Разбира се, излишно е да казвам, че всички тези страни имат и потенциала да приложат тази стратегия, тъй като те вече имат огромно количество \"зелени\" централи, от една страна, а от друга - населението им има финансовия ресурс да плаща по-скъпия ток от тях. Така че, като водещи страни в икономиката на ЕС Германия и останалите 7 държави, които подкрепят тази \"зелена\" стратегия, се налагат политически на такива държави като нашата, които гравитираме около силните, и в крайна сметка ще изхвърлят дизела от Общността. Първата стъпка е да се обложат дизеловите леки автомобили с по-висок данък, за да се откажат техните собственици да ги управляват. След което постепенно ще започнат да облагат с по-високи данъци и камионите, автобусите и цялата селскостопанска техника. Защото проблемът не са вредните емисии от леките коли. Основният проблем на екологията е общественият транспорт - десетките милиони камиони, автобуси, а също и земеделската и строителната техника, чиито двигатели са 100% дизелови. Но ако решат рязко да ги натоварят с по-високи данъци, това ще се отрази на цялата икономика, тъй като ще роди тежка лавинообразна инфлация. Затова първо страните започват с повишаването на данъците на леките коли, което ще стане по-лесно, а след това Конкретно за България какво се получава? Получава се така, че страната ни губи двойно. Първо, България загуби като внесе старите дизелови коли от ЕС, поради което има и най-стария автопарк в Европа. Втори път хората в България губят сега, като бъдат обложени за същия този стар автопарк с по-високи данъци. Крайната цел на Европейската комисия обаче е намаляването на въглеродните емисии с 40% до 2030 г. и не само Германия, но и целият ЕС твърдо ще вървят към изпълнението й. Затова и се вземат тези крути мерки срещу старите автомобили и конкретно и срещу дизела. Аз съм убеден в това, тъй като германските автомобилостроителни компании са готови да внедряват нови технологии, за да се откажат от дизеловите двигатели и да наложат много по-бързо от очакваното електрическите возила. След което постепенно ще изхвърлят дизела и от обществения транспорт и земеделието, но плавно, за да не се отрази на икономиката. Струва ми се обаче, че като че ли все още никой не мисли как ще се отрази целият този процес на рафинериите. Защото ако производството на дизелови двигатели може лесно да спре и да бъде заменено с електрически, то производството на дизелово гориво при фракционната дестилация на нефта няма как да се прекрати и около 26% от всеки тон нефт винаги ще се превръщат в дизел. Затова усилията на учените и на бизнеса трябва да бъдат насочени към решаване на проблема с използването на това дизелово гориво. Разбира се, светът не се движи с еднакви стъпки напред и първоначално това гориво ще бъде изнасяно за Далечния изток - Китай, Индия, Индокитай, Африка, Южна Америка. И тъй като поради намаляващото търсене цената на дизела ще спадне, нищо чудно впоследствие той да се използва като гориво в големите термични инсталации за производство на електроенергия, още повече, че те са оборудвани с много по-съвършени инсталации за улавяне на вредните газове, отколкото автомобилните катализатори.", "date": "2018.10.09", "title": "Германия ще откаже Европа от дизела"}
{"url": "http://standartnews.com/balgariya/stolichnata_obshtina_polaga_relsi_i_kupuva_oshte_tramvai_za_125_mln_lv-376534.html", "text": "Европейската комисия одобри реконструкцията на релсовия път на трамвай № 5 и на трасето по улица „Каменоделска\" от кръстовището с бул. „Константин Стоилов\" до крайно трамвайно ухо „Орландовци\". Втората фаза от проекта „Интегриран градски транспорт\" на Столична община включва още купуването на 13 нови нископодови съчленени трамвайни мотриси и надграждане на интелигентната система за управление на трафика и на съществуващата система за информация на пътниците в реално време. Общата стойност на проекта е 125 млн. лв., от които 107,3 млн. лв. е безвъзмездната финансова помощ от управляваната от Министерството на регионалното развитие и благоустройството Оперативна програма „Региони в растеж\" 2014-2020 г. Той е голям по смисъла на Регламент (ЕО) № 1303/2013 и затова Управляващият орган на програмата го изпрати за нотификация пред Европейската комисия. Проектът трябва да насърчи ползването на електротранспорта, като по този начин ще допринесе за решаване на проблемите в столицата, свързани с увеличаващия се трафик през деня, нарастващите задръствания, ниската скорост на придвижване, пътнотранспортни произшествия, високи концентрации на въглероден диоксид и други вредни емисии, шум и т.н. Изпълнението на дейностите по него ще допринесе за реализирането на цялостната стратегия за развитие на интегриран столичен градски транспорт.", "date": "2018.10.09", "title": "Столичната община полага релси и купува още трамваи за 125 млн. лв."}
{"url": "http://standartnews.com/balgariya/parvo_v_standart_nikolay_nankov_se_vrashta_v_mrrb_obnovena-376530.html", "text": "Николай Нанков се връща в регионалното министерство. Днес той ще бъде назначен за заместник - министър. Това съобщиха за \"Стандарт\" депутати от ПГ на ГЕРБ. Нанков е подал оставката си като народен представител. Тя ще бъде гласувана днес като точка първа от дневния ред на НС. Николай Нанков подаде оставка като министър на регионалното развитие след адската катастрофа край Своге, която отне живота на 20 души. Заедно с него отговорност поеха още МВР-шефът Валентин Радев и транспортният министър Ивайло Московски. Те също подадоха оставки. Постът на Нанков зае доскорошният народен представител от ГЕРБ Петя Аврамова. След рокадите в кабинета Нанков се върна в парламента. Сега той е получил покана от Аврамова да заеме поста заместник-министър на регионалното развитие и благоустройството. Нанков бе на тази позиция и в предишния кабинет на Бойко Борисов.", "date": "2018.10.09", "title": "ПЪРВО В \"СТАНДАРТ\": Николай Нанков се връща в МРРБ (обновена)"}
{"url": "http://standartnews.com/balgariya/do_10_dni_vkarvat_v_parlamenta_proektite_na_zakoni_za_horata_s_uvrezhdaniya_i_za_lichnata_pomosht-376533.html", "text": "Министърът на труда и социалната политика Бисер Петков, министърът на финансите Владислав Горанов и представителите на и за хората с увреждания се разбраха днес за бързо внасяне в парламента на Закона за хората с увреждания и Закона за личната помощ, съобщиха Петков и Горанов на извънредна пресконференция. До десет дни двата законопроекта ще минат през НСТС, Министерски съвет и ще бъдат внесени в Народното събрание. Целта е до средата на декември двата проекта да бъдат приети и да влязат в сила от първи януари 2019 година, съобщи Владислав Горанов. В бюджета за 2019 годна се отпускат допълнително 150 млн. лева за политики на хората с увреждания, каза Бисер Петков. Според Владислав Горанов държавата ще даде през 2019 година около 2,5 млрд. лева за всички хора с увреждания, включително парите отпускани през Държавното обществено осигуряване. Парите за политиките, предвидени в двата законопроекта стават 350 млн. лева през 2019 година и практически се удвояват, добави той. Представители на организациите на и за хората с увреждания казаха, че протестите им ще продължат до окончателното приемане на двата законопроекта. Месечната финансова подкрепа по Закона за хората с увреждания ще е както следва: - от 50 до 70,99 на сто степен на увреждането в размер на 7 на сто от линията на бедност; - от 71 до 90 на сто степен на увреждането в размер на 15 на сто от линията на бедност; - над 90 на сто степен на увреждането в размер на 25 на сто от линията на бедност; - над 90 на сто степен на увреждането с чужда помощ, които получават пенсия за инвалидност поради общо заболяване в размер на 30 на сто от линията на бедност; - и над 90 на сто степен на увреждането с чужда помощ, които получават социална пенсия за инвалидност в размер на 57 на сто от линията на бедност. В проекта на закона за лична помощ ще се въведат ограничения за 2019 година - потребители могат да бъдат: - лицата с трайни увреждания с определени 90 и над 90 на сто степен на трайно намалена работоспособност и степен на увреждане, с право на чужда помощ; - децата с трайни увреждания, с определени 50 и над 50 на сто степен на увреждане, с право на чужда помощ; - както и децата с трайни увреждания, с определени 90 и над 90 на сто степен на трайно намалена работоспособност, без право на чужда помощ. Ще има ограничение за 2019 година за максимален брой часове за ползване на личната помощ от ползвател - съобразно индивидуална оценка, но не повече от 168 часа месечно или до 8 часа на ден. Очаква се правилникът за прилагане на Закона за хората с увреждания и методиката за индивидуалната оценка да са готови да началото на април 2019 година. Оценяването на потребностите ще започне на първи април, а от първи септември догодина да започне предоставянето и финансирането на личната помощ.", "date": "2018.10.09", "title": "До 10 дни вкарват в парламента проектите на закони за хората с увреждания и за личната помощ"}
{"url": "http://standartnews.com/balgariya/rumen_radev_iska_byudzhetniyat_izlishak_da_se_harchi_sled_obshtestven_debat-376528.html", "text": "Според президента Румен Радев би било добре бюджетният излишък да се изхарчи след обществен дебат и санкция на парламента. Държавният глава изрази тази позиция при закриването на днешната кръгла маса по проблемите на неравенствата и бедността в България, която се състоя под негов патронаж, предаде БТА. Вие днес всички се обединихте около тезата, че трябва промяна. Тя може да стане само с дебат около истината, сблъсък на идеи и привличане на обществото и всички институции в него, защото само така можем да стигнем до рационални решения. Днешната кръгла маса е една добра стъпка в тази посока, за което ви благодаря, каза държавният глава. По думите му следваща добра стъпка би било българският парламент да изиска тази година съзнателно заложеният и грижливо отглеждан бюджетен излишък да се изхарчи в края на годината след обществен дебат и санкция на парламента. Това ще бъде един много силен сигнал от страна и на правителството, и на парламента към българските граждани и надежда за демократичните процеси в страната, заяви президентът Румен Радев. Обобщавайки различни политически и икономически модели при закриването на дискусията, Радев даде като пример за т.нар. творческо разрушение електронното управление. Пример за съпротива към \"творческото разрушение\" е в продължение на много години да се измислят всякакви поводи и оправдания то да не бъде факт, защото електронното управление води към прозрачност, отбеляза президентът.", "date": "2018.10.09", "title": "Румен Радев иска бюджетният излишък да се харчи след обществен дебат"}
{"url": "http://standartnews.com/balgariya/vseki_treti_balgarin_e_s_visshe_obrazovanie-376511.html", "text": "Около 28 процента или почти всеки трети наш сънародник на възраст 25-64 г. е имал висше образование и това в значителна степен е повлияло на качеството на живота и социалния статус на тази категория българи, показват данни от анализ на Евростат за нивото на образование в ЕС през 2017 г., цитиран от БТА. През миналата година около 31%  от жителите на ЕС на възраст 25-64 г. са имали висше образование. Най-високо ниво на висшисти у нас е било концентрирано в район Югозападен, където близо 40 на сто от населението в тази възрастова категория е имало висше образование. На втора позиция по този показател е район Южен Централен, където 32 на сто от населението на възраст 25-64 г. са били висшисти, а на трета позиция е бил район Североизточен с близо 27 на сто висшисти от трудоспособното население. В дъното на тази класация с най-малко висшисти е бил район Северозападен, където едва 20 на сто или почти всеки пети българин на възраст 25-64 г. е бил висшист. Според данни на НСИ у нас през миналата година е имало 54 висши училища, от които 50 университета и 4 колежа. Пак по данни на НСИ най-ниско е било нивото на безработица сред българите с висше образование - едва 3% при общо 207 хиляди безработни през миналата година. На обратния полюс най-висок е бил делът на безработните в редиците на нискообразованите българи - около 45% от българите с основно, начално или по-ниско образование, показва родната статистика. Топ-5 на европейските държави с най-висока концентрация на висшисти се оглавява от Финландия - 43,7%, Великобритания и Норвегия - по 43%, Исландия - 42,5% и Люксембург – 40% от населението в трудоспособна възраст са притежавали квалификация за висше образование. Тези страни общо взето, са и сред държавите в ЕС с най-висок жизнен стандарт и най-добро качество на живот, отчита Евростат. При съседите ни ситуацията е следната - в Гърция 31 процента от трудоспособното население на възраст 25-64 г. са били висшисти, в Румъния - 17 на сто, а в Турция - 18 на сто. Като цяло нивото на образованост на европейците се е повишило като за 10-годишен период броят на висшистите в ЕС е нараснал с 8 процента - от 23 на сто през 2007 - до 31 на сто през 2017 г., отчита Евростат.", "date": "2018.10.09", "title": "Всеки трети българин е с висше образование"}
{"url": "http://standartnews.com/balgariya/nad_3000_dushi_posetiha_mezhdunarodniya_zdraven_forum_expo_hospitals-376514.html", "text": "Световно-признати лекари преглеждаха безплатно гостите в НДК Над 3000 души посетиха международния здравен форум Expo Hospitals, който се проведе за няколко дни в НДК. Участваха болници, клиники и медицински центрове от над 30 страни. Гостите имаха възможност да си направят напълно безплатни прегледи, консултации и изледвания с български лекари и светила в медицината от цял свят, които бяха дошли специално за изложението. Това първо в категорията си признание за важността на здравните заведения в нашия живот се организира от медицинско сдружение Хипократ и с подкрепата на Национална пациентска организация. По време на събитието се проведе и благотворителен базар в помощ на деца с церебрална парализа. Като съчетава страстта към медицинските технологиите и услуги с истински поглед върху системата на болниците и други заведения, имащо отношение към медицината, Expo Hospitals 2018 си поставя амбициозната задача да превърне желанието на лекарите да помагат и волята на пациентите за качествен живот в съчетание на дух и практики. Модерните технологии и продукти, използвани в медицината, отговарят на предизвикателствата в тази сфера на науката и практиката. Те подобряват безопасността на пациентите, повишават ефективността на леченията и другите форми на терапия, поддържат качеството на живот на хората и осигуряват техния комфорт. По покана на Звезделина Лютфи, собственик и управител на Медикъл Караджъ в София пристигна един от 10-сетте най-добрите диабетни хирурзи в цял свят доктор Турул Демирел. Той прави уникалната операция за лечение на много разпространената, особено сред възрастните хора, диагноза на захарната болест. Отново по нейна покана лекари от рехабилитационната клиника Роматен, представители от Лив хоспитал, университетските болници Коч, Окан и Медипол Меда. Също така от болници Батъ Гьоз и Реяп. Украинският център за човешка репродукция Bio TexCom също участваше на форума. Абсолютно безплодие не съществува като понятие, смятат лекари. В Украйна, където сурогатното майчинство и даряването на яйцеклетки е напълно законно, клиниката провежда своите процедури в съответствие с местното законодателство. Посетителите имаха редкия шанс за безплатна консултация с водещи български дерматолози от клиника Derma-Act. Представители на клиниката преглеждаха  на място с уникален апарат VISIA, показващ проблеми на кожата на лицето, които може да се проявят до 7 години напред в бъдещето. Пред очна клиника „Ресбиомед\", в продължение  на всички дни бе като на митинг. Очният лекар успя да изследва състоянието на зрението на 400 посетителите с единствения в България апарат с марка CLEARPATH DS 120, който може да открива и захарен диабет от тип 2 до 7 години преди появата на клинична картина. „Дженерали Застраховане\" предложиха възможност за високи инвестиции в здравето, покритие разходи за здравни услуги и/или стоки, произтичащи от заболяване или вследствие на злополука. Безплатни консултации даваха ортопеди, гинеколози, гастроентеролог и офталмолог от известната и престижна болница „Света София\" в столицата, която съвсем скоро ще открие и високотехнологичния си нов корпус. Участваха още VitaYana Holistic & Yoga Studio e холистичен център посветен на здравната превенция. Алтернативният подход към заболяванията и неразпложоненията при хората е едно от модерните направления, прилагани като добавка към медицинската грижа. Те изготвяха персонален хранителен план на база генетичен тест и ДНК анализ. Също на база генетичен и кръвен тест, показаха че много по-рано можем да разберем дали сме застрашени от онкологично заболяване. Адеа център ЕЕГ-биофийдбек за първи път представиха иновативен медицински метод за „обратната връзка\" от стимулиране на централна нервна система. Това е метод, които дава възможност за саморегулация на биологичните процеси. Всички предлагани от Биогенис продукти пък са специално насочени към жизненоважните за хората елементи – въздух и вода. Посетителите на изложението ще могат да получат информация за продукти за пречистване на въздух и вода. Участва още медико-диагностична лаборатория „Д-р Ноневи\", оборудвана с най-съвременна апаратура, с модерна информационна система и други особености, позволяващи качествено, бързо и точно изпълнение на изследванията. Те предоставиха на посетителите талони за безплатни кръвни изследвания. Организацията Майки за донорство също гостуваха със свой щанд. Статистиките, за двойки които не могат да имат деца, са все по-страскащи и е чудесно, че тези хора предоставят надежда и щастие.", "date": "2018.10.09", "title": "Над 3000 души посетиха международния здравен форум Expo Hospitals"}
{"url": "http://standartnews.com/balgariya/za_i_protiv_novite_danatsi_za_avtomobilite-376510.html", "text": "По-високи налози може да има за старите автомобили от следващата година у нас. Това стана ясно при разглеждането на пакета от данъчни закони на Тристранния съвет вчера. Страната ни е сред първите в Европа по стари автомобили. Регистрираните леки коли през 2017 г. у нас са 3,4 млн. Това показват данните на Евростат. От тях 50% са автомобили на възраст над 20 години. 35% са произведени преди повече от 15 години. 10% са на възраст до 10 години. И едва 5%  от колите са нови. Данъкът за автомобилите ще се определя както и досега – от мощността на превозното средство и екологичната оценка. Облекченията, които досега са ползвали всички собственици обаче, ще отпаднат за някой от тях. Отстъпка в данъка ще има за автомобили със сертификат над \"Евро 4\" – това са колите, произведени след 2005 г. А собствениците на произведените по-рано вече ще плащат пълния размер на налога. Отпада облекчението и за автомобили с катализатор. По първоначални изчисления, след приемането на промените, налогът за колите, които са над 15 години, ще е по-висок с близо 30%. А за автомобилите, които са със сертификат над \"Евро 4\", ще се плаща с около 20% по-нисък данък. Според Цветелина Цанева от Асоциацията на вносителите на автомобили не трябва да се спекулира с думата „поскъпване\" защото данъкът за един автомобил от 1994 г. ще се увеличи с около 9 лв. Автомобилът е ангажимент и отговорност, за да сме в безопасност и да сме екологичини, трябва да се инвестира, смята Цанева. Христо Радков, председател на Българското обединение на шофьорите, контрира, че увеличението ще е по-голямо, ако се вземат предвид и по-мощните автомобили. По думите му решения за данъците се взимат от хора, които не ги плащат, а увеличението е абсолютно ненужно. Срещу тези данъци трябва да видим нещо – нови пътища, по-малко задръствания, повече места за паркиране, коментира Радков. Емил Панчев Съюза на българските автомобилисти подкрепя промените в определянето на данъците. Категорично опитът е в посока спиране или намаляване на замърсяването, смята той. Експертите са единни, че по-високите данъци за старите коли няма да принудят хората да оставят автомобилите си.", "date": "2018.10.09", "title": "„За” и „против” новите данъци за автомобилите"}
{"url": "http://standartnews.com/balgariya/ucheni_ot_varna_s_uspeshna_razrabotka_za_ranno_otkrivane_na_rak-376512.html", "text": "Български учени разработват нова технология за ранно откриване на рак. В партньорство с изследователи от Белгия и Италия, инженерите от техническия университет във Варна, вече успешно визуализират в детайли трудно откриваеми тумори. Почти всяка минута една жена в света умира от рак на гърдата. Заради тази статистика преди 7 години инженерът по биомедицинскатехника Кристина Близнакова започва да търси начини за по-прецизна и безопасна диагностика. „Понеже томографията изисква много проекции, знаете, нашата идея е да вземем по-малко проекции и да видим дали качеството на тумора, който ще реконструираме ще бъде същото както при повечето проекции\", казва доц. Кристина Близнакова. За разлика от досегашните двуизмерни технологии, българският проект е лесно приложим в практиката, защото е базиран на 3D модели на злокачествени тумори. „Малки лезии,  които не могат да бъдат открити в мамограма на гърда, могат да бъдат ясно открити с тази техника и не само да бъдат открити, но и да бъдат разграничени границите\", обяснява доц. Близнакова. Засега учените се опитват да намалят облъчването, което според екипа е постижимо в близко бъдеще. А след като влезе в практиката, технологията може да бъде прилагана при рак на белия и на черния дроб. С откритието си учените от Варна вече успели да сканират и открият дефект по аварирал самолет и да помогнат на костенурка със счупена черупка. Екипът вече подготвя и мобилно приложение за ранна диагностика на рак на гърдата. С него всяка жена сама ще може да оцени доколко е застрашена от заболяването и ще получи съвети от специалисти къде и как да се прегледа. Проектът „Максима\" е спечелил европейско финансиране сред над 500 други кандидати.", "date": "2018.10.09", "title": "Учени от Варна с успешна разработка за ранно откриване на рак"}
{"url": "http://standartnews.com/balgariya/boryana_dimitrova_ako_ne_stane_neshto_izklyuchitelno_nyama_da_ima_predsrochni_izbori-376509.html", "text": "Ако не стане нещо изключително, няма да има предсрочни избори. Това прогнозира в предаването „Тази сутрин\" по bTV Боряна Димитрова от „Алфа рисърч\". По думите ѝ лакмус за това, накъде вървят политическите настроения, ще бъдат европейските избори. „Евровотът ще бъде тест и ще бъде превърнат в обществен вот на недоверие или на доверие към управляващата коалиция. Ако тя спечели тези избори, това означава, че ще се върви наесен към местни избори и смятам, че ще изкарат своя мандат\", подчерта Димитрова. Управляващата коалиция е с леко разклатени позиции. Усещането за нея не е за принципно разбирателство, а за разбирателство от седмица до седмица. Наблюдаваме това през целия летен период, изтъкна тя. Според проучването на „Алфа рисърч\" единственият министър, който бележи успехи, е спортният министър Красен Кралев. Спрямо предишните месеци той има буквално взрив от одобрение. Това се дължи на трите световни първенства, които бяха организирани в България, отбеляза Боряна Димитрова. Томислав Дончев остава с позитивен индекс и запазва мястото си, следват Екатерина Захариева и Лиляна Павлова. Скандалите между Патриотите се отразяват и на личния рейтинг на вицепремиера Красимир Каракачанов и той вече е на пета позиция. В края на класацията са Емил Караниколов и Цецка Цачева. Всички институции от юни до септември вървят надолу в различни пропорции, каза още Боряна Димитрова. Когато има конфликт между институциите, никой не печели, категорична е тя. С 2,5% се стопява разликата между ГЕРБ и БСП и тя изцяло се дължи на отслабените позиции на управляващите, а не на мобилизация на БСП. Освен отслабените позиции на управляващите към този момент не се някаква убедителна обществена алтернатива. Това, което се случва в управляващите, не прелива кредит на доверие към опозиционните партии, но създава една чувствителност и раздразнение в обществото и не знаем в следващите месеци тази симбиоза накъде ще тръгне, посочи Боряна Димитрова.", "date": "2018.10.09", "title": "Боряна Димитрова: Ако не стане нещо изключително, няма да има предсрочни избори"}
{"url": "http://standartnews.com/balgariya/prezidentat_stotitsi_hilyadi_balgari_zhiveyat_v_bednost_i_sotsialno_izklyuchvane_-376516.html", "text": "Стотици хиляди българи живеят в бедност и социално изключване, каза президентът Румен Радев. Държавният глава откри кръгла маса на тема „Неравенства и бедност в България\", на която учени с изследователски интерес в сферата изнесоха доклади за икономическите предпоставки и социалните измерения на този проблем. Спорен Радев темата за неравенствата е винаги актуална и има висока обществена значимост. \"Наша е отговорността да пресечем схемите, при които тези неравенства и това разслоение придобиват тези размери\", допълни още той. „Когато това неравенство вземе прекомерни размери, когато социалните системи са неефективни, когато икономическите системи са ниско ефективни, има изкривявания в пазара, а обществото и държавата абдикират, все повече хора попадат в плен на бедността\", смята Радев. В изказването си държавният глава обърна внимание още на факта, че бедността в обществото ражда корупция и престъпност, а бедността не е само липса на средства, а липса на справедливост, образование, здравеопазване и сигурност. „Бедността отнема от обществото перспективата за динамично развитие\", категоричен е президентът. Държавният глава изведе на преден план и въздействието на това социално явление върху децата, защото то ги лишава от възможността за полагане на адекватни грижи и образование. „Неравенствата водят до изкривяване на всички системи в обществото. Има някакъв праг, в който те са допустими, но неравенствата днес в България са далеч от всякакви средни показатели. Те са толкова дълбоки, че в тях пропадат всякакви опити за обединение около национално значими цели за развитие. Със сега съществуващите в България финансови, икономически, социални, здравни и образователни модели това все още се оказва непосилна задача\", смята държавният глава. Според Радев в страната ни все повече се говори за стабилност и ръст на БВП, но трябва да се обръща и внимание на бедността, разпределените на публичните средства и как те се харчат за икономическото развитие на обществото. Форумът се провежда под патронажа на президента, а в него участват още представители на изпълнителната власт, работодателските и синдикални организации, университетски преподаватели и учени от БАН.", "date": "2018.10.09", "title": "Президентът: Стотици хиляди българи живеят в бедност и социално изключване"}
{"url": "http://standartnews.com/balgariya/ima_zapodozryan_za_ubiystvoto_na_viktoriya_marinova-376518.html", "text": "Има задържан за убийството на телевизионната водеща Виктория Маринова, съобщи бТВ, като се позова на „отлично осведомени източници\". По информация на телевизията става дума за украинец с румънско гражданство, който водел скитнически начин на живот. Заподозреният е задържан за 24 часа. На място работят трима прокурори от Върховната касационна прокуратура. Вътрешният министър Младен Маринов координира разследването. Тялото на 30-годишната жена беше намерено в Русе на брега на Дунав в събота. Почти всеки ден Маринова е бягала край Дунав. Пред приятели казала, че отива да тича, а след няколко часа близките ѝ започнали да я търсят, но телефонът ѝ бил изключен. Малко след 14 ч. случаен минувач подал сигнал за петна от кръв и необичайни предмети. Полицията в Русе обяви телефон за сигнали от граждани във връзка с разследването. Хората, които разполагат с информация, касаеща извършеното тежко криминално престъпление, могат да позвънят на телефон: 0889 562407.", "date": "2018.10.09", "title": "Има заподозрян за убийството на Виктория Маринова"}
{"url": "http://standartnews.com/balgariya/devet_miliona_evropeytsi_sa_se_vazpolzvali_ot_programata_erazam_-376517.html", "text": "„Програмата Еразъм е най-успешният проект на Европейския съюз в сферата на образованието и културата. Около 9 милиона европейски граждани, в това число и българи са се възползвали от възможността за студентски обмен между университетите. Поколението Еразъм е това, което трябва да работи за повече младежки политики на ниво ЕС. Студентите, които са участвали в програмата Еразъм са три пъти по-склонни да гласуват на избори, отколкото тези, които не са\", заяви българският евродепутат Ева Майдел (ГЕРБ/ЕНП) по време на „Граждански диалог\" с Комисарят по образование Тибор Наврачич. Събитието се проведе в сградата на Брюкселския свободен университет, където Майдел и Наврачич разговаряха със студентите на тема „Активно гражданство\", организирано от студентската мрежа „Еразъм\" (Erasmus Students Network). \"Поколението на 21 век, т. нар millennials, често не припознава в политическа партия или личност, за които да гласува. Въздържането от вот обаче поставя младите в омагьосан кръг, в който те не участват в гражданския процес и не могат да го променят. Гражданското образование е изключително важно, за да се появят младежите пред урните. Това е тенденция, която нордическите държави следват и се опитват да наложат в Европа.\", добави още Ева Майдел (ГЕРБ/ЕНП). В Европарламента Ева Майдел  работи активно за защитата на интересите на младежите в Комисията по вътрешен пазар и зашита на потребителите, както и като заместник-председател на младежката интергрупа в ЕП. В България, Майдел е и съ-основател на Сдружението „Образование България 2030\", което има за цел да спомогне за модернизацията на образователната система в страната.", "date": "2018.10.09", "title": "Девет милиона европейци са се възползвали от програмата Еразъм"}
{"url": "http://standartnews.com/balgariya/nad_65_mln_lv_shte_otidat_za_remont_na_novata_sgrada_na_spetssada_i_spetsprokuraturata-376524.html", "text": "Обществена поръчка на стойност 6 666 666 лв. без ДДС за проектиране, основен ремонт и преустройство на част от сградата на бившия Механотехникум на бул. \"Александър Стамболийски\" №82, така че да бъде пригодена за нуждите на специализираните органи на съдебната власт – съд и прокуратура – обяви Висшият съдебен съвет (ВСС). Срокът, до който сградата трябва да бъде пригодена за нуждите на Специализирания наказателен съд, Апелативния специализиран наказателен съд, Специализираната прокуратура и Апелативната специализирана прокуратура, е 1 година и 1 месец. На 20 декември 2017 година правителството предостави на ВСС правото на управление върху някогашния Механотехникум. Теренът от 8 дка и построената върху него сграда са с отпаднала необходимост за болница \"Лозенец\". Въпросният имотен трансфер стана възможен след като председателят на Върховния касационен съд Лозан Панов, главният прокурор Сотир Цацаров, представляващият ВСС Боян Магдалинчев, както и Евгени Диков, председател на Комисия \"Управление на собствеността\" на ВСС се срещнаха с премиера Бойко Борисов. Тогава те обсъдиха спешната необходимост от предоставянето на сграден фонд, където да се разглеждат делата, подсъдни на специализираните органи на съдебната власт, които от години имат сериозен проблем с материалната база, което често пъти води и до отлагане на дела заради липсата на зали. Изпълнителят на обявената от ВСС обществена поръчка ще трябва да извърши промяна на предназначението на ползване на имота на бул. \"Александър Стамболийски\" №82 от сграда за обществено обслужване в областта на образованието в сграда за административно обслужване – сграда на съда и прокуратурата, в съответствие с разпоредбите на чл. 178, ал. 4 и чл. 137 от Закона за устройство на територията, Наредба №1 за номенклатурата на видовете строежи, Приложение № 2, т. 6. Ще трябва да се погрижи и за осигуряването на необходимите помещения и функционални връзки между тях, за нуждите на СНС и СП на Република България, като използва модерни и трайни материали за дълговечна експлоатация на сградата, така че сградата да бъде приведена в съответствие с нормативните изисквания. На изпълнителя ще бъде възложено изработването на инвестиционен проект във фаза \"Идеен проект\" в два варианта за строежа, включващ част \"Архитектурна\" и част \"Конструктивна\", с пълнота и съдържание съгласно Наредба № 4/2001г.; изработването на инвестиционен проект по всички части във фаза \"Технически проект\", с пълна проектно-сметна документация по всички части за строежа, при спазване на действащото българско и международно законодателство, както и на специфичните изисквания, заложени в техническата спецификация към документацията; упражняване на авторски надзор по време на строителството по всички части на инвестиционния проект; доставка на необходимите материали и оборудване за изпълнение на строителните и монтажни работи /СМР/; извършване на предвидените за изпълнение на проекта СМР; единични и комплексни 72 часови изпитания на машини и инсталации при експлоатационни условия; изработване на изпълнителна и екзекутивна документация; Всички дейности по приемане на строежа за получаване на разрешение за ползване, съгласно чл. 177, ал. 2 от ЗУТ. Кандидатът за изпълнител трябва да има опит в проектиране с предмет и обем, идентичен или сходен с поръчката, изпълнен през последните 3 г. Под проектиране с предмет и обем, \"идентичен или сходен\" с предмета на поръчката да се разбира услуги по изработване на инвест. проект или инженеринг (в частта за инвест. проектиране) за изпълнението и на ново строителство и/или основен ремонт и/или реконструкция на мин.: 1 сграда за обществено обслужване в обхвата на т.1, т.2, буква \"а\", т.4, т. 6 и т. 8 от Прил. №2 към Нар. № 1/30.07.2003г. за номенклатурата на видовете строежи, с РЗП не по-малко от 9000 кв.м и с \"капацитет над 1000 места за посетители\", пише в документацията към поръчката. Участникът следва също така да разполага с екип експерти за извършване на строителството: технически ръководител, експерт по \"Контрол по качеството\", специалист по здравословни и безопасни условия на труд, като посочените лица могат да съчетават не повече от две експертни позиции в екипа за техническо ръководство на строителството, ако отговарят на минималните изисквания към всяка от тях. Оферти и документи от желаещите да вземат участие в процедурата могат да се подават до администрацията на ВСС до 7 ноември 2018 година.", "date": "2018.10.09", "title": "Над 6,5 млн. лв. ще отидат за ремонт на новата сграда на спецсъда и спецпрокуратурата"}
{"url": "http://standartnews.com/balgariya/po_izklyuchenie_dans_mozhe_da_priema_anonimni_signali-376523.html", "text": "Държавната агенция за национална сигурност (ДАНС) вече може да приема анонимни сигнали само при изключителни обстоятелство, след като в Държавен вестник беше публикувана наредбата за организацията на работа по постъпили в агенцията предложения и сигнали, и правилата ѝ вече са в сила. Нейната идея е максимално да ограничи случаите, в които ДАНС все пак ще приема анонимни сигнали, тъй като в последните години те са се увеличили много. В мотивите за промените в наредбата се казваше, че е необходимо тя да бъде актуализирана заради значителния брой анонимни сигнали, които постъпвали по електронен път. Освен това се наложиха промени и заради преминаването на дейността на ДАНС, свързана с корупция, към новата антикорупционна комисия. Според новите правила за приемане на сигнали и предложения, те могат да са писмени или устни, да се подават лично или чрез представител, по пощата, по факс, по електронна поща или чрез куриер. Устно по Националната телефонна линия на ДАНС може да бъдат подавани само сигнали, които са пряко свързани с дейността на агенцията по защита на националната сигурност. Анонимните предложения и сигнали ще бъдат разглеждани от ДАНС само по изрично разпореждане на председателя или ако съдържат сведения за престъпления, свързани с националната сигурност, се казва в наредбата. За анонимни се приемат всички предложения и сигнали, които не са подписани (с изключение на получени по електронна поща) и в тях не са посочени три имена и адрес на подателя. Според наредбата по сигналите се работи до 3 месеца, а по предложенията максималният срок за разглеждане е 6 месеца. Проверките приключват със справка, в която се отразяват твърденията на подателя, извършените действия, установената фактическа обстановка, направените изводи за наличие на заплахи или посегателства срещу националната сигурност и предложение за решение, пише още в наредбата. Наредбата предвижда, че подателите на сигнали се уведомяват писмено за резултата от извършените от ДАНС проверки, освен в случаите, когато това би застрашило националната сигурност, защитата на класифицирана информация или би затруднило дейността на агенцията. „Не се уведомяват податели на писмени материали, в които освен прикачени файлове, копирани препращащи линкове или приложени материали липсва волеизявление на подателя\", предвиждат вече действащите правила.", "date": "2018.10.09", "title": "По изключение ДАНС може да приема анонимни сигнали"}
{"url": "http://standartnews.com/balgariya/kaloyan_pargov_vaprosat_za_mestniya_referendum_e_prekaleno_vazhen_za_da_se_podigravat_s_nego_upravlyavashtite_v_so-376529.html", "text": "Въпросът за местния референдум за изграждане на инсталация за изгаряне на RDF-отпадъци е прекалено важен, за да си позволяват управляващите в Столична община да се подиграват с него. Това заяви лидерът на БСП - София и председател на групата на социалистите в Столичния общински съвет Калоян Паргов. Той направи коментара, след като стана ясно, че внесеният вчера от общо 15 общински съветници от 4 групи в СОС - БСП и представители на Група 5, \"Сердика\" и ДСБ от Реформаторски блок Доклад с искане за местен референдум за изграждане на инсталация за горене на RDF в София е бил разпределен за разглеждане в комисии още от днес. \"Настояваме общинските съветници да се запознаят обстойно и внимателно с мотивите в него и искаме становището на кмета Йорданка Фандъкова, заяви Калоян Паргов. - Действията на ГЕРБ в СО изобщо не ме изненадват, напълно в техен стил е да принуждават общинските съветници да гласуват нещо, с което не са се запознали. Така беше и с последния Доклад, свързан със завода за боклук, който беше внесен за гласуване през пролетта. Пуснаха ни го един ден преди да го разглеждаме при това без проекта и без финансовата обосновка. Сега се опитват да пробутат и референдума по същата формула. Колко от членовете на комисите, които заседават днес и гледат Доклада, са го прочели и са го осмислили?! Това искам да знам. Председателят на СОС Елен Герджиков е длъжен в срок от 3 дни да го разпредели за гледане в Комисиите, но няма правило в 24-часов срок да бъде разгледан от членовете на тези комисии. Това не е извънредна точка. Срокът за гласуване на Сесия на СОС на подобен доклад е един месец, за да може всички съветници да прочетат доклада, да се запознаят и да осмислят мотивите, за да вземат решение дали да го подкрепят или - не\". Въпросите, на които гражданите на София биха имали възможност да отговорят, ако бъде проведен местен референдум, са три. Първият е - съгласни ли сте Столична община да изразходва 157 милиона евро, от които 67 милиона евро заем за изграждане на инсталацията за изгаряне на RDF/изгаряне на отпадъци? Вторият - съгласни ли сте инсталацията за изгаряне на RDF/отпадъци да се построи в центъра на София, район Сердика, бул. „История Славянобългарска\", на територията на ТЕЦ \"София\"? И третият - съгласни ли сте инсталацията за изгаряне на RDF/отпадъци да се построи до Завода за механично и биологично третиране на отпадъци в местността „Садината\" до село Яна? \"Основният дебат в Столичния общински съвет беше именно за мястото на изграждане на инсталацията за горене на RDF. Тогава с много „крехко\" мнозинство беше избрано да бъде на територията на ТЕЦ „София\", припомни Калоян Паргов. - Видяхме, че софиянци също са доста объркани. Появиха се много анкети, в които мненията бяха разнопосочни. В крайна сметка, по толкова важен въпрос за гражданите, трябва да се чуе и тяхното мнение. Защото проблемът със замърсения въздух в София, за който най-накрая през 2017 година управляващите в СО бяха принудени да признаят, е доста притеснителен. При това той се прояви, след като същите тези управляващи бяха инвестирали над 600 милиона лева за справяне с него. И тук да ги попитам – тези пари на вятъра ли бяха хвърлени? И не на последно място смятам, че гражданите имат право да заявят мнението си по въпросите, които се отнасят до качеството на живота им в града. Доказателство за това е и възникналото огромно напрежение около ремонта на улица „Граф Игнатиев\" и градинката пред църквата „Свети Седмочисленици\". Калоян Паргов припомни, че позицията на БСП е инсталацията за изгаряне на отпадъците да бъде изградена на площадката на завода в местността „Садината\". „Така ще бъдат спестени разходи за транспорт, няма да бъде допълнително замърсяван въздухът в столицата. Все пак ТЕЦ „София\" се намира в централната градска част и евентуално замърсяване от него ще се отрази на качеството на живот на над 200 000 души, които живеят в кварталите и селата наоколо. Нека не забравяме, че в последните статистически доклади за продължителността на живота, данните показаха, че ние живеем с 2,5 години по-малко заради замърсения въздух в града ни. А според експерти, местността „Садината\" е много подходяща за изграждане на подобна инсталация, тъй като въздушните маси се движат от запад на изток и вероятността запрашаването да се върне в София е нищожна. Не случайно точно на това място преди години е бил построен и заводът „Кремиковци\". Заместник-председателят на СОС от БСП Милка Христова добави, че се надява този път Столична община да създаде добър прецедент и да одобри провеждането на местен референдум за разлика от отхвърления преди време във връзка със „Софийска вода\". „Дано управляващите да не се уплашат от мнението на гражданите, каза тя. - Всички сме длъжни да вземем предвид различните мнения на хората. Всяка една от групите, които поставиха въпросите си за бъдещия местен референдум, ще си ги защитава със съответните доводи и аргументи. В крайна сметка софиянци сами трябва да изберат, това е тяхно право. Дори и да не събере необходимото мнозинство този референдум, за да стане задължителен за Столична община, той ще покаже желанието на гражданите. Трябва да имаме предвид също, че този заем от 67 милиона евро, на който бенефициент е СО, ще бъде изплащан от столичната \"Топлофикация\". При наличието на огромните задължения, които тя има към момента и които наближават 800 милиона лева, веднага би следвало да поставим въпроса как това почти фалирало наше общинско дружество ще изплаща огромната сума. И как това ще се отрази на цената на топлинната енергия и евентуално няма ли да повлияе на такса смет. Ние досега не видяхме никакви убедителни разчети в тази посока. Подозирам, че именно клиентите на „Топлофикация\" ще се наложи да изплащаме този заем\".", "date": "2018.10.09", "title": "Калоян Паргов: Въпросът за местния референдум е прекалено важен, за да се подиграват с него управляващите в СО"}
{"url": "http://standartnews.com/balgariya/bsp_predstavi_viziya_za_balgariya_pred_sdruzhenieto_na_obshtinskite_bolnitsi-376526.html", "text": "„След среща с представители на Управителния съвет на Сдружението на общинските болници сме единодушни, че сегашното състояние на здравеопазването е катастрофално и не може да продължава повече така. Те подкрепят много от нашите предложения за здравеопазването във „Визия за България\". Това заяви председателят на БСП Корнелия Нинова на пресконференция в централата на партията. Според нея предложената от ГЕРБ реформа не представлява реформа в здравеопазването и здравния модел, а промяна във финансирането на модела и по-скоро търсене на източници за дофинансиране, чрез събиране на допълнителна задължителна здравна осигуровка. „Смятаме, че това ще натовари най-бедните хора, хората в затруднено положение, които и сега имат труден достъп до здравеопазване\", допълни тя. Нинова обясни, че по време на срещата са представени предложенията на БСП във „Визия за България\". „По някои от тях срещаме пълно разбиране, други са дискусионни и докторите от сдружението поеха ангажимент да ни дадат по-късно становището си\", уточни тя. „Най-остро поставиха пред нас въпроса за кадрите, особено в малките населени места. Нашето предложение е държавата да плаща стипендии и след това завършилите медицина да са задължени да работят 5 години в България\", изтъкна лидерът на левицата. Тя обясни, че по време на срещата е обсъдена и темата за високите цени на лекарствата и начините да се помогне на хората в затруднение да си плащат лекарствата. „Приема се добре нашето предложение за намаляване на ДДС върху лекарствата, както и окрупняването на поръчката за лекарствата\", каза още Нинова. Тя посочи, че сега всяка болница си прави собствена процедура за лекарства. Друга тема на срещата е била и предложеният от БСП вариант за реформа в здравеопазването, която да почива на регионален принципи. „Т.е. във всеки регион да има една обща структура на здравеопазването, която да обхваща доболнична помощ, болнични заведения, но да бъде на регионален принцип. Те смятат това за много добър вариант\", допълни Корнелия Нинова. \"С доста неща, залегнали във \"Визия за България\", сме съгласни. Готови сме, с изготвената от нас технологии, в продължение на 6 години, да подпомогнем изпълването със съдържание и конкретика предложените от левицата мерки. Можем да си бъдем взаимно полезни, така че здравеопазването да бъде обърнато изцяло към пациента и да донесе нужното удовлетворение на лекарите\", заяви председателят на Националното сдружение на общинските болници д-р Неделчо Тотев. Той изрази задоволство от получената покана, за да може да се обсъдят по същество основните проблеми на здравеопазването и как то да бъде изведено към по-добро. Д-р Неделчо Тотев припомни, че на протест, миналата година, общинските болници са заявили, че това е пределът на възможностите им да функционират. По думите му са обещани мерки, част от които са били взети, но реално нещата не са се променили. \"С палиативни мерки не се върши работа, когато пациентът е смъртно болен\", категоричен бе Тотев. По думите му срещата е била полезна и на нея са били представени рационални предложения, които биха могли да бъдат приложени и да доведат до нещо по-съдържателно и добро. \"Представихме притесненията си от увеличаването на приходите чрез въвеждане на задължително здравно застраховане и другите предложения на управляващите\", каза още той. По думите му кадровият проблем е огромен и сякаш никой не го разбира и не вижда лавината, която е надвиснала на над всички. \"Въпрос на година е, може би, пенсионерите, които крепят системата, да излязат от нея и тогава всички ще сме изправени пред необходимостта отнякъде да бъдат внесени медицински кадри\", заключи д-р Неделчо Тотев.", "date": "2018.10.09", "title": "БСП представи „Визия за България“ пред Сдружението на общинските болници"}
{"url": "http://standartnews.com/balgariya/startira_proekt_za_sahranyavane_na_arheologicheskite_tsennosti_kray_pokrovnik-376527.html", "text": "Започваме проект за съхраняване на трите основни ценности, открити край Покровник, които са в рамките на две трети от обекта, както и за неговото цялостно съхраняване, обяви на пресконференция в Благоевград министърът на културата Боил Банов, цитиран от Агенция Фокус. Според Банов чест прави на всички членове на инициативния комитет за запазване разкопките край село Покровник за всичко, което са направили и за сърцето, което са вложили, за да защитят своя регион – неговото минало и бъдеще. „Доста време водихме сериозен дебат, но успяхме да вземем някои много важни решения, които са значими и устойчиви по отношение културната ценност, за продължаването на работа по автомагистрала „Струма\", което никак не е маловажно за развитието на целия регион и държавата. Мисля, че в рамките на един конструктивен диалог всички присъстващи на срещата мислим и работим в една посока. Така, че още утре Министерството на културата ще връчи заповедта, от своя върховен орган, който се занимава с паметниците и културното наследство, на Агенция „Пътна инфраструктура\", за да се стартира проект по съхраняване на трите основни открити ценности, в рамките на две трети от обекта, и съхраняване на целия обект. Проект за пренасяне, може би, в рамките на около 20 м\", каза още министър Банов. Той подчерта, че по този начин обектът ще бъде съхранен с неговите ключови и стойностни неща, така че да даде една добра възможност за бъдещо развитие – социализиране, популяризиране и опазване. „АПИ започва това веднага. След като бъдат извършени съответните процедури, които ще бъдат съгласувани на всяко ниво, включително и с обществеността, продължава строителството на магистралата след това. Докато АПИ е там ще осигури охрана на обекта, а след тяхното излизане кметът д-р Атанас Камбитов пое ангажимента той да осигури такава\", заяви министър Банов. Другата седмица в Благоевград пристигат експерти на Националния институт за недвижимо културно наследство (НИНКН), които ще определят граници и точки не само на откритите неща, а на целия хипотетичен обект край Покровник. Според Банов след това ще могат да продължат и археологическите разкопки във всички посоки. „Ние не можем да бъде сигурни, че оттук-насетне няма да излязат и още интересни неща по трасето. Надяваме се, че това ще се случи. Кметът на Благоевград д-р Атанас Камбитов пое още един важен ангажимент, което му прави чест – да започне публични консултации, за изработване на задание, заедно със Съюза на архитектите, археолози и всички, които имат отношение по казуса, за изработване на проект, който вече да доведе до дългосрочно социализиране на обекта\", каза още министър Банов. Той добави, че междинно ще продължат и разкопките във всички посоки, за да може максимално да се види какво има на територията край Покровник. „Заданието, което ще се разработва публично и на което ще присъствам аз, заедно с моите специалисти като гарант за това, че ще се случи най-доброто, ще касае със сигурност изграждането на два входа за обекта\", заяви министър Банов. Единият ще бъде при детелината на село Зелен дол, а другият ще бъде направен като слизане от автомагистрала „Струма\", за да може оптимално туристите да имат възможност да посетят обекта. „Почваме работа веднага, ангажирано, всички заедно и мисля, че Благоевград го чакат хубави дни от гледна точка съхранение на миналото, но и опазване в бъдеще\", подчерта министър Банов. Искам да ви уверя, че Агенция „Пътна инфраструктура\" работи по въпроса за разкопките край Покровник и строежа на автомагистрала „Струма\", каза от своя страна инж. Светослав Глосов, председател на управителния съвет на Агенция „Пътна инфраструктура\". „Имаме идейна разработка как и къде да бъдат изместени откритите артефакти, така че по проекта се работи, но не е официализирано това, което да се прави. Днес сме много доволни от срещата, тъй като се уточни как да бъдат изместени обектите\", каза още инж. Глосов. Той добави, че шестте месеца, които са били загубени като строителство на магистралата, ще трябва да бъдат наваксани от строителя. „Няма да е толкова лесно, но автомагистралата ще стане готова. Работим по проекта за изместване на обектите. Те ще бъдат на ново място – в сервитута на агенцията. Ще бъдат консервирани, за да може да продължи работата по магистралата. В наш интерес е това да се случи максимално бързо, нещата да бъдат съгласувани с всички органи, които извършват тази дейност\", каза още инж. Глосов.", "date": "2018.10.09", "title": "Стартира проект за съхраняване на археологическите ценности край Покровник"}
{"url": "http://standartnews.com/balgariya/fandakova_sas_zabelezhki_kam_stroitelniya_nadzor_na_graf_ignatiev_globila_gi_100_hil_lv-376522.html", "text": "Имам сериозни забележки по отношение на строителния надзор на \"Граф Игнатиев\", вече ги санкционирах със 100 хиляди лева, съобщи пред репортери кметът на София Йорданка Фандъкова във връзка с критиките по отношение на ремонтите в столицата. „Много спекулации чух през последните дни. Разбира се гражданите имат правото да се интересуват и да дават своето мнение. То е важно за мен. Но спекулации от политически сили и техни привърженици не мога да приема, когато става въпрос за неверни твърдения\", заяви Фандъкова. „Затова по отношение на изпълнението, материалите и качеството на изпълнението вече възложих контрол на контрола. Понеже много се говори за ремонт на ремонта, когато всъщност ремонтът не е приключил, аз възложих контрол на контрола. Поканила съм компетентни представители на Университета по архитектура и геодезия. Те вече бяха на обекта, направиха първите огледи. Ще разчитам на тях както по отношение на допълнителни анализи на материалите в лабораторията на УАСГ, така също и по отношение на начина на изпълнение\", обясни тя. По думите на Фандъкова строителният надзор има много важни функции, които обаче са останали встрани от дебата. „Но аз имам сериозни бележки по отношение изпълнението на задачите на строителния надзор. Вече ги санкционирах със 100 хиляди лева. Това е първата и последна санкция, защото следващата стъпка е прекратяване на договора. Казала съм им какво очаквам от тях - специалисти, експерти, инженери, които да са непрекъснато на обектите. И в момента там има хора. Но аз искам предварително те, гледайки изпълнението, да връщат своевременно фирмата, ако не се справя добре\", посочи още столичният кмет.", "date": "2018.10.09", "title": "Фандъкова със забележки към строителния надзор на „Граф Игнатиев“, глобила ги 100 хил. лв."}
{"url": "http://standartnews.com/balgariya/blizki_na_postradali_pri_katastrofata_kray_svoge_obvinyavaneto_na_shofyora_ne_e_dostatachno-376507.html", "text": "Това, което ни крепи и ни дава сили да продължаваме, е да искаме да има някой обвинен за тежката автобусна катастрофа край Своге. За нас не е достатъчно първосигналното обвиняване и ареста на шофьора. Това каза в предаването „Тази сутрин\" по bTV Ваня Боянова, която губи баща си при инцидента, а майка ѝ е сред пострадалите. Към момента майката на Ваня е на домашно лечение, предстоят още прегледи, с които да се установи дали ще се налага операция. „Не ни дават информация докъде са стигнали експертизите и лабораторните изследвания на асфалта. Нямаме никакви срокове, в които да чакаме решение кога в крайна сметка виновните ще си понесат последиците\", категорична е Ваня Боянова. „Не е редно един човек, в лицето на шофьора, да бъде обвинен за една колективна грешка – на община, строителна фирма, немарливост на голяма част от обществото\", посочи тя. Според нея министерските оставки след трагедията са били първосигнално решение. „Нямаше как да не направят нещо, за да потушат това, което се надигаше в душите на  хората\", смята тя. Трасето беше преасфалтирано, но мантинелата все още е на земята, където беше и след катастрофа на тир месеци преди това. Още няма отводнителни канали, за да не се получават реки на този път и да се намалят поднасянията. Положен е нов асфалт, но нямаме информация доколко е по-различен от стария, каза още Ваня Боянова.", "date": "2018.10.09", "title": "Близки на пострадали при катастрофата край Своге: Обвиняването на шофьора не е достатъчно"}
{"url": "http://standartnews.com/balgariya/den_na_otvorenite_vrati_v_aviobaza_graf_ignatievo-376501.html", "text": "Авиобаза Граф Игнатиево отваря врати за външни посетители. Гостите ще имат възможност да наблюдават и регулярни полети на самолетите на въоръжение в съответните авиобази, съгласно плановата таблица за месеца във връзка с тържественото отбелязване на Празника на авиацията и Военновъздушните сили, който е на 16 октомври, и 106 годишнината от първия боен полет в авиобазите на ВВС. Статичен показ ще запознае посетителите с предназначението и характеристиките на авиационната, самолетообслужващата и логистичната техника, с въоръжението и специалното оборудване на експлоатация в българските Военновъздушни сили. На 11 октомври врати ще отвори учебната авиобаза Долна Митрополия, на 12-ти базата за предно разполагане Безмер ще посреща гости, както и транспортната авиогрупа Враждебна.", "date": "2018.10.09", "title": "Ден на отворените врати в авиобаза Граф Игнатиево"}
{"url": "http://standartnews.com/balgariya/kevr_obsazhda_tsenite_na_toka-376502.html", "text": "Задава ли се скок в цената на тока? Темата обсъжда днес Комисията за енергийно и водно регулиране. Причината - сериозното поскъпване на природния газ от 1 октомври. Регулаторът вече обяви, че ще направи всичко по силите си електричеството да НЕ поскъпне през зимата. Експерти обаче са притеснени, че синьото гориво вече поведе след себе си скок в редица цени, сред тях и на парното.", "date": "2018.10.09", "title": "КЕВР обсъжда цените на тока"}
{"url": "http://standartnews.com/balgariya/shefat_na_pozharnata_predupredi_vidimostta_na_trakiya_e_nuleva-376504.html", "text": "\"Видимостта на магистрала \"Тракия\" е нулева. Това обяви шефът на пожарната главен комисар Николай Николов, след като движението по магистралата край Ихтиман временно бе възстановено. По-рано тази сутрин пет коли и камион катострофираха, като инцидентът за пореден път се случи в района на сметището на Ихтиман, което гори. В тази връзка гл. комисар Николов обясни, че видимостта в района на Ихтиман е нулева. Той уточни, че петима души са получили медицинска помощ, а трима от тях са настанени в болнични заведения. Потвърди и че общо 6 превозни средства са участвали във верижната катастрофа. Гл. комисар Николай Николов поздрави органите на реда за светкавичната реакция. \"Това даде възможност да се отвори движението\", допълни той. Катастрофиралите автомобили бяха разчистени, но малко по-късно движението отново бе ограничено. Този път причината бе намалената видимост и задимяването. Движението и в двете посоки на магистралата се отклонява през Нови хан по път I-8, съобщиха от пресцентъра на МВР. \"Сметището при Ихтиман гори все още, продължава гасенето му. Пет автомобила са на място. Призовавам да се спазват ограниченията, това е изключително важно за нашия живот\", каза още Николов. Той уточни, че сметището в момента не функционира и пожарът е вследствие на самозапалаване. \"Горенето на сметището е заради гниене, в резултат на което е и самозапалването\", поясни гл. комисар Николов.", "date": "2018.10.09", "title": "Шефът на пожарната предупреди: Видимостта на \"Тракия\" е нулева"}
{"url": "http://standartnews.com/balgariya/papata_mozhe_da_poseti_balgariya_dogodina-376505.html", "text": "Папа Франциск може да посети Румъния и България в началото на месец май през следващата 2019 година, съобщи испанският вестник \"Периодика дигитал\". Светият отец може да посети Патриаршеската катедрала в Букурещ и да отслужи меса в парка \"Извор\" до сградата на парламента, уточняват румънски медии. Римо-католическата архиепископия в Букурещ заяви, че информацията не е официално потвърдена от Ватикана, но че има \"големи шансове\" визитата да се проведе през посочения период. Франциск ще бъде вторият папа, който посеща Румъния след папа Йоан Павел II, който беше в страната през 1999 г. При визитата си тази година във Ватикана българският премиер Бойко Борисов покани светия отец да посети България и Балканите, без да посочва точна дата. Пред медиите Борисов заяви, че е готов да работи за визита в региона на светия отец.", "date": "2018.10.09", "title": "Папата може да посети България догодина"}
{"url": "http://standartnews.com/balgariya/slanchev_i_topal_vtornik-376498.html", "text": "Днес ще е слънчево. До обяд ниската облачност ще намалее, а видимостта ще се подобри. Ще духа слаб, в източните райони до умерен североизточен вятър. Преобладаващите минимални температури ще са между 3° и 8°, дневните - предимно между 19° и 24°. Атмосферното налягане е близко до средното за месеца - ще се повишава. Над Черноморието преди обяд ще има ниска облачност или мъгла. След обяд ще бъде предимно слънчево. Ще духа до умерен североизточен вятър. Максимални температури на въздуха: 19°-21°. Температурата на морската вода е 20°-21°. Вълнението на морето ще бъде 2-3 бала. Над планините ще е слънчево. Ще духа слаб до умерен вятър от изток-североизток. Максимална температура на височина 1200 метра около 15°, на 2000 метра около 9°. До петък над по-голямата част от страната по-често ще преобладава слънчево време. Ще има и временни увеличения на облачността; слаби превалявания са възможни в четвъртък в Югоизточна България. Сутрин на места в низините и котловините, с по-голяма вероятност в източната половина от страната, ще има условия за ниска облачност или мъгла. В нощните часове и рано сутрин ще бъде тихо, а денем ще духа слаб, в Източна България - до умерен североизточен вятър. Преобладаващите минимални температури ще са между 5° и 10°, максималните - предимно между 19° и 24°.", "date": "2018.10.09", "title": "Слънчев и топъл вторник"}
{"url": "http://standartnews.com/balgariya/verizhna_katastrofa_na_am_trakiya_s_trima_postradali-376499.html", "text": "Верижна катастрофа с пет превозни средства е станала на АМ „Тракия\" край Ихтиман, има трима пострадали, съобщи МВР. В района има задимяване и ниска мъгла, уточниха от полицията. Инцидентът е станал в платното в посока Пловдив, което е затворено за движение в този район. От Пазарджик към София трафикът е насочен по стария път. Пътни полицаи са на място и регулират движението.", "date": "2018.10.09", "title": "Верижна катастрофа на АМ „Тракия” с трима пострадали"}
{"url": "http://standartnews.com/balgariya/prodalzhava_razsledvaneto_na_zhestokoto_ubiystvo_v_ruse-376500.html", "text": "Четвърти ден – все още няма заподозрян за  убийство на русенската журналистка  - Виктория Маринова. Въпреки множеството оставени следи. Вчера вечерта в няколко областни града  в страната хората организираха мълчаливо бдение в памет на Виктория . Припомням ви, че тялото на 30-годишната журналистка беше намерено в събота следобед в храсти край Дунав след подаден сигнал от гражданин. Всички открити вещи са изпратени в Института по криминалистика. Чакат се резултатите, които ще покажат дали по тях има оставени чужди отпечатъци.", "date": "2018.10.09", "title": "Продължава разследването на жестокото убийство в Русе"}
