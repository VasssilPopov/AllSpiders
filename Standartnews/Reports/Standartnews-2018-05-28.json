{"url": "http://standartnews.com/biznes/gledna_tochka_neprochetenite_dokladi_za_evroto-372017.html", "text": "През тази седмица бяха публикувани докладите за конвергенцията, които най-общо казано оценяват напредъка на държавите, които са поели ангажимент да приемат еврото[1]. Докладите са два – единият на Европейската централна банка (виж тук), а другият e на Европейската комисия (виж тук) и се представят на всеки две години. Това представяне беше очаквано с повишено внимание, тъй като заявката на българското правителство е да изяви официално желание за влизане в чакалнята на еврозоната съвсем скоро и съответно написаното в тези доклади е основата за предстоящите разговори, пише в анализа на Петър Ганев от Института за пазарна икономика. Много от реакциите в родните медии на представените заключения в докладите показват някаква комбинация от 1) непрочитане на докладите и 2) неразбиране на написаното в докладите. Затова говорят категорични заглавия от сорта на „ЕК и ЕЦБ не искат България в еврозоната\" и „Европа отразя България за еврото\". В допълнение, огромен фокус се поставя върху корупцията и бедността, които са „спирачки\" за еврото. Детайлното прочитане на докладите обаче, както и поставянето им в контекста на предишни доклади и въобще на процеса по присъединяване към еврото, показва съвсем различна картина. Разбира се, водещо място в цялата дискусия заема заключението и на двата доклада, че България не отговаря на критериите за еврото. Това общо заключение е безспорно най-безинтересната част от докладите, тъй като в текущата ситуация е абсолютно невъзможно да пише друго – нормално такава оценка получават абсолютно всички страни. Причината е проста – нито една държава не изпълнява критерия за валутния курс, тоест не са в чакалнята на еврото. Казано с други думи, за да изпълняваш всички критерии, трябва да си в чакалнята – разбирай валутния механизъм (ERM II), поне две години преди да приемеш еврото. Тъй като нито една от тези страни не е в чакалнята на еврото, съответно нито една не отговаря на критериите. По-важното е, че България вече отговаря на всички други критерии – за ценова стабилност, публични финанси и дългосрочни лихвени проценти. Именно затова и Валдис Домбровскис, заместник-председателят на Комисията, които отговаря за еврото и социалния диалог, изрично поздрави българските органи в желанието им да се включат във валутния механизъм (тоест чакалнята на еврото), тъй като така „ще бъде изпълнен и критерият за стабилност на валутния курс\". На практика, България беше поздравена, че ще предприеме най-голяма стъпка към членството в еврозоната – официалното желание да влезе в чакалнята на еврото. За да влезем в повече детайли, нека да сравним какво пише по отделните критерии за България в докладите от 2018 г. и да сравним с докладите от 2016 г. В случая ползваме докладите на ЕЦБ, но същото упражнение е приложимо и към докладите на ЕК – общите оценки по критериите са съвсем сходни. Тук ще вървим по основните параграфи в доклада, които обхващат по-широка рамка от самите критерии: Динамика на цените – България изпълнява този критерий. През март 2018 г. 12-месечният среден темп на ХИПЦ инфлация в България бе 1,4%, т.е. под референтната стойност от 1,9% по критерия за ценова стабилност. Важна е и оценката за дългосрочното развитие на инфлацията – средно за последните 10 години темпът на инфлация се променя от „висок\" (доклад 2016 г.) на „умерен\" (доклад 2018 г.); В дългосрочен план остават опасенията за устойчивостта на конвергенцията при инфлацията – в новия доклад дори са „сериозни\" опасения, но иначе коментарът е идентичен. Това обаче е напълно очаквано и отдавна коментирано като потенциален проблем, който да ни задържи по-дълго в чакалнята. Причината е, че в процеса на догонване на средноевропейските доходи, е много вероятно инфлацията у нас да изпреварва тази в еврозоната. Парадоксално, това е особено вярно в добрите години – когато тук растем по-бързо от еврозоната, цените също ще вървят нагоре. Този казус обаче, ще владее общественото пространство, когато сме в чакалнята, сега не е на дневен ред; Макроикономическите дисбаланси – коментират се в частта с устойчивата конвергенция, стабилната икономическа политика и широкообхватните структурни реформи. Голямата разлика тук е, че през 2016 г. дисбаласните ни бяха „прекомерни\", докато сега са само „дисбаланси\". Извън това, без да има някакви критерии да изпълняваме, се казва, че трябва да се правят структурни реформи, което е абсолютно вярно. Тук се казва, идентично в стар и нов доклад, че трябва значително да се намали корупцията и да се осигури независима съдебна система. Наличието на този текст е положително, тъй като поддържа натиска върху родните политици да се борят с корупцията; Финансов сектор – в доклада от 2016 г. се говори за фалита на КТБ, неефективен надзор и институционални проблеми. В новия доклад се отбелязва прегледа на качеството на активите и стрес теста. Резултатите показват възстановяване на банковата система от труса през 2014 г., както и адекватна капитализация и ликвидност на банковата система. Въпреки това, се посочват проблеми с кредитния риск и нуждата да се усъвършенства надзора върху банковия и небанковия сектор; Публични финанси – България продължава да отговаря на критериите за дълг и дефицит. През референтната 2017 г. бюджетът на сектор „Държавно управление\" отчете излишък в размер на 0,9% от БВП, постигайки с лекота референтната стойност за дефицита от 3%. В доклада от 2016 г. се отбелязва, че сме с бюджетен дефицит, докато в новия доклад имаме излишък. Дългът също леко се свива и очакването е да намалее още. И в двата доклада се отбелязва, че нямаме процедура по прекомерен дефицит. В доклада от 2016 г. има „риск от известно отклонение от изискванията на предпазния лост\", докато през 2018 се „показва спазване на мерките по предпазния лост\"; Фискална устойчивост – тук има важна промяна. През 2016 г. в дългосрочен план има „средно големи рискове за фискалната устойчивост\", докато през 2018 г. има „малки рисове за фискалната устойчивост\" в средно- и дългосрочен план през 2018 г. Това показва много по-положителна оценка не само за текущото състояние на публичните финанси, но и за дългосрочното им здраве. Въпреки това, и в двата доклада се казва, че въпреки ниския дълг, следва да се държи благоразумна фискална политика; Динамика на валутния курс – валутният курс в България е фиксиран към еврото, така че по дефиниция тук отговаряме. Не сме обаче в чакалнята на еврозоната, което вече коментирахме; Динамика на дългосрочния лихвен процент – България отговаря на този критерий и в двата доклада. През последния референтен период от април 2017 г. до март 2018 г. дългосрочните лихвени проценти в България бяха средно 1,4%, оставайки под референтната стойност от 3,2% по критерия за конвергенция на лихвените проценти. През 2018 г. се отбелязва, че диференциалът на дългосрочните лихвени проценти (по българските държавни облигации) спрямо средните за еврозоната се е затворил; Национално законодателство – оценката и в двата доклада е, че законодателството в България не е в пълно съответствие с изискванията за еврозоната. На практика тук почти няма промени в текстовете: „по отношение на въпросите, посочени в Доклада на ЕЦБ за конвергенцията от юни 2016 г., не са настъпили големи промени и затова коментарите са повторени и в тазгодишната оценка.\" Въпреки, че общата оценка за законодателството звучи негативно, тя по-скоро касае някои детайли, които ще бъдат изчистени при приемането на еврото. В родното законодателство, например, не са разписани правомощията на ЕЦБ по отношение на управлението на международните валутни резерви на страната. Към момента е нормално да няма такива правомощия – това ще се уреди като влезем в еврозоната. Общата картина показва, че това е един от най-положителните доклади за конвергенцията, които България е получавала. Въпреки всички критики в него, които са напълно основателни, фокусът попада върху формалните критерии за членство в еврозоната. Тях ги изпълняваме и това е ясно отбелязано. Това, което не изпълняваме е, че не сме в чакалнята. Именно за чакалнята ще кандидатстваме в идните седмици, както бе декларирано от правителството наскоро. Факт е, че публикуването на докладите на ЕЦБ и ЕК разкри и появата на нов критерий за членство в еврозоната, който явно се подразбира и като такив за приемане в чакалнята. Това обаче не са нивата на доходите и корупцията. Те присъстват като предизвикателства пред конвергенцията и бизнес средата, но не се посочват като пречка пред влизането в чакалнята. Новият критерий, неразписан, но изговорен ясно от Валдис Домбровскис, е членството в банковия съюз. Очевидно, както стана ясно от последните няколко седмици, това е основният казус в преговорите. Въпросът обаче не е дали да влезем в банковия съюз, а по-скоро кога и как да стане това. Към момента, наблюдавайки развитието на тезите на двете страни по тази тема, не изглежда да има непреодолими прегради в нашата и европейската позиция. Залогът да влезем в чакалнята изглежда е по-голям от разминаването между двете страни, така че това по-скоро ще бъде решено като казус.", "date": "2018.05.27", "title": "ГЛЕДНА ТОЧКА: Непрочетените доклади за еврото"}
{"url": "http://standartnews.com/sport/grigor_startira_s_pobeda_na_rolan_garos-372005.html", "text": "Григор Димитров откри с победа турнира „Ролан Гарос\" днес. Най-добрият ни тенисист излезе на централния корт \"Филип Шатрие\" в Париж срещу Мохамед Сафуат от Египет. Виктор Троицки трябваше да бъде първият опонент на българина, но се отказа от участие в последния момент. Неговото място зае 182-ият в света египтянин, който влезе в схемата като „щастлив губещ\". Димитров спечели мача с 3:0 сета - 6:1, 6:4, 7:6. В следващия кръг Димитров ще играе срещу чилиеца Николас Яри или американеца Джаред Доналдсън.", "date": "2018.05.27", "title": "Григор стартира с победа на \"Ролан Гарос\""}
{"url": "http://standartnews.com/mneniya/gluhite_detsa_kazvat_mama_na_petaka-372010.html", "text": "- Това, което видяхме на прензентацията в Министерството на образованието, е фактът, че е започнало езиково изследване върху граматиката на жестовия език. Моето лично мнение е, че жестовият език няма собствена граматика. Министерството и БАН явно мислят обратното. В този контекст е използвано едно изследване от жест към дума, което аз не смятам, че има връзка с българския език, защото по същата логика то би било свързано примерно и с португалския. След като понятията ни на тези два езика чрез жестове са еднакви, защо би трябвало жестовият език да има отделна граматика? - Ние се разбираме прекрасно, но проблемът при глухите е понятийният апарат. Като цяло те се сблъскват с термини, но жестовете, които ние използваме, за да обозначим научните понятия, са много малко. Същото важи и за изразите за политика. За съжаление у нас за слухово увредените хора много рядко има адекватни политически жестове. Много понятия липсват, защото жестовият език се ражда сам по себе си в ситуация, в която слуховоувреденият човек ще измисли жеста на момента. Нямаме и хора, които да са напреднали в науката, така че заради тях да се налага да се измислят специални научни жестове. - Има логика на жестообразуването и, ако мога да Ви покажа жеста за политика,това е една топка, която се върти ту напред, ту назад, както се случва и в живота ни. Жестовете на глухите хора имат изключително дълбока логика. Например жест за държавник е допиране на ръката до главата, което показва мислител. Това е и знакът за министър. В същото време няма знак, който да означава премиер, но има специален жест, който означава Бойко Борисов. Това е поглаждането по брадичката, тъй като неговата брада има много особена костна структура и е по-ъгловата, а глухите са особено сетивни за тези неща. За Бойко Борисов имат специален знак, а за Румен Радев нямат. Иначе имат знака за президент, както и за съдия. За президент показват биещ звънец, а за съдията – чукче. - Имат и това отново зависи от социокултурната им среда. Деца в семейства, в които се учи по-богато езика, усвояват и много повече думи. Там, където в семейството усвояването на думите е по-оскъдно, и дечицата имат по-лесен жаргон. При всички положения обаче тийнейджърите, които учат в пансиони, имат думички, които баби и дядовци със сигурност не разбират. Дори самата аз усвоявам нови думи от децата в училищата – Малчуганите в София казват „Мама\" на петъка, защото това е денят, в който мама идва да ги прибере от пансиона вкъщи. Децата в Пловдив наричат понеделника „Пълно\", защото тогава се пълни училището, всички си идват в пансиона. Логично е баба им, коята е на 80 години, да не ги разбере, както и да не ги разбират самите им родители. - Честно казано, ние се опитваме да намерим работа на всички деца, коеито не чуват,\t а в момента те са около 650 в школата. Парадоксът е, че много от тях се измъчват от свръхопеката на своите родители, особено ако родителите са чуващи. В един момент, когато „детето\" наближи 40 години, те вече идват и ни казват „Моля Ви, намерете му работа, вече не сме в състояние да го издържаме\". Само че проблемът е, че това дете в този период вече е научено да не работи. То е прекарало 20 години под опеката на мама и тате и никога не е правило нищо. Да не говорим, че е свикнало да не се подчинява на началник, а само на родители. Но иначе учениците, които от ранна детска възраст са обхванати в училищата, са станали превъзходни специалисти по много специалности, особено ако те са свързани с визуалното възприятие. Имаме уникални готвачи и дори мастър-шефове, шивачи, както и художници. Интересното е, че имаме и много млади хора, които никога не са чували живо слово, но въпреки това пишат прекрасни стихотворения, разбират метафори и проявяват прекрасно разбиране на живия език. - Това се случи покрай един мой братовчед, който се роди като чуващо дете, но впоследствие загуби слуха си. Аз си спомням първите речници за глухи, които се появиха тогава – най-първоначалният бе дори брошура. Този, който бе публикуван напоследък, според мен също има негативи -той би подпомогнал жестовия превод на глухи към глухи,  но не и към чуващи, защото не е по азбучен ред, а е подреден по жестове. Въпреки това вярвам, че и от него би имало полза. Между другото, глухите хора много се обиждат, когато ги наричат глухонеми, и имат право за това. В онези години, когато е имало само общежития за глухонеми, техният говорен апарат не е развиван и логично, те не са могли да кажат нито дума. В момента много от тях могат да се изразяват, макар  и елементарно, ако през годините е работено с тях, така че моята лична молба е чрез вестника си да препоръчате на хората да ги наричат просто „глухи\", тъй като другото определение ги обижда.  Между другото, много любопитно е, че има и хора с увреден слух, които са успешни собственици на фирми и предприемачи. Родителите им са се трудили много добре на поточни линии, но, както знаем, децата рядко показват такава трудоспособност. - Дори не може да си представите колко са много. За част от тях това е и възможност да представят по по-театралбен начин знанията, които са получили. Имам и много студенти от Богословския факултет. - Християнският Бог се представя с вдигнати ръце и очи към небето като вид обожание. Протестанският – с едно прокарване по врата, където е якичката на пастора. Аллах се изобразява с чалмата и знак за коленичене, а гръцките богове с един пръст в посока нагоре – тоест живеят си там някъде нависоко. Думите за Бог са много, но жестът за нашия Господ Бог е един. Бих искала да кажа и нещо друго, което научих покрай студентите си  - с глухите хора се налага човек да е по-кратък и по-искрен.  Затова и обучението да говорим на езика на жестовете ни прави по-добри.", "date": "2018.05.27", "title": "Глухите деца казват „мама\" на петъка"}
{"url": "http://standartnews.com/lyubopitno/aktrisata_alisha_silvarstoun_se_razvezhda_sled_13_godini_brak-371994.html", "text": "Холивудската актриса Алиша Силвърстоун се развежда със съпруга си след 13-годишен брак, съобщава АП. Звездата е подала документи в съд в Лос Анджелис за разтрогване на брачната си връзка с Кристофър Джареки. Двамата живееха разделени от две години. От подадените документи става видно, че 41-годишната Силвърстоун и 47-годишният Джареки ще споделят отглеждането на 7-годишния си син. Причината за развода са непреодолимите противоречия, които са възникнали в семейната двойка. През 2007 г. Алиша Силвърстоун и Кристофър Джареки още бяха влюбени. Финансовата страна на развода ще следва клаузите на предбрачния договор, сключен от Силвърстоун и Джареки. Алиша се омъжи за музиканта Кристофър през 2005 г., след като преди това бяха гаджета в продължение на осем години.", "date": "2018.05.27", "title": "Актрисата Алиша Силвърстоун се развежда след 13 години брак"}
{"url": "http://standartnews.com/biznes/parvo_preduprezhdavat_posle_globyavat_za_gdpr-372015.html", "text": "При нарушение на новия европейски регламент за личните данни (GDPR), който влезе в сила от 25 май, българският регулатор първо ще изпраща предупреждение на нарушителите. Санкциите ще се налагат след това, заяви пред БНР Венцислав Караджов, председател на Комисията за защита на личните данни (КЗЛД). „Трябва да помогнем на бизнеса да спази изискванията, по този начин и физическите лица ще се чувстват по-защитени. В противен случай за фирмите ще възникнат много финансови и други задължения. Те в момента са изнудвани от външни консултантски фирми, за да могат да спазят изискванията\", каза Караджов. По думите му, българският потребител на интернет услуги ще има право на по-голям избор с влизането в сила на европейския регламент. Той ще може сам да определи какво иска и какво не иска да ползва и какви негови лични данни да се обработват за целите на услугите, които той иска да ползва. Например, когато ползвателят влиза и чете безплатен интернет ежедневник и му се поискат лични данни, той не е длъжен да ги предостави или да се съгласи с условията на „Бисквитки\", които му казват: „Този сайт използва „Бисквитки\" – съгласете се...\". Новото на регламента казва: Фирмите, които изискват лични данни, тогава, когато тези лични данни не са изключително условие за предоставяне на услугата, да не възпрепятстват използването на услугата от гражданите на ЕС, посочи Караджов. Според него изрично условие би било например, ако сайтът предвижда закупуване на стоки и услуги с кредитна карта - тогава трябва да се предостави информация. В случай, че компаниите предупреждават, че потребителят ще спре да ползва част от нейните услуги, ако не даде съгласието си с общите ѝ условия, влиза в противоречие с регламента. „Ако е така, те трябва да посочат кои точно услуги ще бъдат спрени, тъй като за мен това е едно заплашване. Компаниите нямат право да заплашват. В регламента е изрично е казано, че съгласието трябва да бъде свободно дадено. GDPR, който важи също и за аптеки и болници, не налага промяна в начина на работата им. Например столична болница да изисква от пациент от провинцията да дойде в София, за да си запише час при лекар-специалист, така че да може да подпише и декларация, че предоставя личните си данни, а втори път да дойде вече за същинския преглед. „За мен става въпрос за незнание и презастраховане поради липса на знание. Заради това се извършват практики, които не би следвало да се прилагат. Няма защо за едно записване по телефон за уговорен ден и час от физическо лице да се изисква то да дойде и да го направи на място, камо ли пък да се съберат лични данни от него. Става дума за определено физическо лице, което си дава двете имена и желае да се запише при определен лекар. Аз не виждам тук обработване на лични данни в такива обеми, които да навредят на физическото лице, в случай, че то ги предостави на болницата\", каза Караджов. По отношение на изискването на аптеките - всеки, който си купува или получава частично или напълно платени лекарства по Здравна каса, да попълва отделна декларация, той заяви, че това е практика, която се е появила в резултат непознаването на правилата за обработване на лични данни. Добрин Иванов, изпълнителен директор на Асоциацията на индустриалния капитал (АИКБ), сподели мнението на бизнеса за европейския регламент, като го нарече „допълнителна европейска бюрокрация\". Според Иванов фактът, че все още не са приети промени в Закона за защита на личните данни в съответствие с новия регламент, също създава известни притеснения у бизнеса. „Това е едно пререгулиране във връзка със защитата на личните данни, което налага допълнителни административни и финансови тежести на бизнеса. В много случаи бизнесът не е наясно какво трябва да направи точно, за да изпълни изискванията на регламента. Освен това липсата на национално законодателство, което все още не е прието, също поставя много въпросителни\", каза Иванов. Според него основният проблем в българския, европейския, а и световния бизнес е, че липсва капацитет, който да използва и да може да се приложи, за да отговаря на всички изисквания. „Още преди 2 г. /б. ред. регламентът бе приет още 2016 г. и беше отложен с 2 г., за да може и бизнесът, и публичните институции да се запознаят с него/ не само бизнесът, но и правителството, и държавата знаеха, че този регламент ще влезе в сила, и би следвало със съвместни усилия да създадем капацитет в бизнеса, така че да можем да отговорим на регламента. Нито Министерство на финансите, нито правителството, нито НС предвидиха тази ситуация. И не създадоха експертен потенциал и капацитет в комисията, така че тя да може да проведе обучения, да подготви специалисти по личните данни, които да бъдат интегрирани в бизнеса и да приложат по правилния начин разпоредбите на регламента\", каза Иванов. Според Караджов, това, че все още не са приети промени в Законя за защита на личните данни, е несъществен проблем, защото регламентът има пряко действие.", "date": "2018.05.27", "title": "Първо предупреждават, после глобяват за GDPR"}
{"url": "http://standartnews.com/mneniya/balgarinat_oshte_e_andreshko_zatova_ne_se_zastrahova-372018.html", "text": "- Като процедура и организация - с нищо. Ще бъдат същите, със същата прецизност при определянето, със същата коректност на организационния комитет. Разликата ще е в една по-сериозна тържественост. Това са 10 години. Когато започвахме, никой не очакваше, че ще продължат десет години. И, обърнете внимание, те са единствени в България. Във всички останали браншове, особено финансовите, имаме много видове награди за различни финансови структури и институции. В застрахователния и осигурителния бизнес това са единствените награди. - Всичко е разписано в една много точна критериална система. Затова нямаме и никакво напрежение. Критериите са публикувани на сайтовете и на Асоциацията на българските застрахователи, и на Асоциацията на застрахователните и пенсионно-осигурителните дружества, съобщават се предварително. Всеки може да вземе данните си, да ги постави в тези критерии и сам да определи печели или не и на кое място е по принцип. Философията при нас е да има само едно място, само един първи. Имаме номинирани, но победителят е един. - Не, не раздаваме парични награди. Даваме уникално красиви пластики на художника Андрей Янев. Всички са много горди, когато получат пластиката. - Най-важното е, че се преструктурира самият пазар, самата застрахователна индустрия. Тя доби завършен вид. Да, разбира се има още какво да се преструктурира, има какво още да се консолидира евентуално в застрахователния пазар. Новите дружества, които се появиха, трябва да докажат правото си на съществуване. Но искам да подчертая, че много се промени културата на мениджмънта. В този бизнес действително имаме вече един изключително добър мениджмънт, изключителни професионалисти управляват застрахователните компании. Няма и помен от онова, което беше преди 20 години. - Сега браншът е изцяло бял - 100% легален. Казвам ви, уникален професионализъм в мениджмънта на застрахователните компании. На пазара се сблъскват действително мениджмънти и продукти. Кой ще успее да продаде по-добър продукт като непрекъснато се появяват нови и по-интересни продукти. - Много ми се иска да кажа, че значително се подобри. Да, има някакво развитие. Но народопсихологията още оказва много силно влияние върху застрахователната култура на българина. Социализмът, извинявам се, да не бъда разбран погрешно, много изкриви формата и начина на мислене на българина - за пет години водата три пъти му отнася къщата или покрива и той пак не я застрахова. - Ако мога да се пошегувам - защото едно време мутрите, а сега крадците на коли продължават да възпитават застрахователната култура на българина. Той вярва, че крадецът е близко, но бурята - далече. Бурята може да дойде, може и да не дойде. Българинът е убеден, че нито буря, нито градушка, нито светкавица ще падне върху него, вярва, че на него нищо от това няма да му се случи. Независимо, че вече два пъти му се е случвало. Той продължава да се самозаблуждава и пак не се застрахова. Въпреки че застраховката е по-малко от месечните му цигари или ракия. Между 30 и 50 лева е една добра застраховка на хубава селска къща. - Не. Той вярва, че ще живее вечно, че точно на него няма да му се счупи крак, няма да падне тухла от покрива да го удари, на него тези неща никога не се случват. Но когато все пак се случат, той веднага пита: къде е държавата. И зове: тя да помогне. Няма как, времената са много различни. Застрахователната култура на българина наистина е много ниска. Тя трябва да се възпитава - първо по отношение на неговия  живот, на неговото тяло и отделни части, на неговото имущество. Стъпки се правят. Банките започват да възпитават - отпускат кредити само при положение, че жилището, което залагаш, е застраховано. И хората свикват. Но по отношение на застраховането на живота, на тялото, положението е трагично. - Те имат съвсем различна култура, градена е поколения. Всички се учудваме защо весели и напети западни пенсионери с бели панталонки и големи коремчета пият водка и се разхождат по нашето Черноморие, слизат от круизни кораби и т.н. А не бива - те това са го помислили още на 20-25-30 години. Пазарът в развитите държави, а вече и в България, предлага стотици продукти, за да решиш проблема с бъдещето си. Въпросът е да го поискаш, да се поинтересуваш и да го направиш. - Те също имат своето огромно значение, те също управляват много сериозен ресурс. Приемаме, че още ефектът от тяхното съществуване, не е започнал да се проявява. Но те предлагат точно този тип продукти, за които говоря - пенсионно-осигурителни, здравно-осигурителни, всякакъв модел продукти. Въпросът е човек да се грижи за себе си. Ако не може сам да избере - има фантастични брокери и в пенсионно-осигурителния, и в застрахователния сектор. Само за няколко минути те могат да препоръчат продукти за живота, здравето и бъдещето, чиято цена е колкото две-три уискита седмично. - Пак държавата. Нека да избягваме тази думичка. Пенсионните фондове също провеждат много добри разяснителни кампании. Отново казвам - народопсихология. Ще се осигуряваме, но минимално - колкото да мине номерът. - Зависи от хората. Пък и е въпрос на конкретни правила на пенсионно-осигурителния фонд. Но наваксването е много простичко. Отиваш в една застрахователна компания и си избираш по-добър продукт. И след три или пет години започваш да получаваш това, което искаш. За съжаление обаче от времето на първите пирамиди до природните бедствия днес българинът си остава Андрешко. - Сигурно е възможно, но нека специалистите се произнасят по тази тема. Факт е обаче, че имаме една много добре структурирана система от пенсионно-осигурителни дружества, достатъчни за пазара, управляващи огромен ресурс - над 9 милиарда лева, с много добра възвръщаемост и също много добър мениджмънт. - Този конфликт винаги е съществувал и сигурно ще съществува докато има бизнес и университети, докато има общества. - Бизнесът винаги върви по-напред. При образованието нещата са по-сложни. Първо трябва да се създаде учебното съдържание на новото, което очаква бизнесът. Второ - трябва да се създадат специалистите, които да преподават това ново учебно съдържание, да се конструира системата, и накрая да се произведат кадрите, които фирмите очакват. Процесът изисква 4-5-6 години. Това е проблем, защото бизнесът иска сега и веднага. Вторият голям проблем е, че бизнесът иска аз като висше учебно заведение да му произведа човека за точно определеното бюро или точно определената машина. Иска този човек, излизайки от моя университет, да отиде, да седне, да прави това, за което се изискват няколко години стаж. Никой не отчита различната корпоративна култура на мениджмънта, различната организация на производство, документооборот и т.н. - неща, които са много специфични във всяка компания. Дори в отделните банки има различни документи,  правила, документооборот. Не говорим за отделните машиностроителни предприятия, където заради технологиите и иновациите всичко е още по-сложно и по-различно. Затова бизнесът ясно и категорично трябва разбере, че вече не може да разсъждава като по времето на социализма. Не може да смята, че държавата, държавните университети са длъжни да им обучат кадрите без компаниите нищо да направят за това. Защото всички ние сме длъжни да платим това, което бизнесът произвежда - обувки, техника, лихва по кредита и т.н. - Когато искаш конкретен продукт, отиваш на пазара и си го купуваш. В образованието има различни формули за закупуване на този конкретен продукт. - Да, една от тях. И тя е създаване съвместно с бизнеса на специализирани магистратури. Например - от последните десет дисциплини в магистратурата пет се преподават от бизнеса. От директори, от шефове, от най-добрите в застрахователните компании или в банките. Мнозина от тях са с много дълъг преподавателски опит, защото обучават вътре в самата корпорация своите кадри. - В строителството с \"Трейс груп холдинг\" направихме прекрасна магистратура. Трябваха им точно определени кадри и в момента ние ги подготвяме, те помагат. Правейки тези съвместни магистратури, бизнесът не само получава това, което му трябва конкретно, но и печели - може да е много мъничко, но печели, защото не харчи. - Над 90%, 92-93 на сто. Както обичам да се шегувам, аз нямам залежала продукция. - Категорично да. Там е още по-лесно. Но нека си говорим чество. Младият човек днес има по-голяма фантазия. Понятията инженер и машини отблъскват, особено, когато добавиш и математика. Затова тук ролята на бизнеса е много важна. Влизайки в техническия университет, той трябва да намери формулата, за да привлече тези 12-20 души за магистратура или за бакалавърска специалност. - Ние обикаляме всички училища. Говорим за финансова култура, възпитаваме и пораждаме в децата интерес към тази материя. Бизнесът може да прави същото. Много сериозни предприятия вече инвестират в средното образование и започват да създават този афинитет към техническите специалности в младите хора. Това трябва да се възпитава. - Готови сме. Основните критерии от Маастрихт са изпълнени. Имаме и добър икономически ръст, икономиката ни се развива, износът ни върви добре. - Истината е, че в началото винаги има стрес. Да не забравяме, че финансовата култура на дребния предприемач у нас е много слаба. Бай Пенчо, магазинерът, от смесения магазин от село  от страх може да направи някакво шоу с цените, докато самият той се ориентира. Но хубавото на пазара е, че той веднага намества нещата. - Не още. Не само, че не се е научил да управлява парите, но и отказва да потърси услугите на различни финансови структури, които могат добре да управляват и да увеличат ресурса му. Затова българинът държи още държи парите си по сметки. Да, така нищо не печели, но по поне е сигурен, че няма да бъде обран . Хубавото е, че има много сериозно доверие към банките - Модернизирани, технологични.  Дигитализацията много бързо влиза н нашия бранш.  Днес вече взимаш джиесема си и управляваш пари, баланси, сметки, нареждаш плащания и т.н. Но човешкият фактор не може да бъде заменен. Някой да измисли следващите нови технологии. - Създава се. Това е процес – ще продължи, докато университетът съществува. В официалната ни аулата, която е огромна – за 300 души, и в другите ни зали, които са за по 150 души, започнахме да излагаме картини, витрини с експонати. В аулата има голям портрет на генерал Владимир Вазов. Искам да възпитаваме младите. Колкото пъти вляза в 501-ва, толкова пъти виждам студенти, застанали и разглеждащи част от реликвите на целия Вазов род. Той се гордее с изключителните личности, които е дал на България -  генералите Владимир и Георги Вазов, Борис Вазов, Кирил Вазов. Целта ни е да съхраним наследството им и да го предадем на младите.", "date": "2018.05.27", "title": "Българинът още е Андрешко, затова не се застрахова"}
{"url": "http://standartnews.com/svyat/malniya_blokira_letishte_v_london-372004.html", "text": "Мълния повреди системата за зареждане на самолети на лондонското летище \"Станстед\", което доведе до закъснение или отмяна на полети, съобщават от  пресслужбата на летището на страницата в Туитър. \"Поради попадане на мълния в системата за самолетно зареждане с гориво, тя е в неизправност. Техниците са на мястото на инцидента и се опитват да възстановят системата, но полетите все още са със закъснение или са отменени\", се казва в изявлението. В нощта на 26 май в южната част на Обединеното кралство е паднал проливен дъжд с гръмотевични бури. Според данни на \"Би Би Си\" метеорологичната служба е регистрирала около 15 000 светкавици.", "date": "2018.05.27", "title": "Мълния блокира летище в Лондон"}
{"url": "http://standartnews.com/regionalni/sabor_i_sveti_duh_izkaraha_desetki_po_selskite_ploshtadi-372011.html", "text": "През уикенда Иново събра стотици видинчани и  гости от цялата област  за третото издание на  фолклорния събор „Хоп-троп на хорото\". Това съобщи секретарят на читалището „Паисий Хилендарски\" в селото Анелия Младенова. На открита сцена в центъра  своето изкуство показаха 26  танцови състава.  За здравето на всички – танцьори и публика, отец Ванко отслужи водосвет. Иново е най-близкото село до Видин. Намира се на 3 км по пътя за бившето гражданско летище. Много семейства работят във Видин, но живеят в Иново. Гост на местните бе кметът на общината  Огнян Ценков. Той се наслади на пъстрите носии, на играта на самодейците и поздрави всички със събора. Вие показвате как трябва да съхраняваме и популяризираме фолклорното богатство и да го предаваме на идните поколения, похвали организаторите на събитието кметът. На всички ви желая успехи и много аплодисменти, допълни той. Огнян Ценков разгледа новата автобусна спирка на селото, възстановения фонтан и подготвеното за асфалтиране място в центъра на селото. Средствата за облагородяването на Иново са осигурени от бюджета на общината по програмата и „Местни инициативи\". В събота  вечерта голям празник започна в Покрайна, което е само на 5 км от Видин и на 1 км от Дунав мост 2. Селото чества Свети Дух, който неговите предци са избрали за ден  на събора им. Всички се събраха на селския площад, а гости-самодейци от 10 читалища в област Видин и Лом започнаха да играят направо на площада, редом с публиката. Стари хора от своите селища показаха играчи от Антимово,  Кутово, Търняне,  Дунавци, Гъмзово, Неговановци. Гост на съборяните бе кметът на общината Огнян Ценков. Той поздрави местните за грижите, които полагат за създаване на добри условия за живот в селото и им напомни, че там, където християнските и народните традиции са живи, жив е и родовият корен, жив е националният дух. Покрайнчани поздрави и депутатът Владимир Тошев. Кметът на селото Валентин Маринов показа на Огнян Ценков мястото, на което искат да изградят футболно игрище. Общинският кмет обеща помощ това да стане реалност. За всички на площада в Покрайна засвири духов оркестър, а който можа, се хвана на хоро. Духова музика огласи селото и в неделя вечер. Така местните отпразнуваха събора си цели два дни, макар и ден по-рано от деня на Свети Дух.", "date": "2018.05.27", "title": "Събор и Свети Дух изкараха десетки по селските площади"}
{"url": "http://standartnews.com/svyat/v_nyu_york__grada_koyto_nikoga_ne_spi_siestata_pecheli_privarzhenitsi-371995.html", "text": "За да презаредят батериите си в \"града, който никога не спи\" нюйоркчани отдавна се наливат с еспресо или с \"мъдри\" коктейли от прясно изстискани зеленчуци. Днес те откриват и предимствата на сиестата. Вече има много студиа за йога и медитация. За да преодолеят умората, породена от свръхконкурентна бизнес среда и дългите пътувания от дома до работата, някои нюйоркчани се поддадоха и на модата на чай матча и кава, популярна напитка против стрес, която се прави от корени. Сега в Ню Йорк, както и в друга американски мегаполиси, в разцвета си са кабините за сиеста. Сред най-големите обекти е центърът за подобряване на здравето на нюйоркчани Nap York. Той бе открит през февруари, в триетажна сграда близо до \"Таймс скуеър\". За 12 долара можете да наемете малка дървена кабина за половин час по всяко време на деня или нощта. Успехът не закъснява: от седем кабини Nap York бързо достига 22. А на покрива на сградата скоро ще има за посетители и шест хамака, които ще могат да се наемат срещу 15 долара за половин час. \"Много трудно беше да се намери покой в Ню Йорк\", казва Стейси Велорич, маркетингов директор на Nap York. \"Искахме да можем да посрещнем изтощените нюйоркчани\". Според Центъра за превенция на болестите една трета от американците не спят достатъчно. Последиците са проблеми с настроението и концентрацията, намалена трудоспособност, отсъствия от работа... и цена за американската икономика, достигаща 411 млрд. долара годишно, сочи проучване от 2016 г. Лаура Ли е сред хората, които предпочитат 35 минути сиеста пред чаша кафе. Коректорка в списание за пътувания, тази жена на 28 години, прави сиеста всяка седмица при YeloSpa, луксозен център за грижи, който от 11 години предлага кабини, а в тях човек може да си почине за кратко. Госпожа Ли влиза в една шестоъгълна кабина с виолетова светлина: като космонавтка тя се изтяга на един матрак под наклон, с краката във въздуха, за да намали сърдечния ритъм и да улесни дрямката. След 35 минути тя ще се събуди заради \"симулиран изгрев\", пояснява Мая Даскалова, която управлява YeloSpa на Пето авеню, съвсем близо до известната кула на Тръмп. Цената на този възстановяващ сън е 1 долар на минута при минимум 20 минути и максимум - 40. \"Идвам през дните, когато имам много работа, просто да имам повече енергия през оставащия следобед. Защото не пия кафе и когато съм уморена, не мога да правя нищо друго, освен да подремна\", казва г-жа Ли. Тя не споделя с колегите си, че ходи на сиеста в едночасовата обедна почивка. Пред приятелите си обаче тя говори за този свой навик, а на тях често им се струва, че е странно тя да плаща, за да поспи. Мнозина виждат в това \"загуба на време и пари\", казва тя. \"За мен обаче, докато мога да си го позволявам, това си струва. Просто се чувствам по-добре след дрямката и това е достатъчно\". Управителят на YeloSpa казва, че обществото е на път да се промени. \"Да си върнеш добрата форма за останалата част от деня е много по-добре, отколкото да рухнеш в офиса\", казва тя. Кои са новите последователи на сиестата? Сред тях са хората, които работят дълги дни, които живеят далече от Манхатън и правят почивка преди да продължат с вечеря, бременните жени, родители на бебета, които не са мигнали през нощта, гуляйджиите, които не са затваряли очи цяла нощ... Самият Кристофър Линдхолст, който е страдал от хронично безсъние, създава през 2004 г. компанията MetroNaps. Тя произвежда \"енергийни капсули\", в които човек може да се усамоти, за да поспи. Първите са били монтирани в Емпайър Стейт Билдинг, но след това са били отстранени заради засилените мерки за сигурност в известния небостъргач. Оттогава компанията продава капсулите си на фирми, университети, болници, летища... \"За 15 години отношението на хората напълно се промени\", казва Линдхолст. \"Има по-силно осъзнаване на значението на съня и ползите от него\", признава той. Само че, за да бъдат преодолени предразсъдъците за сиестата, която често се асоциира с мързела, \"ще трябва да мине цяло едно поколение, още повече, че една сиеста не продължава повече от 10 до 20 минути, което не е по-дълго от почивка за по цигара или кафе пауза\", допълва той. Една от неговите капсули е разположена на видно място в нюйоркските офиси на новата компания за спокойствие \"Thrive Global\" на Ариана Хъфингтън. В книгата си \"Революцията на съня\" известната съоснователка на Huffington Post подчертава необходимостта да се сложи край на \"илюзията, че за да успееш, трябва да се изтощиш\".", "date": "2018.05.27", "title": "В Ню Йорк - града, който никога не спи, сиестата печели привърженици"}
{"url": "http://standartnews.com/svyat/rusiya_shte_vrashta_1_mlrd_na_turtsiya_zaradi_spor_za_tsenata_na_gaza-372002.html", "text": "Русия ще върне 1 милиард долара на Турция за предплатен руски газ за 2015 и 2016 г. Това съобщи Реджеп Ердоган по време на предизборен митинг на неговата управляваща Партия на справедливостта и развитието (ПСР) в град Ерзурум в Източна Турция. Ердоган заяви, че през 2015 г. Турция е поискала от Русия да одобри корекция на цената на руския газ, но тъй като Москва е отказала, Анкара е инициирала международния арбитраж. \"След дълги разговори беше постигнато споразумение за корекция на цената от 10,25% за предплатения през 2015 г. и 2016 г. газ. Разликата в платената сума за двете години, което е един милиард долара, ще бъде върната на Турция\", каза Ердоган. На проведения митинг той призова турските граждани да обменят своите спестявания от долари и евро в турски лири, с което биха подкрепили националната валута, чиято стойност от началото на годината е намаляла с 20 на сто спрямо американския долар. \"Братя мои, вие, които имате долари и евро под възглавниците си, отидете в банките и ги заменете за лири\", призова Ердоган в речта си на митинга в навечерието на предсрочните президентски и парламентарни избори, насрочени за 24 юни.", "date": "2018.05.27", "title": "Русия ще връща 1 млрд. на Турция заради спор за цената на газа"}
{"url": "http://standartnews.com/svyat/tsvetanov_se_sreshtna_s_ilir_meta_na_balkanskata_molitvena_zakuska-372001.html", "text": "Председателят на парламентарната група на ГЕРБ и зам.-председател на партията Цветан Цветанов проведе среща с президента на Албания Илир Мета. Те обсъдиха двустранните отношения между двете страни, положителното влияние на Българското председателство върху региона и европейската перспектива на страните от Западните Балкани, съобщават от пресслужбата на ГЕРБ. В рамките на разговора Илир Мета отбеляза, че за първи път в модерната история на Балканите мирът и стабилността са много близо до това да се превърнат в необратими. Той също така сподели, че се надява за разрешаването на спора с името на Македония, както и за ползотворни резултати от диалога между Прищина и Белград. „Това са две от най-важните предпоставки за трайното и устойчиво европейско развитие на региона\", коментира президентът на Албания. Срещата между Цветан Цветанов и Илир Мета се състоя по време на сутрешната сесия на регионалната Балканска молитвена закуска в Тирана, в която участваха и бившите президенти на Албания Алфред Моисиу и Бужай Нишани, както и бившият министър-председател и президент на Албания Сали Бериша. В своето изказване Бериша посочи, че благородната инициативата на молитвената закуска е особено важна в регион като Балканите, където не трябва да приемаме мира като даденост.", "date": "2018.05.27", "title": "Цветанов се срещна с Илир Мета на Балканската молитвена закуска"}
{"url": "http://standartnews.com/kultura/tema_sboguvame_se_v_sryada_sas_svetlin_rusev-372016.html", "text": "България ще се сбогува в сряда с един творец, който беляза две нейни епохи - Светлин Русев. Поклонението пред човека, който се превърна в един от символите на изобразителното ни изкуство, ще се състои на 30 май от 12 ч. в централното фоайе на Националната галерия \"Квадрат 500\". Той ще бъде погребан в Алеята на творците в Софийски централни гробища до съпругата си, художничката Лиляна Русева. Творецът си отиде от масиран инфаркт в събота, точно на Черешова задушница, а за смъртта му споделиха десетки художници, писатели и поети в социалните мрежи, разказвайки, че преди броени дни са разговаряли с него, уговаряли са срещи и са обсъждали корици на бъдещи книги. Академик Светлин Русев почина дни преди да посрещне 85-тия си рожден ден и да открие поредната си изложба, творбите за която не бе показвал публично. \"Живописец с монументален размах, нечовешка енергия и човек с изострена социална чувствителност. Ценяха го не само заради изкуството му, а и заради способността му да отстоява каузи, в които вярва, каквото и да му коства това. За мнозина си остана учителят, който безпогрешно разпознаваше и развиваше таланта им, разкриваше нови хоризонти и възможности пред тях\", посочват от Националната галерия. \"Умееше да отстоява каузи, каквото и да му коства това. Ярък творец и мислител, неуморен будител, чието мощно духовно присъствие и влияние се простират отвъд географските и времеви граници. Дори отвъд смъртта\", допълват от там. Светлин Русев е един от най-изявените български творци на XX и XXI век. Завършил е живопис при професор Дечко Узунов. Бил е председател на Съюза на българските художници, директор на Националната художествена галерия и два пъти депутат. „Той беше много обран човек. Никога не коментираше нищо лично. Впечатляваше ме чувството му за хумор. Беше творец, не чиновник\", разказа Аделина Филева, директор на Софийската градска галерия пред Нова телевизия. „Ние бяхме в първия випуск на Светлин Русев. Може би затова той беше изключително ентусиазиран. Водехме разговори на различни теми\", спомня си проф. Десислава Минчева, преподавател в Националната художествена академия. „Светлин беше една фигура, която обединяваше всичко, което може да влезе в съзнанието на един творец. Благодарни сме, че се познавахме с него и имахме възможността да работим заедно. Той беше тук преди десетина дни, за да донесе една от последните си творби, за да участва в една обща изложба, посветена на духовните ценности. Разговаряхме, но по нищо не личеше, че чувства някаква тежест\", разказа Илия Велчев от Художествената галерия в Плевен.", "date": "2018.05.27", "title": "ТЕМА: Сбогуваме се в сряда със Светлин Русев"}
{"url": "http://standartnews.com/svyat/babish_predpochita_kronata_pred_evroto-371997.html", "text": "\"Много съм доволен от чешката крона и смятам, че тя е много полезна за нашата икономика, защото Чешката национална банка има възможността да се намеси в случай на проблем\", заяви вчера премиерът на откриването на фестивал в Бърно. Словашкият му колега Петер Пелегрини, който също бе на фестивала по случай 100 години от основаването на Чехословакия, каза, че страната му е много доволна от единната европейска валута. Еврото помогна на Словакия да увеличи икономическия растеж и да намали безработицата, каза той. Чехия пое ангажимент през 2004 г., когато влезе в ЕС с още девет страни, да въведе еврото, но няма график, който трябва да спазва в тази насока.", "date": "2018.05.27", "title": "Бабиш предпочита кроната пред еврото"}
{"url": "http://standartnews.com/balgariya/tema_na_standart_detsata_v_registar_ot_shest_godinki-372014.html", "text": "Карти, на които са изобразени котка и дърво. Това е един от тестовете, който тригодишните ни деца трябва да преживеят, за да стане ясно, че са годни да влязат в забавачката. Хлапетата трябва да кажат дали котката е под дървото, или над него. От известно време насам малчуганите се подлагат на тест за предучилищна подготовка, а от следващата година на него ще се явяват и децата, които трябва да влязат в първи клас. От просветното министерство успокояват, че шестгодишните няма да получават оценки и данните за това как са се представили няма да влияят върху това, къде ще бъдат приети. На челно място отново ще бъде критерият близост до училището. Данните за това как са отговорили на въпросите обаче ще бъдат качвани в специален национален регистър, чрез който бъдещите учители на първолаците ще знаят каква допълнителна подкрепа трябва да им окажат. Така ще се създаде възможност за индивидуална работа с всеки малчуган, обясниха от МОН. Тригодишните се изпитват предимно чрез картинки, на които трябва да посочват посоки, да разпознават цветове и фигурки. Хлапетата от първа група най-вече се затрудняват от картинки, които изразяват емоции, обясниха специалистите. Например, ако покажат на едно тригодишно детенце картинка с торта и свещички за рожден ден, те казват \"Детето има рожден ден\", \"Детето е получило подаръци\", но не са в състояние да кажат, че детето се радва. Според учени от Нов български университет, участвали в разработването на тестовете, това е свързано с все по-честото забавляване на децата чрез таблети и мобилни телефони, което отключва липсата на емпатия и децата все по-трудно съпреживяват емоции. За бъдещите първолаци на теста вече има екстри, те трябва да могат за различат ляво от дясно, да броят до десет и да разпознават цифрички, посочва проф. Мария Трифонова от БАН, която е един от разработчиците на теста. \"И сега използваме подобни тестове, за да разпределим децата по равно в различните паралелки за първи клас\", разказва Асен Александров, директор на 51-во училище. По този начин някои от школата се опитват да направят класове от равно количество деца с по-висока подготовка и от такива, които се нуждаят от допълнителна подкрепа\", твърди той. За първи път обаче от догодина тестът ще бъде унифициран за цялата страна. 11 милиона лева са нужни за безжичен интернет в училищата, посочи просветният министър Красимир Вълчев. От стенограма на заседанието на кабинета става ясно, че премиерът очаква още следващата седмица писмени разчети колко пари са нужни на образователното ведомство, за да могат още от догодина всички школа да бъдат оборудвани с интернет връзка. В момента това е факт само за 46 на сто от тях, като повечето са заплатили за мрежата от делегираните си бюджети, а не от държавния. От следващата година обаче всяко школо трябва да има възможност да предлага уроците в онлайн вариант, а някои от тях все още са с черни дъски и тебешири. Вълчев посочи, че чрез оперативната програма за наука и образование се разработват още няколко проекта за дигитализация на училищата. Част от тях са свързани с обучението на учителите да преподават цифрови умения, а друга - с въвеждането на предмета \"компютърно моделиране\" още в трети клас. В последните години броят на децата с увреждания в училище непрекъснато се увеличава и те вече са достигнали 18 000, разказва шефът на дирекция \"Приобщаващо образование\" в МОН Грета Ганчева. Около 16 000 от тях ползват помощта на допълнителен ресурсен учител, но родителите на 2000 от тийнейджърите не смятат, че децата им имат нужда от такова съдействие, и са ги записали в нормални училища, посочва тя. Иначе съгласно новия образователен закон във всеки клас, където има поне три хлапета с нужда от помощ, трябва да бъде назначаван помощник-учител, уточни Ганчева. Не е задължително той непременно да има педагогическа правоспособност, но трябва да е в състояние да обяснява на малките онова, което те се успяват да схванат толкова бързо, колкото останалите си връстници, и да се намесва, ако има конфликт между хлапетата. В много от малките училища директорите не могат да намерят средства от делегирания бюджет за подобни преподаватели. Дори и в столицата все по-често се срещат ситуации, в които родители пускат подписки срещу деца с увреждания, които тормозят техните ученици. Първоначалната идея на закона бе всички деца с увреждания да се адаптират в общообразователната система, а специализираните училища да се закрият. Докато просветното министерство се опитва да провери способностите на малките да се ориентират в света още на три години, все повече деца проговарят на три и дори четири, разказва логопедът Олга Георгиева. Отглеждани с \"Бейби тв\" малчугани пък първо проговарят на английски, обясни тя. Всъщност според Георгиева това не е реално проговаряне, а просто децата имитират онова, което слушат непрекъснато. В много от случаите дори не разбират какво точно казват, макар че много често първото \"мама\" идва на английски. Тя, както и нейните колеги, се притесняват, че младите родители все по-често не схващат смисъла на личното общуване с детето и го оставят с телевизора и таблета. Резултатът от това е, че детето не развива онова полукълбо на мозъка, което отговаря за чувствата и личните контакти. Психологът Младен Владимиров съветва с малките да се говори лице в лице, като много внимаваме за артикулацията си, така че детето да придобие правилна представа как се произнася дадена дума. \"Не дъвчете дъвка, докато му говорите, и не използвайте умалителни, от които то след време няма да се отучи\", препоръчва той. Децата с увредено зрение през следващата година най-вероятно ще получат възможност да се явят на изпита чрез нов софтуер, разказва Грета Ганчева от МОН. Идеята е да бъдат закупени компютърни продукти от най-ново поколение, които да превърнат теста им в звуков файл, без това да налага брайлиране. Точно при превеждането на брайлова азбука на изпита преди няколко години изтече изпитната тема, което наложи и промени във формата на матурата. В момента учениците в училището за  деца с увредено зрение \"Луи Брайл\" в столицата ползват подобни продукти, но предстои те да бъдат повсеместно въведени и в рамките на всички изпити, така че децата да се чувстват равнопоставени. Не давайте захар и газирани напитки на деца, които са склонни към прояви на хиперактивност и агресия, съветва Олга Георгиева. Тя препоръчва на родителите да се обърнат към терапевт още в момента, когато дете на около девет-десет месеца не се обръща, когато го викат по име. \"Това е първата червена лампичка, която трябва да светне за родителите\", подчертава специалистът. Ако малкото дете на годинка и половина не разбира прости инструкции като \"Вземи чашата\", \"Донеси играчката\", това също трябва да бъде повод за притеснение. Колкото по-рано едно дете бъде доведено за преглед при специалист, толкова по-големи са шансовете то да проговори навреме и да започне първи клас без проблеми. Публична тайна е, че в момента в съвсем малко столични школа има ресурсни учители и директорите се опитват по всякакъв начин да се освободят от деца с увреждания, като ги прехвърлят на свои колеги.", "date": "2018.05.27", "title": "ТЕМА НА \"СТАНДАРТ\": Децата в регистър от шест годинки"}
{"url": "http://standartnews.com/balgariya/startira_vtorata_kandidatstudentska_sesiya-371998.html", "text": "На 27 май с изпити по немски и по испански език започва втората кандидатстудентска сесия за учебната 2018/2019 г. на Софийския университет „Св. Климент Охридски\". Кандидатстудентският изпит по немски език е писмен с продължителност четири часа. Състои се от тест (А и Б), с които се проверяват лексическите и граматическите знания; текст за четене с разбиране; съчинение, свързано тематично с текста за четене с разбиране (дължина 200-220 думи); превод от немски на български език (около 1500 знака). Конкурсният изпит по испански език се провежда в рамките на изучавания в средното общообразователно училище лексико-граматичен материал, разширен до активното владеене на около 8000 думи и изрази, което предполага допълнителни самостоятелни занимания и четене на оригинална литература. Целта на изпита е да се проверят езиковите знания и умения на кандидат-студентите. Изпитът се състои от следните елементи: разбиране при четене, лексикални и граматични задачи към текста за разбиране, текст с пропуснати думи, граматични упражнения и съчинение. Максималният брой точки е 100. Времетраенето на изпита е около 120 минути.", "date": "2018.05.27", "title": "Стартира втората кандидатстудентска сесия"}
{"url": "http://standartnews.com/balgariya/evrodeputat_posochi_slabite_mesta_na_paketa_makron-371999.html", "text": "Пакетът „Макрон\" е писан от човек, седнал на доста удобно място, но не и в шофьорската кабина на тир\", каза пред БТВ евродепутатът Андрей Новаков, който пропътува повече от 2200 км с тир като част от необичаен експеримент. Спорният пакет „Макрон\" предизвика масово недоволство сред професионалните шофьори в България, Полша и Румъния, защото според тях новите изисквания са неизпълними. „Някои от нормите, които сме гласували, правят живота на шофьорите по-труден. Тахографите, например, имат нула толеранс, а нашите правила в пакета „Макрон\" не отчитат задръстванията и забраните за пътуване\", пояснява Новаков. По неговите думи повечето му колеги евродепутати не повярвали на разказите му, че е прекарал толкова време в кабината на тир. „Не могат да си правят майтап с половин Европа. Това засяга 100 хил. души в България\", коментира още Новаков. Той коментира, че гласуването на пакета „Макрон\" ще бъде на 4 юни, като много от колегите му остават непреклонни. „Има и такива, в които разумът се пробужда. Логиката е такава – не можеш да изискваш от хората да почиват в хотел, там където няма такъв. Не можеш на три седмици да изискваш да се приберат вкъщи\", каза Новаков.", "date": "2018.05.27", "title": "Евродепутат посочи слабите места на пакета \"Макрон\""}
{"url": "http://standartnews.com/balgariya/borisov_otkri_pametnik_na_dimitar_peshev_v_kiev-372000.html", "text": "В украинската столица Киев днес бяха официално открити площад и мемориална плоча на името на Димитър Пешев. Инициативата за кръщаването на площад в Киев на името на Димитър Пешев е на посолството на България в Украйна. \"България е единствената държава, която е спасила всичките си евреи – над 50 000. С това ние показваме на Украйна и на света колко хуманен и силен е бил българският народ в едно мракобесно време, когато защитава своите евреи\", припомни Борисов. На церемонията присъстваха премиерът на Украйна Володимир Гройсман, кметът на Киев Виталий Кличко, кметът на София Йорданка Фандъкова, посланик Микола Балтажи и посланик Красимир Минчев. Борисов разказа, че бабата на премиера Гройсман е оживяла по чудо през Втората световна война. \"Всички са били разстреляни, тя се спасява, а сега внукът й е премиер на Украйна\", обясни той и честити на присъстващите празника на града. \"Днес почитаме паметта на изтъкнатия хуманистичен и политически деец Димитър Пешев в сърцето на Украйна\", каза премиерът на Украйна Володимир Гройсман. \"Днес честваме както Денят на Киев, така и стореното от Димитър Пешев. Ментално, исторически и географски сме европейци, затова искаме и градът, и държавата ни да станат европейски\", заяви кметът на Киев Виталий Кличко. Той отбеляза, че общата задача на Украйна и България е да се постигне европейския стандарт на живот. Мемориалът се намира в централната част на града в близост до Ботаническата градина, Олимпийския стадион и Националния киевски университет \"Тарас Шевченко\". Инициативата е на посолството на Република България в Украйна.", "date": "2018.05.27", "title": "Борисов откри паметник на Димитър Пешев в Киев"}
{"url": "http://standartnews.com/balgariya/izplashtat_zaplatite_v_loveshkata_bolnitsa_do_sedmitsa-372006.html", "text": "До края на идната седмица ще бъдат изплатени възнагражденията на персонала на МБАЛ \"Проф. д-р Параскев Стоянов\" в Ловеч и по този начин ще се преодолее изоставането за месеците март и април, съобщават от Министерството на здравеопазването. В изпълнение на решението на правителството болницата ще получи 1 022 985 лв. безлихвена възмездна финансова помощ за разходи за персонала. В инвестиционната програма на министерството са предвидени допълнително 175 хил. лв. за оборудване, което е предпоставка за подобряване дейността на водещи структури в болницата. В разчетите на Националната здравноосигурителна каса за дейност м. април лечебното заведение е предвидено да изработи клинични пътеки и клинични процедури на стойност над 440 хил. лв., като потенциалът на болницата е да достигне приходи от здравна каса в размер на близо 532 хил. лв. Това са параметри, които гарантират оптимално реализиране на текущата дейност, разпределение на паричните потоци както за персонал, така и за консумативи и медикаменти, а и за погасяване на просрочени задължения, в рамките на възможностите на лечебното заведение. Министерството на здравеопазването, след трудни преговори, постигна споразумение за разсрочване на задълженията на лечебното заведение към основните кредитори, като най-големият кредитор е опростил лихвите и 300 хил. лв. от задълженията на болницата, а останалите са приели периоди на погашения, които позволяват оптимално реализиране дейността на МБАЛ, обясняват от пресслужбата на ведомството. Предприети са действия за анализ и сигнализиране относно причините и факторите, довели до тежкото финансово състояние на МБАЛ \"Проф. д-р Параскева Стоянов\" с цел тяхното елиминиране в бъдеще. За да има гаранции, че лечебната дейност ще се реализира законосъобразно и целесъобразно в лечебното заведение се търсят подходящи механизми за реализиране на оздравителния план. Той трябва да се изпълнява, така че да гарантира лечебната дейност и разпределението на паричните потоци както за лечение на пациентите, така и за осигуряване спокойствие и предвидимост в работата на персонала на областната болница, допълват от Министерството на здравеопазването.", "date": "2018.05.27", "title": "Изплащат заплатите в ловешката болница до седмица"}
{"url": "http://standartnews.com/balgariya/pochina_19godishniyat_fedi_bashur_predizvikal_katastrofata_na_trakiya-372007.html", "text": "19-годишният Феди Башур, който пострада при катастрофата на автомагистрала „Тракия\" в четвъртък, е починал. За съжаление, въпреки усилията на лекарите, момчето не е успяло да се пребори за живота си, съобщиха от УМБАЛ \"Св. Анна\" – София, където беше хоспитализиран в много тежко състояние. 19-годишният Феди е шофьорът управлявал автомобила, с който катастрофира на 37-ия км на магистрала „Тракия\", посока Пловдив. В него са се возили поп-фолк певицата Емилия и годеникът й Жорж Башур. Феди е син на Башур. Инцидентът станал следствие високата скорост, с която момчето е навлязло от суха на мокра настилка, получил се е аквапланинг. Поп-фолк певицата и годеникът й бяха с различни травми, но по-леки, за разлика от шофьорът. Певицата с гръдна травма бе настанена в Клиниката по хирургия, а Жорж Башур - с лицева травма и беше настанен в Клиниката по лицево-челюстна хирургия.", "date": "2018.05.27", "title": "Почина 19-годишният Феди Башур, предизвикал катастрофата на \"Тракия\""}
{"url": "http://standartnews.com/balgariya/temenuzhka_petkova_borisov_pravi_vissh_pilotazh_v_geopolitikata_na_evropa_i_rusiya_-372012.html", "text": "Премиерът Бойко Борисов е безспорен лидер и прави висш пилотаж в геополитиката на Европа и Русия, заяви енергийният министър Теменужка Петкова пред Канал 3 в обзор на злободневните теми от последните дни. За принципите и компромисите на върха \"За принципите и компромисите на върха. Къде Ви е договорът, с който ще заминете в Москва\", започна разговорът. Теменужка Петкова отговори, че за да стигне до Москва трябва да бъде извървян определен път, който минава през определени решения, за да дойде моментът с договора. Визитата на президента Радев в Москва Теменужка Петкова отговори, че с това посещение ще даде сериозен тласък за работа на правителството на България. \"Правителството \"Борисов 3\" работи много целенасочено. Още в предишния кабинет на \"Борисов 2\" се работи активно и добре с руските партньори. През 2015 година се проведе работна група в енергетиката. В началото на 2016 година се проведе междуправителствена комисия между България и Русия. Резултатите са налице по отношения на комуникацията с руското правителство. Ще има ли \"Български поток\" по дъното на Черно море? Подобна версия за \"Български поток\" не е обсъждана. Президентът Румен Радев е запознат с проектите, по които работи българското правителство: концепцията на изграждане на газоразпределителен център на територията на България, което предложение се ползва с изключителната подкрепа на Европейската комисия. За правителството е важно България да остане фактор на газовата карта на Европа. \"Южен поток\" Теменужка Петкова обясни, че проектът \"Южен поток\" е спрян през юни 2014 година, заради нарушения в законодателството в областта на обществените поръчки и липсата на проведен търг за изпълнителен на този проект. Това е причината, която ЕК изтъкна в своя официална кореспонденция до българското правителство на Пламен Орешарски. Теменужка Петкова заяви, че разглеждаме руския газ безспорно като един от възможните източници за доставка на природен газ, наред с природния газ от Каспийския регион. Изпълнителната власт се надява дълбоко в Черно море да бъдат открити залежи от природен газ. Работи се активно по изграждането на интерконектора със Сърбия, а този с Румъния вече е факт. Всички тези проекти ще бъдат в основата на газоразпределителния център. Един от възможните варианти за либерализацията на природен газ е газта от Русия, допълни енергийният министър Теменужка Петкова. Престоящата визита на Бойко Борисов в Русия Темата, свързана с енергетиката, ще бъде основна, не отрече Теменужка Петкова. Председателството на съвета на ЕС от страна на България е изключително предимство и опит. То безспорно е успешна, а отзивите от него са отлични. В София се проведе историческа среща на върха за Западните Балкани. Премиерът Борисов е безспорен лидер и неговият глас се чува навсякъде. Никой не трябва да подлага на тези успехи на съмнение, защото звучи комично, когато някой като Корнелия Нинова се опитва да омаловажава резултатите на Борисов. Според Теменужка Петкова, премиерът Борисов е доказал по безспорен начин, че това, което се случва е висш пилотаж в международната политика, той може да се справи смело с всяка една задача. АЕЦ \"Белене\" АЕЦ \"Белене\" стои много отдавна като централна тема в българската електроенергетика. Дошло е време да се вземе прагматично решение, заяви Теменужка Петкова. Ситуацията в момента е коренно различна. Между 2012 година и сегашния момент има много сериозна разлика. През 2012 година нямаха отговор въпросите как ще се развие арбитража, ще има ли опция да бъдем осъдени. В момента ситуацията е следната: притежаваме площадка за АЕЦ \"Белене\", в нея са инвестирани 1,3 млрд.лв. пари на българските данъкоплатци, имаме оборудване специално за този проект и вече е платено и доставено на площадката. Теменужка Петкова обясни, че е внесла предложение в парламента, което предвижда възможността да бъдат възобновени дейностите по търсене на възможност за реализация на АЕЦ \"Белене\" при ясни параметри – без държавна гаранция, без дългосрочен договор за изкупуване на електрическа енергия и чрез отделяне на активите и пасивите на проекта в отделна компания. Очаква се Народното събрание да се произнесе по тази важна тема. Сделката за ЧЕЗ \"С ЧЕЗ става това, което всички български граждани знаят. Последната информация е свързана с анкетната комисия в НС. Законодателството предвижда подобен тип сделка да бъде одобрена от КЗК, КФН, КЕВР. Предполагам, че тече процедура за финансирането на тази сделка.", "date": "2018.05.27", "title": "Теменужка Петкова: Борисов прави висш пилотаж в геополитиката на Европа и Русия"}
{"url": "http://standartnews.com/balgariya/lekarite_naychesto_stradat_ot_depresiya-372013.html", "text": "Българските лекари са най-честата жертва на депресията и близо половината от тях не се лекуват, съобщи шефът на психиатрията в Александровска болница проф. Вихра Михайлова. Работата им е крайно натоварваща, стресът е постоянен, а несигурността в здравноосигурителната система разболява все повече доктори, посочва тя. Само през последните две години 33-ма български лекари са преминали през психиатрията на Александровска болника с оплаквания като безсъние, повишена тревожност, депресивни моменти,нарушен апетит. Най-висок процент сред тях са били личните лекари, следвани от педиатрите. Данните обаче показват, че около 70 на сто от лекарите не търсят медицинска помощ, за да не изгубят работата си, една трета предпочитат да се самолекуват, а около 6 процента направо напускат работното си място и се захващат с друга дейност. На второ място след тях по депресивни състояния са учителите, твърдят синдикалистите.", "date": "2018.05.27", "title": "Лекарите най-често страдат от депресия"}
{"url": "http://standartnews.com/balgariya/karadaya_gord_sam_che_otstoyavame_pravata_i_svobodite_na_vsichki_grazhdani-372019.html", "text": "Днес в с. Руен, община Руен, пристигна председателят на ДПС Мустафа Карадайъ заедно с ръководството на ДПС и ПГ на ДПС за да отбележат 39-та годишнина на общината и паметта на жертвите на т.нар. \"възродителен процес\". \"В нашата родина живеят различни етноси, които изповядват различни религии. Затова ние добре знаем смисъла на думата толерантност. И никой не може да ни я отнеме.\" С тези думи се обърна към събралите се председателят на ДПС Мустафа Карадайъ. \"В месец май си спомняме за грозните случаи през 89-та и се изпълваме с различни чувства и емоции, но нито една от тях не е омраза, не е разделение, не е противопоставяне.\" бе категоричен той. \"Още 1990 г. ние очертахме пътя за развитие на нашата Родина. Почетният ни председател д-р Ахмед Доган 90-та година каза, че мястото на България е в ЕС, но пътят за ЕС минава през НАТО. И това днес е факт. Ние сме горди, че това стана по време на управлението на ДПС. Това е потвърждение за огромния принос на ДПС по пътя на евроатлантическото развитие на България.\" заяви лидерът на ДПС. Изпитвам гордост от това, че имаме силата и каузата да се борим за нашата свобода, да отстояваме правата и свободите на всички граждани, заяви Мустафа Карадайъ и продължи \"Изпитвам и преклонение пред всеки един, който носи тази кауза в сърцето си.\" Карадайъ каза още, че ДПС получава огромна подкрепа от либералните си партньори в Европа за отстояването на правата и свободите и демокрацията в България и на Балканите. \"Ние сме дали свидни жертви в името на правата и свободите и демокрацията. За съжаление днес в нашата родина демокрацията е в опасност и ние сме длъжни да пресечем всяка опасност пред демокрацията\", призова председателят на ДПС. \"Ние можем и трябва да бъдем на висотата на 89-та година, когато бяхме единни и докарахме демокрацията в нашата Родина. Единни и мощно да защитим демокрацията в България, на Балканите и Европа\", заключи лидерът на ДПС. На възпоменателния митинг присъстваха зам.-председателите на ДПС Ахмед Ахмедов, Филиз Хюсменова, Хасан Азис и Янко Янков, зам.-председателят на ПГ на ДПС Халил Летифов, евродепутатът Неджми Али и др.", "date": "2018.05.27", "title": "Карадайъ: Горд съм, че отстояваме правата и свободите на всички граждани"}
{"url": "http://standartnews.com/balgariya/protest_blokira_patya_sofiya__varna-371996.html", "text": "За четвърта поредна неделя, медици и жители на Ловеч ще блокират за един час, след 17 часа, движението по главния път София - Варна, в района на пътен възел Абланица, съобщава БНР. Протестиращите настояват за повече яснота относно бъдещето на болницата в града, която е в тежко финансово състояние. Въпреки обещаните им от правителство пари за изплащане на забавените им заплати чрез безлихвен заем, медиците от Ловешката болница и днес излизат на протест, на който ще бъдат подкрепени и от жители на града.", "date": "2018.05.27", "title": "Протест блокира пътя София - Варна"}
{"url": "http://standartnews.com/balgariya/dnes_predi_obyad_shte_ima_slantse_posle_pak_valezhi_i_gramotevitsi-371990.html", "text": "Днес преди обяд над по-голямата част от страната ще бъде слънчево. След обяд ще се развива купеста и купесто-дъждовна облачност и на много места ще има краткотрайни валежи, придружени с гръмотевици. Ще духа слаб до умерен североизточен вятър. Максималните температури ще са между 24 и 29 градуса, за София - около 24 градуса. Атмосферното налягане ще е малко по-високо от средното за месец май. В планините преди обяд ще е предимно слънчево, по върховете - мъгливо. Около и след пладне отново ще се развива купеста и купесто-дъждовна облачност, на места ще има краткотрайни валежи, придружени с гръмотевици. Ще духа умерен, временно силен вятър от североизток. Максималната температура на височина 1200 м ще е около 18 градуса, на 2000 м - около 12 градуса. По Черноморието ще бъде предимно слънчево. След обяд ще се развива купеста и купесто-дъждовна облачност и на места по южното крайбрежие ще превали. Ще духа слаб до умерен вятър от север-североизток. Максималните температури на въздуха ще са в интервал между 21 до 24 градуса. Температурата на морската вода е 19-21 градуса. Вълнението на морето ще е 2-3 бала.", "date": "2018.05.27", "title": "Днес преди обяд ще има слънце, после пак валежи и гръмотевици"}
{"url": "http://standartnews.com/balgariya/sedmichen_horoskop_27_may__1_yuni-371954.html", "text": "Овен Нова личност в живота ви Вие сте избранниците на съдбата. Получавате подкрепа при затруднение и то без да сте я искали. Остава ви да направите нещо малко: на време да замълчите или да говорите единствено позитивни неща за заобикалящите. Така  със сигурност ще избегнете сложния момент за взаимоотношения.  На 31 май правилното и отговорното поведение настоява да не страните, а съзнателно да се сближавате с колегите, с новите съседи, с родствениците, с които до вчера сте имали препирни. Раздвижената атмосфера на вашата седмица ще доведе нова личност в живота ви.  Поглеждайки към основните предупреждения в началото на текста, няма как да не ви напомня,  че не е подходящо да откажете нейната протегната ръка,  защото сега съвместната работа е най-добрият ви учител  -  ще си спестите грешки, погрешни заключения. Ако съдбата ви е подготвила подобна среща, значи можете да й се доверите. Телец На прав път сте,  не се колебайте Можете да си отдъхнете. През новата седмица имате възможност да се наслаждавате на постигнатото.  Целите няма да изглеждат толкова далечни и непостижими.  Планетните аспекти са се погрижили да се възползвате от тази глътка свеж въздух,  а вие я поемете  заедно с намерението да преобразите, да промените или да подновите нещо в своя делник.  Ето защо няма как да не сте възторжени и ентусиазирани.  Всяка стъпка, която правите, вече е била \"преживяна\" в съня ви или по време на състоянията на приятна летаргия. Благодарение съчетанието между Венера и Нептун, вие не изпитвате вътрешни колебания, не се терзаете с въпроса  \"Дали съм на прав път?\",  а действате.  Не съжалявайте за предишните си планове,  не се косете, че оставате един проект да отлежава, вие имате нужда да повярвате отново в собствените си сили и точно това трябва да направите, тръгвайки към нови цели. Близнаци Без неврози и еуфория Завръщате се към себе си.  Интересувате се от околния свят, търсите сродност, но сте заредени с желание нещата да стават по вашему. За целта притегляте като магнит чуждото внимание и търсите начин как да накарате другите да се концентрират върху личността ви.   Мнозина ще намерят време да попаднат под светлините на обществения прожектор. Дано сте готови да посрещнете интереса подобаващо: предлагайте, променяйте и прекроявайте плановете си така,  че колкото е възможно повече и за по-дълго време да сте в центъра на събития от делника ви.  И най-важното: моля, забавлявайте се и не допускайте на 31 май и 1 юни мрачни мисли и необосновани твърдения да ви повлияят, да ви подтикнат да се откажете от идеята за съвместност при изпълнението на професионалните и служебните дела. Забранете си невротични реакции, както и необоснова еуфория да ръководят поведението ви. Рак Получавате очаквано предложение Краят на май ще ви очарова. Предоставена ви е възможността да видите в нова светлина места, хора, идеи,  събития.  Не е необходимо да отидете надалеч,  за да се случи това. Пътуванията и промяната на обстановката е препоръчителна,  но само за онези, които нямат други планове или задължения към настоящия момент.  Юни започва с предложения.  Вероятно в мнозинството случаи те са отговор на вашите действия през дните след 20 май.  Днес резултатите идват бързо.  Ще останете учудени и от бързата реакция на отсрещната страна. Във втората част от седмицата изборът е във ваши ръце. Вибрациите на транзитиращите Слънце/Нептун са трудни за осмисляне, но веднъж оценени, те ви дават неочаквано и голямо предимство – позволяват ви да реагирате различно, непредвидимо и едновременно с това напълно съответно с промените в обстоятелствата от дните след 1 юни. Лъв Нептун отключва свежи заложби Вие сте различни,  вие се откроявате с решенията и най-вече с поведението си. В самия край на май вибрациите на Нептун \"отключиха\" заложбите ви. Мнозина ще се посветят или ще търсят всевъзможни начини как да се посветят за по-дълго на своето хоби.  Не го приемам като бягство от реалността, а като начин да извадите от себе си енергията на творчеството,  да намерите пролука за изявата й в прекалено подредения и рамкиран делник.  Това е чудесен момент за онези Лъвове,  които са се посветили на изкуството, на науката или на културата. Те няма да скучаят нито за миг,  дори ще забравят за неуредиците и битовизмите. След този еуфоричен край на май идва необходимостта бързо да стъпите на Земята.  Между 27 и 30 май ще е повече от наложително да сте готови хладнокръвно и без самозаблуда да оценявате събития,  хора, предложения, както и вие самите строго да следите за какво мечтаете, на къде насочвате енергията на собствените си усилия.  Моля ви,  не отивайте твърде надалеч. Дева Опции за печалби Семейството и семейните дела, общуването с близките ще са ваш приоритет през целия период. Вярно е, че делникът ви е натоварен, но това не отменя необходимостта да сте състрадателни и готови да помогнете. 31 май е денят, който ще изиграе ключовата роля за определяне на вашето отношение и място в едно партньорство. Събитие или разговор ще наклонят везните към вземане на решение и то ще е правилното на този етап.  Началото на новия месец не е драматично,  нито събитийно.  Вие ще имате повече време за себе си.  Някои могат да го използват, за да помислят  за здравето и кондицията си,  да променят своя дневен режим или да направят замислените преобразования в своя делник. Надявам се, че силните вибрации на Венера/Нептун, които ви звучат разбираемо, ще ви подтикнат към промените, за които дълго време не събирахте сили. Решението за подобна стъпка определено би могло да отвори нови възможности за печелене на пари, а извеждането им до финалната точка към 17 юни да подобри качествено вашите доходи. Везни Изяснете отношенията със статуквото Твърде дълго и силно се съпротивлявахте на статуквото.  Някой не желаеха да приемат, че правилата, обещанията и задълженията на брака, партньорството и семейството имат онова място в живота им, което им е отредило нашето общество. Смятаха,  че така губят своята индивидуалност. Силата и неповторимостта й те защитаваха усърдно през последните няколко години и сега, в един единствен ден, 31 май, осъзнават, че са прибързвали в заключенията си. Напълно сте прави да ми опонирате, защото нещата в реалността не изглеждат така ясни и изчистени.  И въпреки всичко,  моля, помислете по въпроса днес и сега, защото от 1 юни енергиите на вашата водеща планета  Венера ще отнесе мислите ви в друга посока и е възможно да не успеете да си дадете ясна сметка къде сте вие в тази ситуация. Скорпион Деликатно равновесие между дома и бизнеса Краят на май ви заварва в специално настроение и в деликатно вътрешно състояние.  Моят съвет е да отделите време за себе си,  да се отпуснете и да разведрите мислите в главата си по начин,  за който сте наясно, че действа ефикасно.  На този фон някак от само себе си се появява и задачата ви да възстановите хармонията в семейно-домашните отношения.  Не е необходимо да отделяте повече време за разговори и обсъждания,  достатъчно е да вниквате в думите на околните и да осъзнаете, че те не очакват от вас чудеса.  И всичко това има конкретна цел,  защото само след ден-два, от 3 юни започва нов период с различни отговорности и вие трябва да сте в кондиция да ги посрещнете. Промените в обстоятелствата най-неочаквано ще ви позволят да осъществите конкретните си намерения по лесен и безболезнен начин,  без да се налага да жертвате отново спокойствието у дома заради своите професионални амбиции. Стрелец Излишно е да се състезавате Не е време да се отдавате на размисли и анализи за това какво сте направили, какво не сте постигнали и дали околните са с крачка,  две или повече напред?  Времето, което ще ви остане за свободни и волни занимания през настъпващата седмица, ви се предоставя от звездните обстоятелства за срещи, разговори, обмяна на информация и е редно да го използвате по предназначение.  Вашата ясна и определена позиция по важните теми от ежедневието е нужна на хората.  Те ще се сравняват с вас,  ще се равняват по вашите стъпки.  Непременно оценете отговорността и се включете активно в обществените процеси.  Вероятно  мнозина от вас - специално родените в края на вашия астрологичен знак  /20 – 23 декември/,  вече са го сторили и сега им остава да довършват започнатото. Освен това имате и конкретна причина да действате в синхрон с околните. Всички от Стрелец ще се нуждаят от хармония и спокойна атмосфера на работното място през дните след 1 юни. Козирог Изгответе документи за важни преговори Краят на май е чудесен,  спокоен и разтоварващ период за вас.  Вие сте доволни от онова, което имате под семейния покрив, на което можете да разчитате в партньорството, както и на работното място. Може това чувство да е измамно и краткротрайно на фона на динамиката на делника ви, но е достатъчно силно, за да ви даде импулс за нови идеи и действия през тази преходна седмица.  Намеренията ви са да печелите – пари от работата си, любов в партньорството и здраве, посредством подредена програма за деня.  Не гледате далеч напред.  Искате днес и сега нещата да са предвидими и да владеете не само своите емоции, но и да предугаждате реакциите на околните.  И го постигате.  Предлагам ви да се възползвате от тези си умения на момента и да насрочите важните разговори,  преговорите и изготвянето на документите, съществени за работата ви именно за дните от 28 до 31 май включително. Водолей Ремонт вкъщи Чувствате се натоварени и сте решени да си позволите няколко лежерни дни. Нищо чудно след натоварения и динамичен май.  Месецът върви към края си, а характеристиките на дните 31 май – 1 юни позволяват да осъществите безпроблемно намерението си. Не се заблуждавам, че ще се оставите на течението.  Докато тялото ви отморява, умът ви ще прехвърля варианти и идеи за промени в процеса на професионалните ви изяви.  Мнозина ще правят планове за раздвижване на обществена си заетост,  други – за това как да осъществят намисления ремонт на жилището си. Ще имате и по-смели намерения, но техният момент все още не е дошъл. След 1 юни въздействието от вибрациите на съчетанието Слънце/Уран ще развълнува вашия дух и ще сте склонни да давате повече емоционални, отколкото разумни оценки на действителни събития. Не позволявайте формата да ви заблуди по  отношение на съдържанието.  Възможно е някой да желае точно това. Риби Доверете се на предчувствията Вашият дух е неспокоен.  Не можете да се примирите с несправедливостите в действителността, непозволяващи на хората да постигнат онова, на което са способни.  Днес вие сте борци за равноправие.  Днес и сега намирате сили в себе си да се опълчвате, макар ви коства много.  И въпреки, че го осъзнавате, към 31 май и отново след 1 юни няма да се въздържите да изразите ясно възраженията си.  Нищо чудно от тези ваши реакции да има последствие – тайни или негласни споразумения ще излязат на бял свят. Но с това нещата не свършват. Отново вие сте тези, които трябва да намерят начин как да се преработи тяхната сила и как да се успокоят духовете. Но вие ще се справите, тъй като след 28 май планетно съчетание между Венера/Нептун, който е и ваш звезден управител,  работят за вас.  Доверете се на предчувствията си, не пренебрегвайте гласа на интуицията си и ще откриете изход във всяка ситуация. Към тях се присъединява Меркурий. В случая той се грижи за вашите добри и ползотворни професионални контакти. Не пропускайте срещи.", "date": "2018.05.27", "title": "СЕДМИЧЕН ХОРОСКОП /27 май - 1 юни/"}
