{"url": "https://www.standartnews.com/sport/sofiya-evropeyska-stolitsa-na-sporta-s-prestizhna-nagrada-380821.html", "text": "  София – евростолица на спорта с престижен приз от БТС \r\nФондация „София – европейска столица на спорта“ бе отличена със специален приз по време на връчването на годишните награди на Български туристически съюз в препълнената зала на Ритуалния дом на ул. Кракра 2. Статуетката бе връчена на организационният секретар на фондацията Анатоли Илиев (на снимката в средата) лично от председателя на БТС проф. Алексей Стоев, който изтъкна задоволството си от партньорството със София2018 и Столична община. На церемонията присъства и изпълнителният секретар на БТС Зорница Радонова. \r\n„Благодаря за признанието, в последните години осъществяваме мащабна програма съвместно с туристическия съюз и неговите структури, имаме много съвместни инициативи. Това лято заедно организирахме традиционното изкачване на Черни връх, където наред с туристите се събраха и много млади хора, състезатели, планински бегачи и любители, участници в активностите на София – европейска столица на спорта. Продължаваме заедно за да има все повече хора в планините, сред природата и чистия въздух,“ заяви Илиев, който е член на Управителния борд на ACES Europe. \r\nТържеството започна с изпълнение на хор Планинарска песен, след което първи бяха наградени за най-добър хор на годината членовете на мъжката вокална група „Вежен“ Тетевен с ръководител Евгени Стоянов. Призът за най-добра хижа отиде в х. Добрила в Централен Балкан, а за най-добро туристическо дружество бяха отличени „Трапезица 1902“ Велико Търново при големите и „Боерица“ Владая София при малките дружества. \r\nЗа партньорства с БТС бяха наградени: Областна управа Смолян при държавните институции, Община Калофер при местните власти, ТВ Евроком при медиите и ПП Витоша при националните и природни паркове. Наградата за най-добър туристически обект от движението „100 национални туристически обекта“ тази година получи Национален парк музей Шипка Бузлуджа. Специални призове бяха предвидени за Планинската спасителна служба във връзка с нейната 85-годишнина и за изтъкнатия ни алпинист Николай Петков, първият и досега единствен, обходил и трите ръба на Еверест – Западен, Югоизточен и Североизточен. Церемонията завърши с дълго аплодираните изпълнения на хор „Планинарска \r\nпесен“, с пожелания за весели коледни празници, за хубава и успешна Нова \r\nгодина.", "date": "2018.12.16", "title": "София - Европейска столица на спорта с престижна награда"}
{"url": "https://www.standartnews.com/sport/khirsher-s-unikalna-pobeda-v-alta-badiya-380827.html", "text": "Австрийският скиор Марсел Хиршер увеличи рекорда си на шест победи в класическия гигански слалом в Алта Бадиа, възвръщайки лидерството си в генерално класиране за световната купа. Увеличавайки аванса си от първия манш, Хиршер завърши с масивните 2,53 секунди пред Тома Фанара, който се придвижи от 14-то място в първия манш. Още един французин Алекси Пентуро завърши на трето място на 2,69 секунди. Огромният аванс на Хиршер от първия манш даваше комфорт и възможност за каране на сигурно във втория, но вместо това той реши отново да атакува на най-трудната писта в календара на световната купа, увеличавайки преднината си и допускайки само една грешка преди финала. “Може да звучи странно, но не се чувствах толкова мощен. Мислех си, че ще победя, но не толкова категорично.” сподели Марсел след победата си. Нашият представител Алберт Попов завърши на 57-мо място в първия манш и пропусна втория в който карат само първите 30.", "date": "2018.12.16", "title": "Хиршер с уникална победа в Алта Бадиа"}
{"url": "https://www.standartnews.com/sport/tsska-sofiya-posreshcha-nova-godina-na-vtoro-myasto-380830.html", "text": "ЦСКА победи с 2:1 Ботев Пловдив в последна среща от Първа лига за 2018-а година. Срещата на \"Българска армия\",  бе от 20-ия кръг и започна с90 минути закъснение заради обилния снеговалеж в София. Двубоят беше пред отлагане, но с помощта на 50-ина фенове, теренът беше изчистен доколкото може и длъжностните лица решиха, че мач ще има. \"Червените\" се приспособиха по-добре към снежните условия и успеха изковаха Кирил Десподов и Али Соу. Нападателят вкара два гола след подавания на българския национал. По-късно гамбиецът напусна с контузия, а двата отбора извършиха общо три принудителни промени. Заради травми бяха сменени още Рубен Пинто и Йордан Минев. След почивката Ботев имаше претенции за дузпа, които не бяха уважени от главния съдия Драгомир Драганов. В 68-ата минута Серкан Юсеин намали на 1:2. До края ЦСКА походи по леда, след като гол на Лъчезар Балтанов беше отменен за засада, но \"армейците\" все пак спечелиха. ЦСКА ще зимува с 45 точки, на 6 т. от лидера Лудогорец. Ботев остава на 5-то място с 35 т", "date": "2018.12.16", "title": "ЦСКА посреща Нова година на второ място"}
{"url": "https://www.standartnews.com/sport/etr-shche-disha-vv-vrata-na-cherno-more-tsyala-zima-380831.html", "text": "Етър (Велико Търново) спечели заслужени три точки срещу Септември (София), като победи с 2:0. Така \"виолетовите\" ще зимуват на 7-ма позиция в класирането на Първа лига и са само на точка от Топ 6. В срещата от 20-ия кръг в родното първенство попаденията за домакините реализираха Велко Батрович в 28-ата минута и Крум Стоянов в 76-ата.  \r\nПървата по-сериозна възможност се откри пред играчите на Красимир Балъков. Първо Венцислав Василев стреля, но над вратата, а малко след това Флорант Боджадж също опита да вкара, но удърът му бе твърде слаб и не създаде проблеми за Георгиев. В 28-ата минута Етър поведе! Велко Батрович проби отляво преодоля съперников играч и навлезе в наказателното поле, след което с фалцов изстрел разпечата вратата на Янко Георгиев. До края на първата част столичани имаха възможност да изравнят, но Георги Русев стреля твърде слабо и не застраши вратата на домакините. През втората част първата по-интересна ситуация дойде едва в 67-ата минута, когато Аласана Мане шутира от фаул, топката се удари в стената и попадна в Дани Младенов, който от неудобна за него позиция отправи хубав удар, но коженото кълбо мина покрай гредата. Десетина минути по-късно Етър сложи точка на спора. Мане напредна и се пребори с трима играчи на гостите, след което намери Крум Стоянов, за който не бе проблем да реализира първия си гол за \"виолетовите\". Минути по-късно Георги Стоичков опита да върне интригата в мача, след като шутира силно, но топката мина покрай вратата. Така с тази трета поредна победа \"болярите\" са седми с актив от 30 точки и са само на една от шестата позиция, която е заета от Черно море. Играчите на Балъков са с цели 5 пункта пред Локомотив (Пловдив). Септември пък са на 13-та позиция с 14 точки в актива си.", "date": "2018.12.16", "title": "Етър ще диша във врата на Черно море цяла зима"}
{"url": "https://www.standartnews.com/sport/zografski-s-novi-tochki-za-svetovnata-kupa-380816.html", "text": "Българският ас в ски скока Владимир Зографски спечели поредните си точки за Световната купа. На голямата шанца в Енгелберг (Швейц) националът зае 26-о място с 245.1 т (130 м и 129,5 м). Лидерът в генералното класиране Руй Кобаяши (Яп) постигна четвърти успех за сезона, след като събра 294.4 т (144 м и 137 м). Втори е Пьотр Жила (Пол) с 285.1 т (137.5 и 135.0 м), а трети е носителят на Световната купа за миналия сезон Камил Щох (Пол) с 279.5 т (138 и 131 м). Кобаяши е лидер в подреждането за Световната купа с 556 т, пред Жила с 445 т и Щох с 365 т. Влади Зографски е 18-и с 89 т. Сезонът в Световната купа ще продължи на 30 декември с първия старт от веригата \"Четирите шанци\" в Оберстдорф (Гер).", "date": "2018.12.16", "title": "Зографски с нови точки за Световната купа"}
{"url": "https://www.standartnews.com/sport/sautkhyamptn-nadvi-vkshchi-arsenal-380815.html", "text": "Саутхямптън победи с 3:2 Арсенал вкъщи в мач от 17-ия кръг на Висшата лига в Англия. Това беше първия успех за южняците под ръководството на новия австрийски мениджър Ралф Хазенхютл, който пое състава по-рано през месеца. С първата си домакинска победа в кампанията Саутхямптън събра 12 т и се измъкна от зоната на изпадащите и вече заема 17-о място. Арсенал прекъсна серия от 22 мача без загуба във всички турнири и остана пети с 34 т. Завърналият се след едномесечно лечение на контузия Дани Ингс отбеляза в 20-ата минута, когато засече с глава отблизо отлично центриране от ляво на Мат Таргет. Лондончани изравниха осем минути по-късно. Хенрих Мхитарян се разписа също с глава от десетина метра след пас от ляво на Начо Монреал. Домакините отново поведоха малко преди почивката. Нейтън Редмънд центрира от дясно около точката на дузпата и Ингс с параболичен удар с глава изненада Бернд Лено. \r\nАрсенал отново изравни в 53-ата минута след грешка на домакините в защита. Мхитарян шутира от около 25 метра, топката се отклони от крака на Яник Вестергаард, подлъга Алекс МакКарти и спря в мрежата на Саутхямптън. Южняците все пак стигнаха до победата с попадение на резервата Чарли Остин в 84-ата минута. При контраатака Шейн Лонг центрира от дясно към далечната греда, Лено увисна и Остин с глава вкара в празната врата. \r\nОтборът на Челси се утвърди на четвъртото място с 37 точки след 2:1 на терена на Брайтън. Педро откри в 17-ата минута със засечка отблизо след асистенция от ляво към далечната греда на Еден Азар, а след малко повече от половин час белгиецът сам се разписа, след като беше изведен в добра позиция от Уилиан, напредна на скорост и прати топката в мрежата. Маркос Алонсо беше близо до трети гол, но нацели гредата с изстрел от дистанция в 64-ата минута, а две минути по-късно Брайтън върна едно попадение, когато Соломон Марч вкара отблизо след подаване с глава на Бернардо. Марч можеше да донесе и точка на домакините, но изстрелът му от фаул от 20 метра в края профуча над целта.", "date": "2018.12.16", "title": "Саутхямптън надви вкъщи Арсенал"}
{"url": "https://www.standartnews.com/sport/turnirt-v-knezha-sbra-pokoleniya-shchangisti-380818.html", "text": "Турнирът по вдигане на тежести в Кнежа „Александър Бачийски“ събра поколения състезатели и  деятели на спорта. Надпреварата в памет на основателя на тежката атлетика в града се състоя за трета поредна година. На подиума излязоха 40 щангисти, като дебютно имаше и \r\nмеждународно участие със състезатели от Румъния и Албания. И тази година се изявяваха само подрастващи – до 13, 15, 17-годишни. \r\nШампион при най-малките стана представителят на домакините от Мизия Кнежа Николай Кабакчийски, който събра двубой от 204 кг след 91 кг в изхвърлянето и 113 кг в изтласкването, донесли му 250,366 т. по системата „Синклер“. Втори се нареди Станчо Борисов от „Ванев“ Русе със 127 кг (55+72) и 239,256 т., следван от Николай Николаев Сливен със 137 кг (60+77) и 212,656 т. \r\nПри 15-годишните златното отличие заслужи Карлос Насър Старт Червен бряг с двубой от 255 кг (115+140) и 324, 100 т. Второто място заслужи румънецът Йонут Аршу с 235 кг и 296,480 т., пред Коце Любчев Херкулес Сф с 230 кг и 277,880 т. \r\nПри 17-годишните златото взе Йордан Петров (Ванев) с 250 кг (110+140) и 316,560 т., пред сливналиите Тодор Ганчев със 198 (88+110) и 303,205 т. и  Божидар Танев с 220 кг (97+123) и 293,742 т.  В надпреварата се включиха и редица щангисти извън официалното \r\nкласиране. Всички получиха медали за участие, а призьорите и парични премии, подсигурени от община Кнежа. \r\nОфициални гости на турнира бяха треньорът на националния отбор по вдигане на тежести на България Иван Иванов - олимпийски шампион от Игрите в Барселона 1992, първенецът от Игрите в Атина 2000 Николай Пешалов, Нено Терзийски – 4-кратен световен и европейски шампион и Иван Чакъров - също е първенец на планетата и на Стария континент. Русенският \r\nклуб пък беше воден от Златан Ванев – световен шампион в три различни категории.", "date": "2018.12.16", "title": "Турнирът в Кнежа събра поколения щангисти"}
{"url": "https://www.standartnews.com/sport/ot-gerena-ne-vnasyat-yasnota-dali-kolev-shche-stane-direktor-380779.html", "text": " Ръководителите на Левски не коментираха слуховете, че гласеният за изпълнителен директор Павел Колев може да не акостира на \"Герена\". Според \"Тема Спорт\" настоящият шеф в БФС не е доволен от правомощията, които смята да му гласува босът на \"сините\" Спас Русев. Затова и най-вероятно ще отклони предложението, въппреки че собственикът още през ноември анонсира назначението. \"Договорът на Павел Колев влиза в сила от 1 януари 2019 година. Той е резултат на преговори, които водих с него няколко месеца. Впечатлен съм от личните му качества, отличното му футболно образование и работата му в Българския футболен съюз. Това ме накара да му гласувам доверие и очаквам от него да направи пълна реформа в клуба и детско-юношеската школа\", каза Русев на 21 ноември. Тук възниква въпросът дали Спас Русев иска да развърже ръцете на Колев, за да има истинска реформа. Вероятно двете страни ще проведат нова среща, на която ще стане ясно дали Колев ще стане част от Левски. Ако той размисли и реши да започне с Левски, ще стартира с уволнения още в първия си ден. На този етап обаче той е по-близо до това да остане на работа в БФС, пише \"Тема спорт\".", "date": "2018.12.16", "title": "От \"Герена\" не внасят яснота дали Колев ще стане директор"}
{"url": "https://www.standartnews.com/sport/na-9999-e-sigurno-mach-na-armiyata-nyama-da-ima-380804.html", "text": " ЦСКА-София и Ботев (Пловдив) все пак ще играят шампионатния мач днес след като преспите на \"Армията\" бяха почистени. Мачът ще започне в 19 часа след като в 17 ч. условията бяха отчайващи. Главният арбитър  Драгомир Драганов , дежурният делегат и щабовете на двата тима прецениха, че утре условията може да са още по-тежки.. „След щателна проверка на стадиона установихме, че мачът ще започне в 19,00 часа, за да има време всички да загреем и да влезем в ритъм. Времето позволява срещата да се играе, не е толкова замръзнало, колкото ще бъде утре. По-добре е днес, отколкото утре да се играе мача, тъй като утре ще е замръзнало”, довери Драганов пред DIEMA SPORT. „Ние проведохме дебати с двата клуба и аз го официализирам това решение. Природа е, ако се изсипе много сняг, може да се прекрати срещата”, завърши реферът.", "date": "2018.12.16", "title": "ЦСКА и Ботев играят, изчистиха преспите"}
{"url": "https://www.standartnews.com/sport/ludogorets-izprati-2018-s-pobeda-380803.html", "text": "Лудогорец изпрати 2018 година с успех. Шампионите спечелиха с 2:0 като гост на Дунав в среща от 20-ия кръг в ППЛ. Последните два гола за \"орлите\" през тази година бяха реализирани от Якуб Шверчок в 16-ата минута и Кешерю в 81-ата. За шампионите не бе зачетен гол, заради отсъдена спорна засада, а също така удариха и две греди. Домакините от Русе имаха претенции за дузпа, но такава не беше отсъдена. Лудогорец постигна пореден рекорд. До този момент, след изиграни 20 кръга, рекордът на \"зелените\" бе 50 точки. Днес бе подобрен като отборът от Разград може да се похвали с 51 пункта. Още в началото гостите натиснаха. В 4-ата минута Шверчок се освободи добре и нанесе удар, но топката мина покрай гредата. \"Драконите\" имаха добра възможност за гол в 15-ата минута, но Иван Коконов не нанесе точен удар с глава. В следващата минута Лудогорец излезе напред в резултата, Вандерсон намери отлично Шверчок, който на свой ред засече кълбото за 0:1! Преди почивката Клаудио Кешерю направи голям пропуск, като от 2-3 метра не успя да отбележи. Малко преди края на първата част гол на Яцек Горалски не бе зачетен, тъй като страничният съдия вдигна флага за засада на Кешерю, като ситуацията бе доста спорна. Така двата отбора се прибраха на почивката при минимален аванс за \"орлите\". В началото на втората част Дунав имаха претенции за дузпа, но такава не беше посочена. Козмин Моци също се отчете с пропуск, а в 60-ата минута Хорхе Броун се се справи с удар на Борислав Балджийски. Секунди след това Шверчок удари гредата на Антонов с плътен удар. В 81-ата минута лидерите си гарантираха трите точки в този мач. Лукаш Саша изведе Жоао Пауло, който бе набрал скорост. Нападателят нахлу мощно и в точния момент подаде успоредно на голлинията към Кешерю, който не сбърка за 0:2. Секунди преди края на мача Пауло удари втори път греда за гостите, а Вандерсон не успя да реализира от няколко метра.", "date": "2018.12.16", "title": "Лудогорец изпрати 2018 с победа"}
{"url": "https://www.standartnews.com/sport/sportt-po-televiziyata-dnes-380780.html", "text": "11.00 ч Ски, гигантски слалом за Световната купа от Алта Бадиа - I манш, БНТ 3, Евроспорт 12.30 ч \"Дунав\" - \"Лудогорец\" Диема спорт \r\n13,00 ч \"Севиля\" - \"Жирона\" MAX sport 2/Sport+ \r\n13,30 ч СПАЛ - \"Киево\" MAX sport 3 14,00 ч Ски, гигантски слалом за Световната купа от Алта Бадиа - II манш, БНТ, Евроспорт \r\n15.00 ч \"Етьр\" - “Септември\" Диема спорт \r\n15.30 ч \"Брайтън\" - \"Челси\" Диема спорт 2 \r\n15.30 ч \"Саутхемптън\" - \"Арсенал\" Нова спорт \r\n15.30 ч \"Аякс\" - \"Де Графшап\" MAX sport 1 \r\n16,00 ч \"Фиорентииа\" - \"Емполи\" MAX sport 3 \r\n16.30 ч \"Лайпциг” - \"Майнц 05\" Евроспорт 2 \r\n17,15 ч \"Еспаньол\" - \"Бетис\" MAX sport 2 \r\n17,30 ч ЦСКА - \"Ботев\" (Пд) Диема спорт \r\n17,45 ч \"Фейенорд\" - \"Фортуна\" MAX sport 1 \r\n18.00 ч \"Ливърпул\" - \"Манчестър Ю\" Диема спорт 2 \r\n18.00 ч \"Ница\" - \"Сент Етиен“ Нова спорт \r\n19,00 ч \"Айнтрахт\" - \"Байер\" Евроспорт 2 \r\n19,00 ч \"Каляри\" - \"Наполи\" MAX sport 3 \r\n19.30 ч \"Уеска\" - \"Виляреал\" MAX sport 2 \r\n21,30 ч \"Рома\" - \"Дженоа\" MAX sport 3 \r\n21,45 ч \"Левенте\" - \"Барселона\" MAX sport 2/Sport+ \r\n22,00 ч \"Лион\" - 'Монако\" Диема спорт \r\n ", "date": "2018.12.16", "title": "Спортът по телевизията днес"}
{"url": "https://www.standartnews.com/sport/real-madrid-bie-s-gol-na-benzema-380766.html", "text": "Европейският крал Реал Мадрид победи вкъщи с 1:0 срещу 19-ия Райо Валекано. Двубоят игран на \"Сантяго Бернабеу\" бе от 19-ия кръг на Ла Лига. Единственото попадение в мача вкара Карим Банзема в 13-ата минута. В края на мача французинът напусна с контузия. С успеха \"белите\" временно се доближиха на две точки от Барселона. Това беше последният шампионатен мач на Реал Мадрид за 2018-а година. След двубоя \"лос меренгес\" ще отлетят за ОАЕ, където другата седмица ще се опитат да спечелят Световното клубно първенство.", "date": "2018.12.16", "title": "Реал Мадрид бие с гол на Бензема"}
{"url": "https://www.standartnews.com/biznes/kupuvame-elektronna-vinetka-ot-ponedelnik-380833.html", "text": "От понеделник започва продажбата на електронни винетки, които от 1 януари 2019 г. ще заменят хартиени стикери. До края на годината обаче ще караме с досегашния вид талони.  Е- винетките ще се продават с валидност след 1 януари. Цените им не се променят, като за леките коли годишната струва 97 лева, тримесечната - 54 лв., месечната - 30 лв., а седмичната - 15 лв. Въвежда се нова уикенд винетка с цена 10 лева, която важи от 12 часа в петък до полунощ в неделя. Според новата система за плащане за ползването на републиканските пътища леките и лекотоварните автомобили с обща маса до 3.5 тона ще бъдат таксувани на база време, както досега, докато таксите за всички по-тежки превозни средства ще зависят от изминатото разстояние. До средата на август 2019 г. обаче, когато би трябвало да заработи т.нар. тол-система, всички превозни средства ще продължат да ползват винетки.  На първо време електронните винетки ще могат да се купят през сайта bgtoll.bg и специално разработено мобилно приложение. Плащането в тях ще може да става с дебитна или кредитна карта, както и с банков превод. От Агенция \"Пътна инфраструктура\" уточняват, че при положение че се плаща с карта, това може да стане и броени минути преди пътуването, но ако се разчита на банков превод, е добре той да бъде направен няколко дни преди тръгването. Купуването на електронна винетка от терминалите за самообслужване ще е възможно от 1 януари При купуване на електронна винетка това, което шофьорите ще трябва да попълнят последователно, е регистрационният номер на автомобила, е-mail адрес, ако потребителят желае да получи обратна информация за купената винетка, срок за валидност и начална дата за винетката. Важно е, преди да се потвърди плащането, да се провери дали номерът на колата е въведен правилно. Потвърждение, че автомобилът има валидна винетка, ще може да се направи на сайта bgtoll.bg и през мобилното приложение.  От 1 януари електронна винетка ще може да се купи от терминали за самотаксуване в търговските обекти, както и на каса в познатите досега места - бензиностанции, пощенските клонове, областните пътни управления и др. Терминалите за самотаксуване ще бъдат 500 броя, като ще бъдат разположени на граничните пунктове и в търговски обекти. Те няма да работят с пари в брой, а с карти - дебитни, кредитни и за гориво. Терминалите ще оперират на осем езика - български, английски, немски, руски, гръцки, румънски, сръбски и турски. Не е нужно разписката за плащането да се пази и тя няма да бъде изисквана при проверка на пътя, тъй като данните за автомобила и избраната винетка ще влизат в информационната система. Все пак е добре, преди бележката да се изхвърли, да се провери в сайта или приложението, че за колата има валидна винетка. Всички винетни стикери, които към 17 декември не са изтекли, ще продължат да важат. От АПИ препоръчват те да бъдат превърнати в електронни, което може да стане през сайта и приложението. Водачите, които не направят това, няма да бъдат глобявани, но след 1 януари, когато контролът за използването на винетки ще се извършва основно с камери, може да бъдат спирани за проверка, тъй като в базата данни няма да има информация, че имат винетка.", "date": "2018.12.16", "title": "Купуваме електронна винетка от понеделник"}
{"url": "https://www.standartnews.com/lifestyle/mitko-damov-brsnatata-glava-razkriva-lipsa-na-kharakter-i-kultura-380814.html", "text": "Митко Дамов представи атрактивна колекция мъжки прически сред бляскавите интериори на някогашната разкошна къща на легендарния банкер Атанас Буров. „Подстригване с ножица и гребен – това е водещият тренд, който налагаме. Да припомним, че бръснатата глава приобщава мъжа към масовката на улицата и политиците. Косата винаги говори за характер, за присъствие. Говори за това що за личност си. Прическите в голяма степен подсказват дори националността – знаем как се носят италианците и французите. Но знаем и как изглеждат българите. Разбира се, не говоря за онези мъже, които природата рано е лишила от косите им, а за другите, които имат нулево отношение към средата, никаква култура и себеуважение. Неслучайно голата глава е кодът на скинхедс, но защо ли субкултурата на 60-те в Англия се възроди и трансформира в още по-пошъл контекст у нас. Бръснатите звучат в контекста на силиконовите певици. Щампите у нас нямат граници. Времето на ламбърите също вече отминава – има бради, разбира се, но те не приличат на храсти, а се вписват в излъчването“, коментира Дамов. Известният стилист е категоричен, че модата тук и сега е по-спокойна и по-умерена, няма истерия – нито в косите, нито в облеклото.  Препоръчва на дамите, а и на  господата, да се погрижат добре за себе си и за косите си, но да консултират продуктите. „В момента много актуални са „ойл“ терапиите – в името на здравата коса с естествен блясък.  Хората, които се поддържат редовно, са винаги модерни. И се отличават от другите“, е професионалната концепция на Дамов. „Всекидневното е сдържано и делово. Празничното е лъскаво – не толкова „направено“, колкото прецизно пипнато. Ако при дамите косата обикновено е оформена с бърз сешоар, то за новогодишното парти трябва да бъде на вълни – да стои по-впечатляващо“, препоръчва Митко Дамов.", "date": "2018.12.16", "title": "Митко Дамов: Бръснатата глава разкрива липса на характер и култура"}
{"url": "https://www.standartnews.com/regionalni/protestirashchi-zashchitavat-dostpa-do-kultovata-mestnost-germankata-k-380802.html", "text": "Петдесетина души се събраха днес на протест в местността „Германката“ край Созопол, въпреки лошото време.  Те настояват общината да осигури достъп до брега на култовата местност, предаде БНР. В момента, заради строителството на почивна база, имотът бил ограден и към морето нямало път.  \r\n  Кметът на Созопол Панайот Рейзи е обещал пред протестиращите, че до скалите в местността ще се изгради алея. В момента общината и собственикът на имота водели преговори за осигурияване на част от терена, която да бъде асфалтирана. До следващото лято ще има достъп до брега, гарантира Рейзи. \r\nФото - БНР \r\n ", "date": "2018.12.16", "title": "Протестиращи защитават достъпа до култовата местност „Германката“ к"}
{"url": "https://www.standartnews.com/kultura/koleda-v-sezoni-380808.html", "text": "Ценителите на изящните изкуства могат да си позволят изключително удоволствие – да се насладят едновременно на различни майстори в живописта, скулптурата и графиката: творби на някои от най-добрите бг художници са представени в традиционната коледна експозиция на „Сезони“. След поредица от впечатляващи изложби и през 2018-та, елитната столична галерия, която отпразнува 25 години от създаването си, показва хитови и непоказвани произведения, избрани от  мениджъра на престижното арт пространство Маргарита Видралска. Двете грандами на живописта, Дора Бонева и Десислава Минчева, очароват с класиките си. Натюрмортите и прекрасните пейзажи на Мария Върбанова, Мария Райчева и Галя Абрашева са сред най-душевните платна в колекцията на „Сезони“, а карикатурите на Алла и Чавдар Георгиеви са истинско зрелище с намигване към действителни герои най-често от актуалната власт.  Картините на Вълчан Петров, Любен Генов, Владо Руменов, Стоян Филипов-ФИЛ, Николай Русев, Анатолий Станкулов, Владимир Шунев и Димитър Петров впечатляват не по-малко с магнетичното си излъчване - наситени с лица, природа, мистика, абстракции.  Сред тежката кавалерия в съвременната скулптура са Емил Попов, Георги Георгиев, Валентин Господинов, Петринел Гочев.  Не липсва и оригиналното графично изкуство, друга запазена марка на „Сезони“ -  Калина Кралева, Петър Великов, Иван Нинов, Стефан Божков. Всяко произведение на забележителните автори притежава красота, виртуозност, символика и разкрива моменти от историята на „Сезони“, провокирайки границите в  жанровете. „Продължаваме да откриваме света чрез изкуството и неговите послания, частица от които публиката може да отнесе вкъщи. Коледният дух носи радост, магия и изненади“,  коментира Маргарита Видралска.", "date": "2018.12.16", "title": "Коледа в „Сезони“"}
{"url": "https://www.standartnews.com/biznes/prodavat-ot-ponedelnik-novite-elektronni-vinetki-380770.html", "text": "От понеделник (17 декември) започва продажбата на новите електронни винетки, които влизат в сила от 1 януари. Хартиените винетки, валидни и следващата година, ще могат да бъдат преобразувани в електронни чрез сайта bgtol.bg (ще работи от 17 декември) или на гишетата, където се продават и в момента. Така шофьорите вече няма да са принудени да лепят стикери по предното стъкло на колите. Винетките, валидни и след 1 януари, не е задължително да бъдат конвертирани в електронни, а шофьорите няма да бъдат глобявани до изтичането на валидността им. Електронната винетка ще може да бъде купена чрез мобилно приложение, в търговски обекти и от бензиностанции. Цената остава непроменена. Новост е въвеждането на уикенд винетка от 10 лв., която ще важи от 12.00 ч. в петък до полунощ в неделя.", "date": "2018.12.16", "title": "Продават от понеделник новите електронни винетки"}
{"url": "https://www.standartnews.com/biznes/utre-sled-1400-ch-prodavat-elektronni-vinetki-380797.html", "text": "На 17-и декември (понеделник) в 14.00 ч започва продажбата на електронни винетки през сайта bgtoll.bg, през мобилно приложение и през терминали за самотаксуване. Директорът на „Националното ТОЛ управление“ Антон Антонов, експертът към АПИ проф. Олег Асенов и инж. Веселен Давидов, член на УС на АПИ ще направят демонстрация пред медии, за да разяснят как шофьорите да попълнят регистрационния номер на автомобила, е-mail адрес, ако потребителят желае на електронната си поща да получи обратна информация за купената винетка, срок за валидност на е-винетката и начална дата за стартирането й. Цените на всички видове електронни винетки остават същите. За леките автомобили годишната е 97 лв., тримесечната - 54 лв., месечната 30 лв., а седмичната 15 лв. За леките коли ще има нов вид винетка – уикенд, чиято цена ще бъде 10 лв. Тя ще е валидна от обяд в петък до полунощ в неделя, предназначена е за хората, които по-рядко пътуват. Най-изгодна за шофьорите е годишната винетка, тя струва на водача по 26 стотинки на ден за ползване на цялата пътна мрежа. Чрез 500 терминала за самотаксуване също ще може да се купуват е-винетки. Те ще бъдат разположени в търговските обекти по протежение на пътната мрежа, предимно в бензиностанциите. Терминалите ще оперират на 8 езика - български, английски, немски, руски и на езиците на съседните на България държави - гръцки, румънски, сръбски и турски. Плащанията ще се извършват чрез дебитна и кредитна карта. Всички, купили винетка, ще могат да проверят на сайта bgtoll.bg дали тя е валидна.", "date": "2018.12.16", "title": "Утре след 14.00 ч. продават електронни винетки"}
{"url": "https://www.standartnews.com/biznes/utre-puskat-magistralata-mezhdu-kresna-i-sandanski-380793.html", "text": "Утре - 17 декември, се откриват за движение още 23,6 км от автомагистрала „Струма“ в участъка между Кресна и Сандански. Лот 3.3 от км 397+000 до км 420+624 е част от проекта: АМ „Струма“ - лот 3.1, лот 3.3 и тунел „Железница“. Той се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г., съобщават от АПИ. На официалната церемония ще присъстват министрите на регионалното развитие и благоустройството Петя Аврамова и на транспорта, информационните технологии и съобщенията Росен Желязков, председателят на Управителния съвет на Агенция „Пътна инфраструктура“ инж. Светослав Глосов, народни представители, кметове и др. В участъка между Кресна и Сандански има 3 пътни възела - п. в. „Кресна“, п. в. „Струмяни“ и п. в. „Сандански“, 25 големи съоръжения - мостове, надлез над ж. п. линията София – Кулата, селскостопански подлези и надлези, както и 4 площадки за отдих. Изпълнител на лот 3.3 е Консорциум „Струма Лот 3.3“, в който участват: „ГБС инфраструктурно строителство“ АД, „Пътстрой 92“ АД, „Главболгарстрой“ АД и „Геострой“ АД. Стойността на договора е 280 947 614,4 лв. с ДДС. Строителният надзор е на „Пътинвестинженеринг“ ЕООД. Техният договор е за 3 597 793,54 лв. с ДДС. Общата дължина на АМ „Струма“ - от Даскалово до границата с Гърция, е 150 км. Автомагистралата е част от коридор „Ориент/Източно Средиземноморие“, свързващ Видин с Кулата, и по нея преминава трафикът за Гърция. Направлението се използва като най-кратък маршрут между Западна, Централна Европа и Бяло море, а също и като връзка на Европа с Азия. Със средства от ОП „Транспорт“ 2017-2013 г. са изградени общо 69 км от АМ „Струма“ в отсечките Долна Диканя - Дупница /16,78 км/, Дупница - Благоевград /37,48 км/ и Сандански - Кулата /14,7 км/. С финансиране от ОП „Транспорт и транспортна инфраструктура“ 2014-2020 г. продължава строителството и на останалата част от трасето. Готов е лот 3.3 Кресна - Сандански /23,6 км/ и се изгражда лот 3.1 Благоевград - Крупник /12,6 км/. В края на август т. г. стартираха обществените поръчки за проектирането и строителство на платното за София на АМ „Струма“ през Кресненското дефиле, което е с дължина 23,6 км, а в заключителен етап е процедурата за изпълнител на тунел „Железница“.", "date": "2018.12.16", "title": "Утре пускат магистралата между Кресна и Сандански"}
{"url": "https://www.standartnews.com/lifestyle-lyubopitno/desi-radeva-i-kralitsa-raniya-razvlnuvakha-feysbuk-380835.html", "text": "Президентът Румен Радев сподели в социалната мрежа интересни снимки от посещението си в Йордания. Държавният глава и съпругата му Десислава Радева бяха посрещнати в кралския дворец с официална церемония от техни величества крал Абдула II бин ал-Хусейн и кралица Рания ал-Абдула. \r\nПървите дами събраха всички погледи със стилни тоалети. \r\nРадева блесна с прекрасна рокля от дантела цвят екрю. Косата й бе прибрана в небрежен кок, пише блиц.  \r\nДомакинята пък бе заложила на тоалет от две части – лилаво сако и бежова пола и лилави обувки на тънък ток с каишка", "date": "2018.12.16", "title": "Деси Радева и кралица Рания развълнуваха Фейсбук"}
{"url": "https://www.standartnews.com/biznes/50-khil-chuzhdentsi-za-koleda-i-nova-godina-v-sofiya-380775.html", "text": "Около 40-50 хил. чужденци са избрали да посрещнат Коледа или Нова година в София. Това съобщи в интервю за \"Дарик\" министърът на туризма Николина Ангелкова. По думите й чуждестранните гости в столицата ще са по-голям брой по празниците, но част от тях са обявили, че идват тук с друга основна цел, например ски туризъм. 72% от чужденците отсядат в хотели, категория 4 и 5 звезди, каза Ангелкова и поздрави представителите на бранша, че са повишили качеството на предлаганите в тях услуги. Чуждестранните туроператори вече ни предлагат не като евтина дестинация, а като дестинация, предлагаща добро качество на разумни цени, добави тя. Ангелкова нарече Стара планина неразработената златна мина на зимния туризъм, където би могло да се строят нови ски курорти. Специално открои Ком и Узана. Тя вижда потенциал и в районите около старите курорти - Добринище, Боровец. По думите й министерството има запитвания от потенциални инвеститори от чужбина за изграждането на нови курорти. То обаче не можело да дава конкретни отговори, защото изготвените планове за управление на природните и националните паркове в планините се обжалват и не са влезли в сила. \"Важна е тази рамка, за да знаем къде какво да се развива\", подчерта на няколко пъти тя. По думите й Министерството на туризма планира да организира инвестиционни турове за представители на компании с подобен интерес, на които да покаже къде в регионите какви възможности за инвестиции в туризма има. Културният туризъм ще е акцент в работата на ведомството догодина.", "date": "2018.12.16", "title": "50 хил. чужденци за Коледа и Нова година в София"}
{"url": "https://www.standartnews.com/svyat/ukrainskata-tsrkva-stava-avtokefalna-na-6-yanuari-380772.html", "text": "Вселенският патриарх Вартоломей възнамерява да връчи томоса (указа) за автокефалия на украинската църква на 6 януари, предаде ТАСС, като се позова на пресслужбата на Вселенската патриаршия. \"Патриаршията приветства успешното провеждане на обединителния събор в Украйна. Патриарх Вартоломей покани митрополит Епифаний (да посети Истанбул) на 6 януари, за да му връчи томоса за автокефалия\", заяви представител на патриаршията. Още вчера украинският президент Петро Порошенко обяви създаването на автокефална православна църква в Украйна. \"Поздравявам всички със създаването на автокефална поместна православна църква на Украйна, учредена току-що в (църквата) \"Света София\", посочи Порошенко, обръщайки се към присъстващите на площада пред църквата след приключването на обединителния събор. \"Този свещен ден ще влезе в историята като денят на създаването на обединена автокефална църква в Украйна. Ден на нашата окончателна независимост от Русия\", допълни президентът, цитиран от Франс прес. \"Каква ще бъде тази църква? Това ще бъде една църква без Путин\", допълни той и каза: \"Украйна няма да пие повече московската отрова от потира на Москва\". Участниците в обединителния църковен събор в Киев избраха начело на поместната украинска православна църква митрополит Епифаний от Киевската патриаршия. Епифаний е на 39 години и е смятан за приближен на Филарет, главата на Киевската патриаршия, който беше отлъчен от Руската църква, преди да бъде реабилитиран от Константинополската патриаршия през октомври. Малко известен на обществеността, Епифаний, чието светско име е било Сергей Думенко, е роден през 1979 г. в село Волково в Одеска област, която е преобладаващо рускоезична. Противно на много влиятелни украински православни фигури, учили в Русия, Епифаний е учил в Украйна и Гърция. Епифаний е ръкоположен за епископ през 2009 г. и за архиепископ четири години по-късно.", "date": "2018.12.16", "title": "Украинската църква става автокефална на 6 януари"}
{"url": "https://www.standartnews.com/kultura/prof-nikolay-ovcharov-pishe-kniga-za-maite-380778.html", "text": "Пътуването из забележителностите на Централна Америка е вдъхновението на проф. Николай Овчаров да напише поредна книга. Тя ще е за маите и обещава да представи на читателите един по-особен поглед върху древната им култура. Археологът разказа пред бТВ за последното си пътешествие главно в Мексико, Гватемала и Хондурас. Той и съпругата му пътували около 60 часа в рамките на 16 дни през редица забележителности, планини и джунгли. „Именно в джунглите са сгушени и пазени от природата невероятните градове на маите – една цивилизация, която се е развивала между II и IX век и която е изчезнала по един тайнствен начин”, разказа проф. Овчаров. В градовете на маите има оставени послания – йероглифи, които само допреди 30-40 години не са били разчетени от археолозите. „Маите имат един много особен живот, техните надписи не са като древногръцките или латинските, които описват обикновено войни и събития. Тук има много точни дати, но всъщност всичко е подчинено на култ. На техните култове. Техният живот, освен работата на полето, е бил култ. Виждаме главно религиозни събития”, разказа Овчаров. По време на пътуването си професорът успява да запечата и частичното изригване на вулкана „Фуего”, който през юни изригна тежко и дори взе човешки жертви.", "date": "2018.12.16", "title": "Проф. Николай Овчаров пише книга за маите"}
{"url": "https://www.standartnews.com/biznes/yordantsi-se-zapoznavat-s-investitsionnite-ni-predimstva-380785.html", "text": "Президентът Румен Радев и представители на водената от държавния глава делегация изтъкнаха инвестиционните предимства на България на българо-йордански бизнес форум в Аманската търговска камара. В него участват и компании от България в сферата на информационните технологии, хранително-вкусовата промишленост и др. Водената от българския държавен глава делегация включва и представители на 30 български фирми. Държавният глава, който е на официално посещение в Йордания, посочи пред представители на местния бизнес, че снощи се е срещнал с българската общност и на срещата е имало повече от 100 йорданци, завършили в България. Снощи видях най-важната предпоставка за успешен бизнес - доверие и взаимно уважение, посочи Радев. Убеден съм в бъдещото на българо-йорданските бизнес отношения, заяви президентът. Той добави, че България разглежда Йордания като врата към Близкия изток, а страната ни е врата към ЕС. В рамките на форума Хасковската търговско-промишлена палата подписва два меморандума за разбирателство - с Аманската търговска камара и с бизнес асоциация \"Йордания - Европа\". От името на \"Първомай\" БТ се подписва договор за износ на 500 тона тютюни. Договорен е и меморандум за партньорство между \"София тех парк\" и Международния изследователски център SESAME. Българският бизнес също беше поканен да инвестира в Йордания. През 2017 г. българският износ за Йордания достига 20 млн. щатски долара, а вносът  надхвърля 28 млн. долара. По-късно в кралския дворец \"Хусейния\" в Аман българският президент и съпругата му Десислава Радева ще бъдат посрещнати с официална церемония от техни величества крал Абдула Втори и кралица Рания.", "date": "2018.12.16", "title": "Йорданци се запознават с инвестиционните ни предимства"}
{"url": "https://www.standartnews.com/svyat/41-raneni-pri-eksploziya-v-saporo-380822.html", "text": "Мощна експлозия, последвана от пожар, разтърсиха ресторант в северния японски град Сапоро, предаде БГНЕС, цитирайки Би Би Си. Най-малко 41 души са ранени, като един от пострадалите е в критично състояние, посочват от полицията. Причината за взрива в района Тайохира все още не е ясна. Свидетели разказват, че малко преди експлозията се е усещала силна миризма на газ. От полицията отцепиха района като предпазна мярка. На кадри, разпространени от местни медии, се виждат отломки, множество линейки и огнеборци, които евакуират хора от полуразрушените околни сгради. Пожарникарите са успели да потушат пожара, но кафенето почти изцяло е унищожено. Според японската телевизия Ен Ейч Кей, ресторантът се е помещавал на долните етажи на жилищна сграда, разположена на около 3 километра югоизточно от центъра на града.", "date": "2018.12.16", "title": "41 ранени при експлозия в Сапоро"}
{"url": "https://www.standartnews.com/biznes/turtsiya-ni-khvali-za-rabotata-s-tirovete-po-mitnitsite-380769.html", "text": "Турските власти са разкрили два допълнителни перона за обслужване на тировете на ГКПП Капъкуле на българо-турската граница. С това пероните на турската митница са били увеличени от 8 на 10. В резултат пропускателната способност на ГКПП Капъкуле към ГКПП Капитан Андреево от 950 тира дневно (според данните от  последните 3 месеца) се планира да се  увеличи до 1250 тира още през първата четвърт на 2019 г. Това се посочва в писмено съобщение на министъра на търговията Рухсар Пекджан. По капацитет Капъкуле е най-големият граничен и митнически пункт на Турция към България и респективно към Европа. В същото време е и най-натовареният, поради което се образуват километрични опашки, представляващи сериозен проблем и за Турция, и за България. По-голямата част от турския износ за Европа минава през България. Турският министър посочва, че с цел намаляване на дългите престои на митниците турската страна предприема мерки за активизиране на диалога и на сътрудничеството със заинтересованите страни и институции за модернизиране на обектите и инфраструктурата на митническите зони. Предвижда се на Капъкуле да бъде увеличено числото на обслужващия персонал, както и да бъде увеличен капацитетът на рентгеновите скенери. Като алтернатива се работи по увеличаването и модернизирането на капацитета на ГКПП Хамзабейли/Лесово. От 18 декември се планира част от потока от тирове да се насочва към Хамзабейли, се отбелязва в съобщението. Също така се предвижда да се въведе електронно обслужване на митническите гишета през първото тримесечие на 2019 г. В същото съобщение турският министър на търговията г-жа Рухсар Пекджан специално отбелязва и водените с българската страна разговори през месец ноември относно обслужването на тировете по общата граница, като посочва, че те \"са били много ползотворни\". Тя изтъква, че увеличаването на пероните за тировете на Капъкуле от 8 на 10 е било направено по молба на българските митнически власти за намаляване на дългите престои. \"Съвместно с българската страна създадохме общи работни групи за решаване на проблемите по преминаването и престоя на тировете на гранично контролно-пропусквателните пунктове. Изготвен бе съвместен план за работа по тези проблеми. Тъй като натоварването на митниците достига върхови точки в края на седмицата, смятаме, че ако потокът върви през делничните дни, така ще се премахне в голяма степен натрупването на километрични опашки. Смятам, че в резултат на общите усилия, които полагат Турция и България, в скоро време ще бъдат успешно решени проблемите\", посочва турският министър на търговията г-жа Пекджан.", "date": "2018.12.16", "title": "Турция ни хвали за работата с тировете по митниците"}
{"url": "https://www.standartnews.com/svyat/london-s-plan-da-namali-ryazko-imigrantite-ot-es-380834.html", "text": "Лоши дни се задават за българи, румънци и другите граждани на Европейския съюз, които работят във Великобритания. Имигрантите от общността ще бъдат драстично съкратени - някои групи до 80%, според плановете на правителството в Лондон за поемане на контрола над британските граници. Намеренията на кабинета скоро ще бъдат представени от вътрешния министър Саджид Давид,съобщи вестник \"Таймс\". Промяната трябва да влезе в сила от 1 януари 2021 г., когато изтича договореният преходен период след Брекзит. Целта е приходящите на Острова граждани на ЕС да намалеят до 10 000 души годишно. По данни към юни 2018 г. за предходните 12 месеца в кралството техният брой е 74 000 души, което е най-ниският показател от 6 години насам. Плановете на кабинета са към 2025 г. този брой да не надхвърля 25 000 души, като ще се дава предимство на квалифицираните работници. Това си личи от цитираните от изданието планирани корекции - висококвалифицираните европейци трябва да намалеят в следващите 6 години от 15 000 (през 2017 г.) до 11 000, докато тези със средна квалификация бъдат драстично орязани от 18 500 до 4500. За европейските граждани с ниска квалификация (40 000 имигранти през миналата година) ще стане почти невъзможно да влизат в страната и да си търсят работа на място. Нискоквалифицираните европейци може да получават виза за пребиваване за срок до една година, но само ако идват от държави \"с нисък риск от злоупотреба с имиграцията\". Работещите със средна квалификация ще имат работна виза, само ако докажат договор с годишен доход от не по-малко от 30 000 паунда годишно, допълва \"Таймс\". Скоро всички от ЕС, желаещи да влязат на британска територия, ще трябва да попълват специално електронно разрешение. Същият режим ще важи и за британците срещу такса от 6 паунда, като по първоначална информация разрешителното ще е за срок до 3 години. \"Планираме да поемем пълен контрол над това кой може да влиза във Великобритания, като даваме приоритет на притежаващите умения, от които страната ни се нуждае, а не на това от коя страна идват\", казва източник на \"Таймс\". В същото време минитърът на външната търговия Лиъм Фокс не бил доволен от това, че Джавид не го е информирал за тези планове, а това можело да повлияе негативно на инвестициите в британската икономика. Съществен елемент в намеренията на министъра на вътрешните работи е фактът, че той е сочен като възможен наследник на премиера Тереза Мей. Тази седмица тя обяви, че няма да оглави партията в кампанията за следващите редовни парламентарни избори, които би трябвало да се проведат на 5 май 2022 г., а това автоматично означава и оттегляне от състезанието за следващ министър-председател. \"Таймс\" описа Джавид като член на едно от трите крила в правителството, което е с центристка позиция за Брекзит - против нов референдум, но за по-близки отношения с ЕС от типа на тези, които има Норвегия.  Бившият банкер и защитник на свободния пазар е на 48 години, заемал е различни постове в кабинета и е популярен сред членовете на Консервативната партия. Той е наследник на имигранти от Пакистан, смятан е за евроскептик, през 2016 г. е гласувал на референдума за оставане в ЕС и е казвал, че в кабинета си държи портрет на Маргарет Тачър.", "date": "2018.12.16", "title": "Лондон с план да намали рязко  имигрантите от ЕС"}
{"url": "https://www.standartnews.com/kultura/diana-dafova-pee-lyubima-balada-na-gandi-380807.html", "text": "Диана Дафова се включи в още един международен проект. Звездата на уърлд музиката изпълнява „Вайшнав Джан То“ – химн, създаден през XV век от поета Нарсимха Мехта и любима молитвена песен на Махатма Ганди. Политикът я подхващал всеки ден, преди да започне работа. През 2019-та се навършват 150 години от рождението на бащата на индийската нация, а правителството в Делхи вече започна честванията. „Бях поканена да участвам от българска страна заедно с  известни имена от цял свят. Песента-молитва е на езика гуджарати - това беше най-голямото предизвикателство за мен. Трябваше да се направи български аранжимент, който да се придържа към оригинала, но да има и наши национални мотиви. Вмъкнахме и кавал в изпълнение на Недялко Недялков. В клипа на режисьора Красимир Илиев са използвани кадри от емблематични места - Стария Пловдив с възрожденските къщи и Античния амфитеатър, Рилския манастир, скалния феномен „Очите на Бога“ в пещера Проходна... Песента вече е в специална платформа, подготвена за годишнината на Ганди в сайта на индийското правителство в различни социални мрежи. Получих трогателно писмо, в което министърът на външните работи на Индия госпожа Сушма Сварадж изказва благодарности. Самата песен и проектът продължават делото на Махатма Ганди – символ на посланието за мир и ненасилие в света“, разказва Диана Дафова.", "date": "2018.12.16", "title": "Диана Дафова пее любима балада на Ганди"}
{"url": "https://www.standartnews.com/lifestyle/dakota-dzhonsn-mnogo-trsena-380806.html", "text": "Дакота Джонсън, която е от най-търсените личности в Гугъл през 2018-а, поддържа  интересни пристрастия. Дъщерята на бившите съпрузи Мелани Грифит и Дон Джонсън от малка обичала да чете \"Лолита“ – може би действително има нещо от безсрамната тийнейджърка на Набоков в героинята на Дакота в „50 нюанса сиво“ и продълженията. Госпожица Джонсън печели червени точки като ревностен защитник на животните. А вече била толкова пораснала, че започнала да заличава татусите по тялото си – особено когато й пречат пред камерите.", "date": "2018.12.16", "title": "Дакота Джонсън – много търсена"}
{"url": "https://www.standartnews.com/kultura/dzhordzh-martin-dopisva-pesen-za-ogn-i-led-380805.html", "text": "Джордж Р. Р. Мартин обеща, че ще довърши култовата си поредица „Песен за огън и лед“. „Завърнах се във Вестерос. Няма да е утре или другата седмица, но вие ще получите края на \"Песента“, сподели писателят в блога си. Той напомни на феновете, че първо ги чака финалният сезон на „Игра на тронове“ през април, както и бъдещи телевизионни изненади. „Зимата не е единствената, която идва. В момента се провежда кастинг за предисторията на „Играта“, която все още не е официално озаглавена „Дългата нощ“. Пишат се няколко други сценария и има още проекти, по които се работи“, разкри Мартин. „Песен за огън и лед“ се състои от 7 книги – „Игра на тронове“, „Сблъсък на крале“, „Вихър от мечове“, „Пир за врани“ и „Танц с дракони“ са завършените. Мартин твори шестата,  „Ветровете на зимата“, от 2011-а насам, а дори още не е започнал да умува по последната, „Мечта за пролет“. Въпреки че е информирал продуцентите на „Игра на тронове“ как ще приключи всичко, това не гарантира, че сериалът и книгите ще имат еднаква развръзка. Мартин отпразнува и излизането на друго негово произведение –„Огън и кръв“. Книгата е от  700 страници и разказва историята на Дома Таргариен, като действието се развива стотици години преди „Игра на тронове“. Феновете се подразниха от това, защото именно заради „Огън и кръв“ той спря работата си по „Песен за огън и лед“. Други пък изразиха притеснения, тъй като тепърва се очаква и продължение на „Огън и кръв“, което допълнително ще усложни графика на Мартин.", "date": "2018.12.16", "title": "Джордж Мартин дописва „Песен за огън и лед“"}
{"url": "https://www.standartnews.com/lifestyle/viena-kolednata-stolitsa-na-evropa-380810.html", "text": "20 големи коледни базара с общо 1000 щанда са открити във Виена - без да броим множеството малки благотворителни сергии и празнично украсените будки за греяно вино. Най-известният е на площада пред столичното кметство - 152 щанда, работилница за най-малките и след няколкогодишна пауза отново Дърво на влюбените, украсено с червени сърца – предпочитано място за среща и за снимки. Повечето дървета около кметството са декорирани тематично – някои са посветени на сладкишите, други - на железничарите, информират още от Бюрото за международни връзки на Община Виена. За децата са въртележките,  разходки с пони и елени разнообразни игри, експрес, пощенски офис на Дядо Коледа, музикален павилион с кукли… Непосредствено до базара на площ от 3000 квадратни метра е и романтичната пързалка \"Малка ледена мечта\". Но тя е само предвестник на голямата \"Ледена мечта\", която откриват на 18 януари. Но главният герой на базара пред танхола е огромната елха. Традицията датира от 1959 година. Оттогава всяка от осемте австрийски провинции и Южен Тирол, най-северната италианска провинция,  се редуват като доставчици на дървото. Сега това е 28-метров смърч на 150 години от Каринтия, който за три дни пропътува разстоянието от 337 километра, за да бъде празнично украсен и да запалят светлините му. Традиционно коледните дръвчета остават украсени до Богоявление на 6 януари. \r\nДруга традиция във Виена е изборът на Младенеца Христос, който е пръв помощник на Дядо Коледа и също носи подаръци. Всяка година в столицата на Австрия се провежда своеобразен кастинг за ролята на младенеца, която се дава само на млади момичета. През 2018-а за втори спечели 28-годишната студентка по медицина Щефани, която трябва отново да се погрижи за коледното настроение на малки и големи, болни и здрави. През дните до Коледа Щефани посещава старчески домове, болници и детски градини, а всяка неделя от 16 до 19 часа тя е в кметството, където са детските работилници. Там Щефани разказва приказки и приема писмата на слушателите до Дядо Коледа. \r\nБлизо до кметството е \"Коледното село\" - на площад \"Мария Терезия\", между Музея за история на изкуствата и Природонаучния. За празничното настроение тук освен щандовете с коледни играчки, ще има и концерти. А на 27 декември на същото място се открива \"Новогодишно село\". Друг любим на столичани базар е Старовиенският на площад „Фраюнг“. Тези, които предпочитат романтика на фона на имперската култура, могат да посетят базарите пред двореца Шьонбрун и в градините на бароковия Белведере. Базарите на Карлсплац и Шпителберг са специализирани в продажбата на произведения на художествените занаяти. Любителите на съвременния дизайн не бива да пропускат базара в двора на музейния комплекс \"Музеумсквартир\", който преминава под мотото \"Зима в Музеумсквартир\". На площада пред Виенското колело в Пратера базарът преминава под звуците на изпълнения на живо –  поп, госпел, рок  и, естествено, коледни песни. А за тези, които търсят по-спокойна атмосфера, градът предлага малкия и уютен базар на централния Щефансплатц пред катедралата \"Свети Стефан\". Там щандовете са само 40, но само с висококачествени австрийски продукти. За любителите на кулинарните изкушения е задължително посещението на коледния кулинарен базар до Виенската опера. \r\nВсеки базар има своята прелест, но общото между тях е празничната атмосфера в очакване на Рождество Христово. Стопанската камара на австрийската столица тази година вероятно ще регистрира рекорден брой посетители - над 8 милиона, които харчат там близо 100 милиона евро. Само виенчани през цялата година харчат около 350 милиона евро за коледни подаръци. Чрез този оборот се подсигуряват 1900 работни места. Кметът на Виена Михаел Лудвиг и директорът на Стопанската камара Валтер Рук призоваха съгражданите си да купуват в малките традиционни магазини, защото там човек се чувства желан клиент, усеща коледната магия, подпомага дребните търговци. \r\nЗа виенчани базарите си остават любимо място за среща с приятели и близки и затова 4,8 милиона посещения се падат на тях. Изчислено е, че 80 % от жителите на града ще посетят коледен базар средно по 3,5 пъти тази година и ще изхарчат по 21 евро на посещение.  \r\nКоледа привлича все повече чуждестранни гости във Виена. Преди десет години броят на нощувките в столичните хотели през декември е 880 000 и оттогава тази цифра се качва стремително. През 2013-та броят им е нараснал до 1 150 000,  а през 2017-а са регистрирани 1,4 милиона нощувки, което означава ръст от 60 % за последните две петилетки. \"Коледа във Виена\" вече е международна марка.  Началото е през 1772-ра Твърденията, че коледните базари във Виена са на повече от 600 години, не отговарят на действителността, казват от Ойроком. През 1382-ра, която в някои текстове се посочва като начало на тези базари, херцог Албрехт III просто разрешава официалното им провеждане два пъти в годината - 14 дни преди и след Възнесение Господне и 14 дни преди и след Света  Катерина, който се празнува на 25 ноември. Както се вижда, своеобразните панаири нямат нищо общо с коледните празници.  Че Коледен базар – за Никулден и за Рождество - е имало  на площад „Фраюнг“, се споменава за първи път през 1722-ра. Но тъй като на същото място е имало и постоянен пазар, са се появили конфликти между търговците. И в средата на XIX век базарът е преместен на площад „Хоф“, а през 1872-ра са отменени годишните панаири, защото нямат място в съвременния град. Оставен е единствено този на „Хоф“, който през 1903-та е модернизиран - построени са нови 128 щанда и са осветени за първи път с електрически лампички. След много смени на мястото, през 1975-та коледният базар се установява пред кметството – първо временно, но се оказва, че мястото е изключително подходящо. Може би най-известният виенски коледен базар и до днес е там.", "date": "2018.12.16", "title": "Виена - коледната столица на Европа"}
{"url": "https://www.standartnews.com/lifestyle/vechnite-simvoli-na-koleda-380811.html", "text": "Кой е Дядо Коледа? Въпреки бялата си брада, той съвсем не е стар. В миналото е имал много предшественици в съответствие с езическите традиции на различните народи. Християнските мисионери се опитвали да премахнат въпросните ритуали, което се оказало почти невъзможно. Първоначално Свети Мартен бил този, който поставял сушени плодове и кестени под прозорците на послушните деца. След това дошъл редът на Свети Никола. Той бил много по-щедър и популярен и заслужено става „баща” на познатия на всички днес Дядо Коледа. Той е  „роден” през 1822 година - в поемата на Кларк Мур  „Коледната нощ”. Свети Никола, вдъхновителят на произведението, губи своя религиозен ореол, за да се превърне в чаровен дебеличък старец с дълга бяла брада и зачервени от студа бузи и нос. Дядо Коледа става събирателен образ на всички светци. През 1881 година публикуват негово изображение, което и до днес шества по света. Първото украсено дърво е в Елзас Дървото на зимата запазва зеленината си в сезона, когато природата отдъхва. Не напразно казват за нея, че е царицата на гората. При римляните елхата символизирала живота. Скандинавците пък засаждали елха пред къщите си, за да привлекат добрите духове, предлагайки им подслон през студените дни. Но елхите не се украсяват само защото така са по-красиви. Украсата, променяща се през вековете има много по-дълбок смисъл. Елхата е била приета в християнското празнуване едва през XVI век. Постепенно хората започнали да слагат клонки в къщите си. За първи път цели елхи като коледна украса се появили в Елзас. Всеки окачен предмет е символизирал основните епизоди от Греха и Спасението. Червените фрукти като символ на Забранения плод напомнят за опрощението, а на върха грее Витлеемската звезда. \r\nУкрасяването на коледната елха е от най-вълнуващите ритуали преди празника. Съществуват различни легенди и предания за това как е станала символ на Рождество. \r\nКоледната звезда се налага все повече като един от символите на Рождество Христово заради красиво оцветените си листа. Произхожда от Централна Америка - от южната част на Мексико и Гватемала, далеч преди появата на първите европейци. Още древните ацтеки са използвали растението, за да произвеждат червена боя, а с млечнобелия му сок са смъквали висока температура. В Испания пък се свързва с Великден.  Редица легенди разказват, че през XVI век в Мексико бедното момиче Пепита е събрало плевели и ги е положило като дар пред олтара на храм. От плевелите поникнали красиви коледни звезди, обагрени в червено. Те  символизират Витлеемската звезда, а червения цвят е като кръвта от разпъването на Христос. Епископ повлича крак с подаръците  Обичаят да се правят подаръци на Коледа води началото си от IV век, когато епископ тайно зарадвал на Рождество три деца, чийто баща бил много беден. След смъртта си добрият свещеник е обявен за светец – Свети Никола. От тогава хората си поднасяли изненади в навечерието на Коледа. Послушните деца получавали по един портокал, а непослушните имали право само на обелките от него. \r\nВ яслата, където се хранят животните, Дева Мария ражда Христос. Идеята да се възстанови този декор е на Свети Франциск от Азиси. Той искал да покаже на обикновените хора скромното място, от където се е появил Исус. Празни ясли, магаре и бик – това били първоначалните елементи на живата картина, изобразяваща обстановката около Божия син. След това прибавили фигурите на Дева Мария, Йосиф и Исус. От XV век заменили живата картина със скулптури от дърво. Венецът - или короната от тръни Венецът заема важно място в украсата на дома. Той символизира безкрайността и вечния живот със своята кръгла непрекъсната форма. Но и напомня короната от тръни, която била поставена върху главата на Исус по време на неговото разпятие на кръста. Украсите, използвани за венците – ядки и пуканки - са смятани за символ на възкресението и продължителността на живота. Въпреки че коледният венец сега се е превърнал по-скоро в декоративен, значението и важността му остават същите. \r\nСветлината и огънят са главните символи на всички езически празници, особено на зимните. Топлината прогонва студа и злите зимни духове. В древния римски празник Сатурналии восъчните свещи са били незаменим атрибут. В християнската традиция коледните подчертават значението на Христос като Светлината на целият свят. Свещта озарява пътя ни, осветява го, внася яснота в живота и неговото разбиране, символизира победата на светлината над мрака. Именно свещите са превърнали райското дърво в коледна елха. Звънчетата гонят злите духове Коледните звънчета и мелодичният им звук идват от езическите зимни празници. Когато настъпвал студът, слънцето си тръгвало, нараствала силата на злия дух, който се страхувал от силния шум. Затова трябвало да се шуми, крещи и пее. Традицията е силна и до днес. Само че сега камбанките не прогонват злите духове, а приветстват раждането на Христос. Звънчетата са традиция на много европейски страни. В Скандинавия, например, камбанките бележат края на работния ден и началото на празника, а в Англия звънят радостно, посрещайки Христос, като символизират погребението на дявола. \r\nТрадицията да се яде печена или пълнена пуйка също датира отдавна. Първоначално се приготвяла гъска. Пуйката била внесена от Америка. Смята се, че за първи път се е появила на коледната трапеза на френския крал Шарл VII.  Сътрапезниците му били очаровани от вкусната птица.", "date": "2018.12.16", "title": "Вечните символи на Коледа"}
{"url": "https://www.standartnews.com/lifestyle/elkhata-stana-3d-380812.html", "text": "Тази година най-търсената елха е 3D: зелена, обемна, с триизмерни иглички, наподобяваща истинска, както от 2 метра, така и от 2 сантиметра разстояние. Българска, но и хит в 8 европейски държави. Произвежда се в единствената фабрика за елхи на Балканите - в град  Раковски. В производството й са вложени 160 хиляди евро и са ангажирани 55 човека. Вторият най-актуален модел е „заснежената“ елха – тя е като посипана със сняг. Търсена е в България, Румъния, Сърбия, Словения и Хърватска. Снегът за нея съхне в специални производствени помещения при специална температура. Новости има и при цветовете. Освен зеленото, което е вечна мода, актуални са и елхите в бяло и червено. В Македония, например, избират дръвчета в червено. Алено избра и Мелания Тръмп за Белия дом. В Австрия най-много „върви“ оранжевото. „Преди години имаше „Barbie & Ken мода“. За момченца се търсеха елхички в синьо, а за момиченца – в розово“, коментират от фабриката. Тази мода обаче не успя да се наложи масово в България.  \r\nРазлични предпочитания има и към размерите на коледните дръвчета. В България се отчита 20-процентен ръст на гигантските елхи, високи по 12-13 и 17-18 метра. Интересът към тях расте в Словения, Хърватска, Румъния. У нас те се търсят най-вече от кметства, банки и търговски центрове. Хотели, супермаркети и офиси пък търсят елхи с размери от 2, 50 до 4,20 метра.  \r\nТенденциите и модата в елхите се задават всяка година на специализирани световни изложения във Франкфурт, Милано и Атланта. През 2019-2020-та хит ще бъдат елхичките със сняг само от едната страна – така, както е в природата.", "date": "2018.12.16", "title": "Елхата стана 3D"}
{"url": "https://www.standartnews.com/svyat/putin-poiska-da-kontrolira-rap-muzikata-380774.html", "text": "Обезпокоен от нарастващата популярност на рапа сред руската младеж, руският президент Владимир Путин поиска културните лидери да обмислят начини за неговото контролиране, вместо за неговата забрана, предаде Асошиейтед прес, цитирана от БТА. На среща със съветници по културните въпроси, състояла се в Кремъл, Путин каза: \"Ако е невъзможно да го спрем, тогава трябва да го направляваме\". Той предупреди, че забраната на концерти на изпълнители ще има противоположния ефект и ще ги направи още по-популярни. Путин отбеляза, че рапът \"се основава на три стълба - секс, наркотици и протест\" и добави, че лично е обезпокоен от надделяващата тема за дрогата в рапа, като каза, че това \"е пътят към деградирането на нацията\". Президентът заяви, че \"пропагандата на дрогата\" е по-лоша и от ругатните. Изказването на руския президент дойде малко след като в Русия бяха отменени концерти на рапъри след предупреждения от властите, че тяхната музика популяризира \"погрешни ценности\". Освен това най-малко трима музиканти в Русия бяха арестувани.", "date": "2018.12.16", "title": "Путин поиска да контролира рап музиката"}
{"url": "https://www.standartnews.com/lifestyle/gashcherizoni-delyat-klasatsiya-s-balni-rokli-380813.html", "text": "Дали късите рокли и гащеризоните, акцентиращи върху хармоничния силует, извайван от светските дами в нашумелите  фитнес салони из София, ще разделят с дългите тоалети челните места в класациите, е най-горещият спор в студеното време. Но вместо да се разтрояват в навечерието на празниците, фешън ценителките трябва прецизно да изчислят каква е най-подходящата визия за пространството, в което ще се развихрят през коледната ваканция, кулминираща в новогодишен купон. „Удобството е тенденция номер едно. За клубно парти най-адекватни, а и най-елегантни са панталонът и мини моделите - дансингът ги обича.  Макси феериите са за лъскав ресторант. Напоследък все по-актуални са баловете с маски – по-често във Виена и по-малко в София. Те налагат дрес код -  дълга рокля, гарнирана с бляскави акценти и аксесоари. В топ 3 на палитрата са черно, сребърно и златно. Чу се, че трябва да се носят дрехи в коралено червено, но аз бих заложила и на теменуженото синьо“, коментира София Борисова. Топ дизайнерката, чиито творения могат да се видят из хайлайфните зали във Виена и Париж, където дефилира международното общество, е категорична – освен вездесъщата дантела, на силен ход е и кадифето. „За фирмените сбирки много добро и ефектно решение е дискретният чарлстон с висока талия в дует с топ или класическа риза. Костюмът в две части с привкус на Ив Сен-Лоран също е отличен вариант. Все по-често дамите се изкушават от многопластови поли от тюл. Романтиката обаче трябва да бъде много практична“, препоръчва София Борисова.", "date": "2018.12.16", "title": "Гащеризони делят класация с бални рокли"}
{"url": "https://www.standartnews.com/regionalni/stenli-otnovo-s-blagorodna-intsiativa-v-pomoshch-na-abiturent-380799.html", "text": "Дни преди Коледа казанлъшкият коафьор Стенли Нанчев, известен с благотвориителността си, излезе отново с благородна инициатива.  Фризьорът, заедно с приятели, искат да закупят на 19-годишно момче от Казанлък жизненоважната за него инвалидна количка. Стилистът вече e стартирал кампания за набиране на средства в своята фейсбук-страница. Поставил е и кутия за помощ в своя салон на ул \"Иван Вазов\" 4 в Кзанлък. \r\n „Нека да направим един млад мъж на 19 години щастлив за празниците. Знам, че винаги, когато сме правили такива събития, сте били активни. Нека помогнем заедно. Младото момче ще бъде абитуриент. Нека го зарадваме и за неговият бал\", призовава Стенли\" . \r\n През миналага година добротворецът Стенли Нанчев бе инициатор на кампанията \"Надеждата е красива\" и подари безплатни перуки на десетки онкоболни жени. За тази своя иницатива ой бе номиниран за годинишните награди \"Добрият самарянин\". Тази година пък призова съгражданите си и своите клиенти да подарят абитуренска рокля и зарадва десетки млади момичета от Казанлък и региона. \r\nФото - Kazanlak.com \r\n ", "date": "2018.12.16", "title": "Стенли отново с благородна инциатива в помощ на абитурент"}
{"url": "https://www.standartnews.com/regionalni/nad-23-mln-lv-shche-struva-remonta-na-dzhamiyata-v-shumen-380790.html", "text": "Малко над 2,3 млн. лв ще струва пранирания ремонт на прочутата джамията \"Ибрахим паша\" в Шумен. Това е станало ясно след отваряне на ценовата оферта за реконструкцията на рущащия се отдавна паметник на културата. На финалния етап на процеударата на обявената от областната управа обществена поръчка за ремонта на джамията е достигнала една-единствена фирма. Останалите участници не са били допуснати за участие от петчленната комисия, защото не отговаряли на условията на поръчката. \r\n В разбитата по пера сума фирмата-победител предлагала, извършване на строително монтажни работи за 1 859 150 лв, разработване на технически инвестиционен проект за 89 880 лв и упражняване на авторски надзор при изпълнението - 30 000 лв. /сумите са без ДДС/.  \r\nРешението за определяне на изпълнителя на обществената поръчка ще бъде публикувано на интернет страницата на областната администрация в законовия срок до 10 дни. \r\n   Както е известно, реконструкцията на джамията \"Ибрахим паша\" е реципрочен аангажимент на българската държава, в замяна на финансирането на ремонта на прочутата ни Желязна православна църква в Истанбул от Турция, която бе открита тази година. \r\n ", "date": "2018.12.16", "title": "Над 2,3 млн. лв ще струва ремонта  на джамията в Шумен"}
{"url": "https://www.standartnews.com/regionalni/talanti-sbirat-pari-za-olimpiada-po-matematika-v-kazakhstan-380786.html", "text": "Ученици от математическата гимназия във Варна събират дарения за участието си в Жаутиковската международна олимпиада по математика, физика и информационни технологии в казахската столица Алмати през януари. В групата влизат трима 11-класници - Калина Георгиева, Димитър Опърлаков и Иво Карагьозов, както и две зрелостнички – Златина Милева и Силви Койчева. \r\n \"Нужни са ни 2 500 щатски долара за таксата за участие и престоя ни в Казахстан\", съобщи тази сутрин в ефира на Радио Варна Калина Георгиева. Даренията щели да се търсят чрез една от глобалните платформи – GoFundMe. \r\n Миналата година Димитър Опърлаков е спечелил бронзов медал по математика на същата олимпида в Казахстан. За Калина Георгиева, която е в състава на българския национален отбор по астрономия, това ще е първо състезание по физика на световно ниво. \r\n ", "date": "2018.12.16", "title": "Таланти събират пари за олимпиада  по математика в Казахстан"}
