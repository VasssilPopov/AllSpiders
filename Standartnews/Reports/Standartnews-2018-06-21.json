{"url": "http://standartnews.com/biznes/stokoobmenat_ni_s_italiya_e_e44_mlrd-372850.html", "text": "Италия е втори търговски партньор на България, достигайки през 2017 г. стокообмен от 4.4 млрд. евро, което прави сътрудничеството с нея приоритетно за страната ни. Това каза министърът на икономиката Емил Караниколов по време на форум „България: индустриални партньорства и инвестиционни възможности\", организиран от Конфиндустрия Италия с представително участие на италианския бизнес. Форумът е част от официалното посещение на българския министър в Италия. Караниколов коментира и най-интензивно развиващите се сектори на икономиката ни, които привличат и значителен дял от чуждестранните инвестиции. Той обърна специално внимание на информационните и комуникационни технологии, чиито оборот се е увеличил с 300% за последните 7 г., до 2,5 млрд. евро. Акцент бе поставен и върху автомобилостроенето, където износът на България в тази сфера е нараснал над 30 пъти след 2000 г., като над 80% от него е за партньори от ЕС.", "date": "2018.06.20", "title": "Стокообменът ни с Италия е Е4,4 млрд."}
{"url": "http://standartnews.com/biznes/sofiyska_voda_harchela_po_100_000_lv_godishno_za_shahti_i_kanalizatsiya-372848.html", "text": "Годишно се отделят над 100 хил. лева за ремонт на връзките между дъждоприемните шахти и каналите. Това коментираха за Агенция „Фокус\" от „Софийска вода\" АД по повод силните валежи на територията на столицата в понеделник. „Канализационната мрежа в София е над 1 600 км. Само за изминалата 2017 г. „Софийска вода\" е инвестирала около 12 000 000 лв. в поддръжка на съществуващата и изграждане на нова канализационна мрежа. За една година се прави профилактика на 10-15% от мрежата\", допълват още от дружеството. „Извършваме профилактика на канали с лоши хидравлични характеристики, както и редовно почистваме хоризонталните връзки на дъждоприемните шахти. Работим в тясна координация със Столичен инспекторат, тъй като за вертикалната част на дъждоприемните шахти отговарят районните общини. Все пак, при голямото количество дъжд, каквото падна в града на 18 юни за кратко време, няма как да не се забави поемането на водата\", казаха още от „Софийска вода\".", "date": "2018.06.20", "title": "\"Софийска вода\" харчела по 100 000 лв. годишно за шахти и канализация"}
{"url": "http://standartnews.com/regionalni/chuzhdentsi_na_festivala_na_zanayatite_v_melnik-372818.html", "text": "Българи и чужденци ще бъдат част от Фестивала „Мелнишки дни на възрожденската култура\" в най-малкия ни град, който ще се проведе за втора година. Населеното място ще стане средище и сцена на живата история, позабравените бит и традиции и неповторимия български фолклор на 23 и 24 юни. Местни майстори занаятчии и гости от страната ще представят техники за изработване на мелнишка керамика, дърворезба, стъклопис, иконопис, а формации за автентичен фолклор ще дадат нов живот на забравени български обичаи и ще открехнат тайните на бабината ракла в обредни песни и цветна изложба от тъкани и пъстри носии. Организатори и домакини са община Сандански, Исторически музей-Мелник и Народно читалище „Емануил Васкидович-1885\" в най-малкия ни град. В първия ден на площада във времето от 10:00 до 19:00 часа ще има Алея на занаятите. Ще бъде оккрита Фотоизложба „Мелник през вековете\" в читалището. Ще се направи възстановка на обичай „Седянка\" от Женска фолклорна група „Здраве\" и Група „Стримона\". Ще има и възстановка на ритуала „Извеждане на булката\" от Женска фолклорна група от с. Пирин. Ще бъдат приготвени традиционни тестени изделия, които ще се подредят в кулинарна изложба. В края на деня ще се проведе туристическа обиколка на Мелник. Инициативата „Алея на занаятите\" ще продължи и в неделя. Тогава ще се представи обичаят „Еньовден\" и ще бъдат наградени финалистите от фестивала „Хоро край Пирина\".", "date": "2018.06.20", "title": "Чужденци на фестивала на занаятите в Мелник"}
{"url": "http://standartnews.com/balgariya/iara_shte_arestuva_brakonieri-372838.html", "text": "Служителите на Изпълнителната агенция по рибарство и аквакултури (ИАРА) вече ще могат да арестуват бракониерите. Това реши парламентът с приемането на промени в Закона за рибарството и аквакултурите на второ четене. Поправките са внесени от ГЕРБ. Срещу полицейските правомощия протестираха от БСП с аргумента какво става, ако нарушителят е малолетен. Пленарната зала обаче даде права на служителите на рибарската агенция да използват физическа сила и помощни средства след предупреждение, както и записващи и заснемащи устройства. Те ще могат да използват моторни превозни средства със специален режим на движение. За бракониерите, които ловят риба с взрив, пък е предвиден дори затвор за една година наред с глоба от 10 до 15 хил.лв. Предвидена е и пробация за нарушителите, които бъдат хванати в крачка. За улов на забранен вид риба, за използване на ел.ток без разрешително или в забранени места наказанието ще бъде затвор до 6 месеца и глоба от 5 до 10 хил. лева или пробация. Рибата и помощните средства, с които е извършено престъплението, ще се отнемат в полза на държавата, гласуваха депутатите.", "date": "2018.06.20", "title": "ИАРА ще арестува бракониери"}
{"url": "http://standartnews.com/biznes/klienti_pechelyat_s_energo_pro-372852.html", "text": "През тази и следващата седмица специалисти Обслужване на клиенти ще посетят нови 12 малки населени места в Североизточна България в рамките на пролетната кампания за изнесени офиси на дружеството. Новите локации за провеждане на консултации и обслужване на клиенти по места са на територията на областите Шумен и Велико Търново. Посещавайки някой от изнесените офиси на ЕНЕРГО-ПРО, клиентите имат възможност да актуализират своите данни и да се включат в кампанията „Спечели с ЕНЕРГО-ПРО\", в която всеки месец 12 късметлии получават ваучер за енергийно ефективен електроуред. Посетителите на изнесени офиси могат да се възползват от различните услуги, предлагани от ЕНЕРГО-ПРО, без да се налага да пътуват до клиентския център на дружеството в съответния областен град.", "date": "2018.06.20", "title": "Клиенти печелят с ЕНЕРГО ПРО"}
{"url": "http://standartnews.com/biznes/refan_na_vtori_krag_v_chetiri_kategorii_na_klasatsiyata_lyubima_marka-372822.html", "text": "REFAN на втори кръг в четири категории на класацията \"Любима марка\"! Скъпи  приятели и наши почитатели! Първият кръг на класацията „Любима марка на българския потребител\" приключи. Благодарение на вашата активна подкрепа REFAN продължава напред във всичките четири категории, в които стартира: № 10 Козметика № 11 Био и натурална козметика № 22 Българска марка № 34 Иновативни марки Гласувайте за нас  и във втория кръг на класацията! Надяваме се с ваша помощ отново да стигнем до финала! Дайте своя глас за нас на: Вторият кръг е активен от 18-ти до 24-ти юни. В него остават 6 бранда, като потребителят има право да гласува за до 3 от тях в минимум 20 категории. Потребителите потвърждават избора си през линк, изпратен автоматично на електронната им поща, посочена за контакт. Непотвърдените гласове не се отчитат! След този кръг на финала продължават първите три марки, получили най-много гласове в категорията си. Разчитаме, че и този път ще отделите от времето си и ще ни подкрепите активно, за да стане REFAN марка № 1 в категориите, в които се съревновава! Благодарим ви от сърце!", "date": "2018.06.20", "title": "REFAN на втори кръг в четири категории на класацията \"Любима марка\""}
{"url": "http://standartnews.com/biznes/emea_finans_rayfayzenbank_e_naydobra_banka_v_balgariya-372847.html", "text": "Престижното международно финансово издание ЕМЕА Финанс (EMEA Finance) връчи „Европейските банкови награди 2017\" и определи Райфайзенбанк за „Най-добра банка\" в България, както и за „Най-добра банка Частно банкиране\". В същото време Райфайзен Асет Мениджмънт (България) взе наградата за „Най-добро управляващо дружество\" в страната. Групата РБИ получи общо 27 отличия, а Райфайзен Банк Интернешънъл бе определена за „Най-добра банка\" в Централна и Източна Европа, и в страните от ОНД. Управляващото дружество на РБИ Райфайзен Кепитъл Мениджмънт взе наградата за „Най-добър продукт в ЦИЕ и ОНД\" за пускането на фонда „Raiffeisen Solution Fund\". Освен в България, банките на РБИ в Австрия, Босна и Херцеговина, Хърватия, Унгария, Косово, Румъния, Сърбия, Словакия и Украйна бяха определени от ЕМЕА Финанс за „Най-добра банка\" в съответната страна. Банките на Райфайзен Албания, Беларус и Русия взеха отличието за „Най-добра чуждестранна банка\", а в Австрия, Беларус, Румъния и Русия Райфайзен бе отличена като „Най-добра инвестиционна банка\". В допълнение на впечатляващия списък с награди, 5 дъщерни банки получиха признание за частното им банкиране – България, Чехия, Унгария, Полша и Словакия, а в България и Словакия управляващите дружества на Райфайзен получиха наградата за „Най-добро управляващо дружество\". \"Според ЕМЕА Финанс РБИ е Най-добра банка в ЦИЕ и ОНД. Банката осъществи трансформационната си програма преди предвиденото, намали необслужваните си кредити, отчете впечатляващи резултати, отбеляза повече от двоен ръст на печалбата си и направи сериозно впечатление на капиталовите пазари в региона\", коментира Кристофър Мур, издател и главен изпълнителен директор на ЕМЕА Финанс. *** ЕМЕА Финанс е единственото периодично издание, посветено ексклузивно на даването на сведения за финансови събития и постижения, инициирани и повлияни от международната финансова индустрия в ЕМЕА региона (Европа, Близък Изток, Африка). На ключовите финансисти, които са двигател на индустрията, редовно се прави профил, създавайки платформа, която дава възможност на аудиторията да придобие цялостна и обстойна представа за новините от индустрията. Списанието е насочено към аудитория на управленско ниво, която включва главни изпълнителни директори, директори финанси и директори инвестиции. ЕМЕА Финанс Лимитед издава водещо списание, организира конференции и поддържа уебсайт. Тези цялостни информационни услуги са допълнени от редовни e-mail новинарски услуги, емеафинанс еНовини и от конференции в рамките на ЕМЕА региона.", "date": "2018.06.20", "title": "EMEA Финанс: Райфайзенбанк е най-добра банка в България"}
{"url": "http://standartnews.com/mneniya/narekoha_na_boyan_petrov_zhivotni_v_kitay_i_u_nas-372854.html", "text": "- Нашата цел е да представим Боян Петров не толкова като алпинист, колкото като зоолог и учен, който има много значими приноси в природните ни науки. Идеята е да покажем постиженията му за тези години, за които той не просто не е имал загуба, но и даваше работа за създаването на една колекциия от различните планини, като ставаше дума на най-високите граници от 5000 - 6000 метра. Тепърва се очаква тези констатации да бъдат описани, а ще излязат и сигурно твърде много други неща. - Боян написа няколко книги, които бяха създадени заедно със съавтори. Част от тях създаде като монография върху първите и вторите осемхилядници, които той е изкачил. Не говоря само за \"Първите седем\", която илюстрира неговите изкачвания,а и за неговата дисертация. Те ще бъдат показани на събитието. Освен това Боян Петров ще бъде представен и с други конкретни научни достижения - сэс свои глави в редица монографии, посветени на историята на пещерите, на паяците и на пеперудите. И на всякакви други животни - той има описани псевдоскорпиони и всякакви други ракообразни. Той е открил много неизвестни за българия породи същества. Има и много голям принос за изучаване на прилепите. Създаде една група за изучаването на прилепите в България, която е много сериозно уважавана в научния свят. Участник е и в написването на доста глави в Червената книга на изчезващите видове в България. Като цяло бе много даровит учен и бе пред защита на дисертацията си, но за огромно наше съжаление, загина. - Това е част отново от Червената книга. Има много животински видове, които са наречени на негово име от други социолози. Самият Боян бе пред подписването на някои нови видове, но не може да доживее, за да го направи. - Има много безгръбначни, които са наречени на негово име. и в България, и в Китай. - След две експедициии в Китай той донесе две нови за науката колекции пещерна фауна. Правили сме заедно с него пътувания в Албания или в други части  на Балканския полуостров и сме срещали много различни нови видове. А и из България също - тя е много интересна за намиране на десетки видове нови неща. - Много нови видове, като част от тях вече са описани на негово име. Него вече го няма, но тези открития остават завинаги на името на Боян Петров в сферата на науката. Вярно, сигурно за хората не са любопитни - това са предимно стоножки и паяци, но те не са особено аткрактивни за хората. Очакваме някои от тези открития да бъдат описани от други учени, за да не се загуби научният му принос. - Ние имаме цели дискове, които са запазени и в които Боят споделя тези неща, но все още не сме ги качили. Тепърва има да се проучват, защото Боян Петров имаше обичая много подробно да описва своите пътувания. Препоръчвам Ви например книгата му \"Първите седем\", в която се описани пътуванията му не само до първите осемхилядници, но и до другите планини, например в Централна Азия, са описани доста подробно. Има и изключително ценни съвети какво означава да направиш подобно пътуване. - Понеже дълго време пребиваваше в базови лагери, той е имал възможност да срещне изключително редки животни, които се срещат в най-високата зона над 7000 метра. Става думя основно за насекоми и паяци. - Да, тук има доста епруветки, пълни със събрани от него животни, които тепърва трябва да се описват. - Сигурен съм, че никой не може да каже точно, но предположението е, че той е паднал в някаква цепнатина в ледника и просто не е имало кой да му помогне да излезе. Това е трудно дори и за спасителите. - Не тях за съжаление няма как да видим, но идеята ни е да представим пред обществото Боян Петров в една битност, в която то не го познава - Боян Петров като учен.", "date": "2018.06.20", "title": "Нарекоха на Боян Петров животни в Китай и у нас"}
{"url": "http://standartnews.com/lyubopitno/webit_s_virtualen_tur_v_badeshta_sofiya-372804.html", "text": "Десетото юбилейно издание на Webit.Festival Europe ще се проведе тази година на 26-27 юни в столичната зала \"Армеец\". Отличен като най-влиятелният форум за иновации, политики, инвестиции, дигитална икономика и предприемачество в Европа през 2018 г., фестивалът ще бъде сборна точка на водещи световни бизнес лидери и иноватори, инвеститори, както и политици, комисари, премиери и министри от Европа. Една от очакваните атракции по време на форума ще бъде виртуалната разходка в бъдещия жилищен комплекс Grand Kanyon в столичния квартал \"Младост\". Гостите на  Webit ще имат шанса и за 360-градусов поглед от високо над  цяла София. Идеята за виртуалната разходка е на турската компания Garanti Koza, която ще покаже иновативен подход към представянето на строителни инвестиции. Фирмата е подготвила тройна VR иновация, с която всеки гост на технологичния фестивал ще може да стане част от живота в първия отворен жилищен комплекс от смесен тип в България - Grand Kanyon. Проектът за виртуалната разходка е разработен в партньорство с „Италия Моторс\" и Animajor студио. Виртуалното изживяване започва с качване на Primavera - най-новият модел на легендарния скутер Vespa - символ на свободата, въображението и един от знаците на съвременната поп култура и модерния градски начин на живот. След това, благодарение на VR технологията, скутерът ще се превърне в летяща Vespa от бъдещето, която ще потегли на екстремна състезателна обиколка из Grand Kanyon. В него жилищната сграда е на пешеходно разстояние от мола, спортните центрове, ресторантите и кафенета, както и огромен парк. VR турът през всички тях ще даде възможност и за 360-градусов поглед от високо над квартал „Младост\" и цяла София. Виртуалното приключение е изцяло изградено в България от Animajor – иновативно студио, специализирано в различни VR и AR технологии. Това е първият им проект на родна земя от 6 години насам. Студиото е основано от завършилия във Великобритания 3D аниматор Явор Бонев през 2011. Режисьор на проекта е самият основател на компанията, чиято основна цел е да изгради едно незабравимо преживяване както за хората, които за първи път ще сложат VR очила, така и за онези, които вече многократно са ползвали технологията.", "date": "2018.06.20", "title": "Webit с виртуален тур в бъдеща София"}
{"url": "http://standartnews.com/mneniya/ombudsmanat_i_prezidentat_s_nayvisok_reyting-372845.html", "text": "Омбудсманът и президентът се ползват с най-голямо доверие сред българските граждани, според данни на \"Афис\" от национално представително проучване между 8 и 12 юни сред 1010 пълнолетни български граждани. За юни социолозите измерват положително доверие съответно 60,3 на сто и 58,4 на сто за двете институции. Далеч назад се нарежда Европейският съюз, който успява да генерира положително доверие сред 45 на сто, но към този момент, макар и с малко, запазва положителния си рейтинг, тоест доверието е по-високо от недоверието, отбелязват от \"Афис\". Следват поредица от институции с традиционно негативен рейтинг - местната власт и органите на реда, съответно с 41 и 37 на сто, констатират социолозите. Кабинетът се ползва с доверието на близо 32 на сто, парламентът успява да печели симпатиите на 23 на сто от българските граждани. Традиционно доверието в съдебната власт е най-ниско - 20 на сто. На пръв поглед тези данни показват нещо закономерно - персонифицирани институции, които са с относително свежи лица на обществено-политическия терен, както и външната легитимност на европейските структури са значително по-одобрявани, коментират от \"Афис\". В същото време местният политически елит, разположен по етажите на властта, и сформираното преди само преди една година правителство, вкупом страдат от хроничен недостиг на положително отношение, смятат те. Според тях практически няма динамика - днешните мащаби повтарят до голяма степен картината от пролетта на 2017 година, а изключенията са в нюансите. От данните личи, че влошаването на обстановката е започнало през есента на миналата година, най-сериозно е пострадал образът на полицията, а в най-високи амплитуди се е колебаело доверието в ЕС и президента, отбелязват социолозите. Стартирайки с най-висок рейтинг в началото на периода, към днешна дата президентът е изпреварен от националния омбудсман. Разбира се, трябва да се отчита фактът, че от есента на миналата година президентската институция бе превърната в основна мишена за критиките, атаките и компроматите от страна на управляващата партия, посочват те. Контрастен факт е, че доверието в ЕС спада по време на българското европредседателство, низходящият тренд е устойчив и, ако продължи да пълзи плавно надолу, евроинституцията ще се нареди сред числото на институциите с негативен рейтинг и ще прати България в редиците на евроскептичните държави, смятат от \"Афис\". Според тях възможните обяснения са, че Съюзът и най-вече администрацията в Брюксел в погледа на нарастващо мнозинство от българските граждани изгради образ на прагматично-бюрократична машина, която има множество собствени дневни редове, далечни или разминаващи се с дневния ред на обикновените българи. Все повече българи, през последните години, декларират недоверие към ЕС - това са в по-голяма степен хората от по-малките населени места, по-ниско образованите и по-възрастните, които обаче са и най-активните гласоподаватели. За тези хора ползите от нашето членство са неясни и дори съмнителни, посочват социолозите.Според тях самото Председателство на Съвета на ЕС е останало една политмистерия за голяма част от населението, най-вече като телевизионен сериал за ремонта на НДК, церемониални срещи и пищни обеди и вечери, букети, червени килимчета и показни форми на гостоприемство. 45 на сто от анкетираните нямат преценка дали това Председателство е било успех или провал за България, отчитат от агенцията. Погледнато глобално, политиката на ЕС повече обърква, отколкото внася яснота, стовари се бежанска криза, настъпиха резки лутания между Русия и САЩ, при които ту Путин бе лош, ту Тръмп и обратно, и всичко това се опакова във все по-често говорене на тема \"Европа на две скорости\", отбелязват социолозите. В крайна сметка, едва ли тенденцията в спада на доверие към ЕС ще стигне санитарния минимум, но тенденцията е показателна, допълват те. Междувременно, за трети пореден месец желаещите оставка на правителството са повече от неговите привърженици, силите на опозиция и управляващи лека полека се изравняват, омбудсманът и президентът, които генетично се свързват с опозицията, са най-одобряваните обществени фигури, обобщават от \"Афис\". Според тях по всичко личи, че политическият процес е на път отново да смени посоката си. Важно е кой ще поеме инициативата за това на фона на огромната пропаст, очертала се между гражданите и институциите, смятат социолозите.", "date": "2018.06.20", "title": "Омбудсманът и президентът с най-висок рейтинг"}
{"url": "http://standartnews.com/svyat/sasht_napusnaha_saveta_za_choveshkite_prava-372825.html", "text": "САЩ обявяват изтеглянето си от Съвета за човешките права към ООН, съобщи постоянният представител на Вашингтон при световната организация Ники Хейли, цитирана от световните агенции. \"САЩ официално излизат от Съвета за човешките права към ООН\", каза тя, допълвайки, че организацията \"не е достойна за името си\". \"Предприемаме тази стъпка, защото ангажиментите ни не позволяват да останем част от лицемерна организация, обслужваща собствените си интереси\", заяви Хейли. \"Искам да бъда пределно ясна, че тази мярка не означава отстъпление от ангажиментите ни към човешките права\", допълни дипломатът. Тя посочи \"хроничното предубеждение на Съвета към Израел\", порицавайки същевременно членството на страни като Китай, Куба и Венецуела, които биват обвинявани в нарушения на човешките права. Повече от година САЩ заплашват с напускане на Съвета, когото обвиняват в предубеденост към Израел и който не успяха да реформират. Съветът е основен орган на ООН по въпросите за човешките права. Бе създаден през 2006 година, за да замени Комисията по правата на човека към ООН. Мандатът на САЩ в Съвета изтича по принцип през 2019 година. Съветът има 47 членове. Ако Съветът се реформира, \"САЩ ще бъдат щастливи отново да се присъединят\" към него, допълни Хейли, цитирана от Асошиейтед прес.", "date": "2018.06.20", "title": "САЩ напуснаха Съвета за човешките права"}
{"url": "http://standartnews.com/svyat/kalfin_zagubi_bitkata_za_olaf-372835.html", "text": "Европейската комисия съобщи, че днес е решила да назначи финландеца Виле Итала за генерален директор на европейската служба за борба с измамите със средства от ЕС (ОЛАФ), предаде БТА. Итала ще заеме поста на 1 август. Решението на ЕК е свързано с избора на Европейския парламент и на Съвета на ЕС. Итала, който е представител на Европейската народна партия, се състезаваше за поста с Ивайло Калфин. В средата на април Комисията за бюджетен контрол на Европейския парламент класира именно Итала на първо място с 13 гласа, а на второ остана Калфин - с 11 гласа. Тогава Калфин отбеляза, че е преди време е говорил с българския премиер за участието си в конкурса, а Бойко Борисов \"откликнал позитивно\" на намерението му да заеме този престижен пост в ЕС. Калфин изрази надежда за подкрепа от Борисов, която би помогнала много, но същевременно изтъкна, че премиерът може и да не се ангажира с въпроса, предвид принадлежността на ГЕРБ към ЕНП. Избраният за директор на ОЛАФ Виле Итала има правно образование. Той бе член на Европейската сметна палата от 2013 г., а преди това бе евродепутат от 2004 до 2012 година. Итала е бил министър на вътрешните работи от 2000 до 2003 г., а по-рано и главен прокурор на Финландия.", "date": "2018.06.20", "title": "Калфин загуби битката за ОЛАФ"}
{"url": "http://standartnews.com/svyat/obzor_yunker_sabira_borisov_i_oshte_7_lideri_za_bezhantsite-372853.html", "text": "Председателят на Европейската комисия Жан-Клод Юнкер събира лидери на няколко държави в ЕС да търсят общо становище по въпроса за бежанците. \"Свиквам неофициална работна среща по въпросите на миграцията и даването на убежище в Брюксел в неделя, за да се работи с група държавни или правителствени ръководители на страните членки, заинтересувани от намиране на европейски решения преди предстоящото заседание на Европейския съвет\", написа самият Юнкер в Туитър. В срещата ще участват Австрия, България, Германия, Гърция, Испания, Италия, Малта и Франция. Тя ще се състои четири дни преди срещата на върха на ЕС и ще бъде насочена към преодоляване на дълбоките разделения в Европа по въпроса за миграцията. Този въпрос предизвика опасност от разцепление в управляващата коалиция на Меркел, а новото правителство в Италия засили натиска си върху други държави от ЕС да подпомагат справянето на страната с прииждащите мигранти. Италианският всекидневник \"Кориере дела сера\" първи съобщи за срещата, в която България и Австрия ще участват като настоящ и следващ ротационен председател на Европейския съвет. В неделя Германия ще представи на останалите държави своя компромис по миграцията, каза висш представител на гръцкото правителство, цитиран от в. \"Билд\". По-рано тази седмица баварските съюзници на Меркел й дадоха срок от две седмици да договори общо решение на мигрантския въпрос с други европейски страни, като така \"охладиха\" временно спора, който от седмици застрашава стабилността на управляващата коалиция в Германия. Ако такова споразумение не бъде постигнато до уречения срок обаче, немският вътрешен министър Хорст Зеехофер ще нареди на полицията да започне да спира на границата и да отпраща мигранти, подали молба за убежище в други държави членки. Меркел каза, че може да предложи на други държави членки на ЕС финансова помощ, ако те се съгласят да приемат обратно мигрантите, подали молби за убежище на тяхна територия. Германският канцлер обясни, че двустранните споразумения, които цели да сключи с Италия, Австрия и други държави, ще бъдат подобни на онова, договорено от ЕС с Турция през 2016 г. Междувременно италианският президент Серджо Матарела заяви, че само обединен ЕС може да се справи с пристигащите бежанци. \"Брюксел трябва да знае как да се намесва, без да прехвърля на страните, където мигрантите най-напред са пристигнали, отговорността да се изправят пред извънредната ситуация\", заяви Матарела. Лидерът на антимигрантската партия \"Лига\" Салвини заяви отдавна твърди, че мнозинството от спасяваните в морето хора не са бежанци, а икономически мигранти, припомня АП", "date": "2018.06.20", "title": "ОБЗОР: Юнкер събира Борисов и още 7 лидери за бежанците"}
{"url": "http://standartnews.com/svyat/reytingat_na_tramp_se_vdigna_do_45-372807.html", "text": "Рейтингът на одобрението работата на американския президент Доналд Тръмп се вдигна на 45%, сочат резултатите от допитване до общественото мнение на „Галъп\". Показателят на одобрение на дейността на Тръмп се е покачил с 3% през последните две седмици, което според в. „Хил\" е следствие от срещата в Сингапур на американския президент със севернокорейския лидер Ким Чен Ун. Анкетата за пореден път показа голямата разлика в одобрението на Тръмп сред привържениците на Републиканската и Демократическата партии. В момента дейността на президента одобряват 90% от републиканците и едва 10% от демократите. Като цяло Тръмп отстъпва по популярност на своите предшественици, които са заемали президентския пост от 1945 г. досега. По данни на „Галъп\" средното ниво на одобрение на американските лидери е 53%.", "date": "2018.06.20", "title": "Рейтингът на Тръмп се вдигна до 45%"}
{"url": "http://standartnews.com/sport/nad_300_mladezhi_ot_31_uchilishta_uchastvaha_vav_vazrazhdane_sport_fest-372849.html", "text": "За трета поредна година Фондация „София – Европейска столица на спорта\", Столична община и Регионално управление на образованието определиха супершампионите сред столичните училищни отбори чрез спортния празник „Възраждане Спорт Фест\". На комплекс \"Спортна София-2000\" в Зона Б-5 в новооткрития парк „Възраждане\" над 300 представители на 31 училища в продължения на два дни излъчиха най-добрите в турнирите по баскетбол, волейбол, футбол и тенис на маса. Домакините отново предложиха отлични условия с многобройните игрища, площадки, многофункционалната зала и сервизните помещения. На тържественото закриване участниците бяха наградени от Татяна Георгиева – председател на Комисията за децата, младежта и спорта към Столична община, Николай Николов – член на Комисията за децата, младежта и спорта към СО, Анатоли Илиев – орг. секретар на София – Европейска столица на спорта, Бойко Додов – изпълнителен директор на „Спортна София\", Мариана Стоилова от Регионално управление на образованието София град и Цвети Божидарова от „Спортна София 2000\", които благодариха на включилите се в състезанията и пожелаха весела ваканция на всички. Най-масов бе турнирът по тенис на маса с участието на 10 отбора (7 юношески и 3 девически). Волейболната надпревара събра 9 ученически тима, а баскетболната 8. В турнира по футбол в спор за трофея се впуснаха 4 училищни отбора, а финалът бе изключително оспорван, като се наложи дузпи да определят шампиона. След 3:3 в редовното време срещу СПГТ, представителите на ПГАВТ „Попов\" се оказаха по-точни от бялата точка и ликуваха с купата. Всеки участник получи фланелка от София – Европейска столица на спорта, а призьорите бяха отличени с медали и купи за шампионите. Ето и тези, които защитиха титли от миналата година: НТБГ при баскетболистите, Памела Филипова (СПГТ) и СГСАГ в тениса на маса при девойките съответно индивидуално и отборно. Всички призьори на Възраждане Спорт Фест 2018: Футбол: юноши ПГАВТ „Попов\", СПГТ, 128 СУ, 31 СУ. Волейбол: девойки 51 СУ, 32 СУ, 137 СУ; юноши: 132 СУ, 51 СУ, 91 НЕГ Баскетбол: девойки 132 СУ, СМГ, 35 СУ; юноши НТБГ, 32 СУ, 35 СУ. Тенис на маса: девойки Памела Филипова (СПГТ), отборно СГСАГ, НМУ, СПГТ; юноши Георги Гогов (164 ИЕГ), отборно 164 ИЕГ, 9 ФЕГ, СГСАГ. Многофункционалният спортен комплекс, който се намира в столичния квартал \"Зона Б-5\", се простира на площ от близо 24 дка. В него са разположени 4 игрища за мини футбол – изкуствена трева, 3 игрища за тенис на корт – изкуствена трева, игрище за плажен футбол и плажен волейбол, пързалка за кънки, игрище за баскетбол, за петанк, покрита площадка за тенис на маса с 8 тенис маси, мини игрище за деца/ джитбол, детска площадка. Спортният център разполага с преместваеми трибуни - общо с капацитет от 150 места, изградена е алейна мрежа, спортно и алейно осветление, озеленяване, собствени паркоместа, стоянка за велосипеди и други. В комплекса се намира и закрита зала за баскетбол, волейбол, футбол и други, зала за танци, бойни изкуства, гимнастика, две сауни, съблекални и външни тоалетни. Това е третото издание на Възраждане Спорт Фест, който е част от инициатива София2018 – Европейска столица на спорта. Проектът има за цел да популяризира активния начин на живот, добрите практики, програми и събития с акцент върху масовия спорт, спортът близо до дома и върху значението на физическата активност като приоритет в живота на хората от различни общности, възрасти и социални слоеве. Целта на инициативата е да популяризира системните занимания с физически упражнения и спорт и тяхната роля за здравето, добрата форма, работоспособността и дълголетието на хората, независимо от тяхната възраст, пол, социален и здравен статус.", "date": "2018.06.20", "title": "Над 300 младежи от 31 училища участваха във „Възраждане Спорт Фест\""}
{"url": "http://standartnews.com/balgariya/18_000_balgari_umirat_zaradi_mrasniya_vazduh-372844.html", "text": "Случаите на преждевременна смърт, към които отношение имат и високите нива на фини прахови частици във въздуха, са над 4 милиона, показва статистиката. В България те са около 18 000 годишно. В този смисъл, неслучайно първичната превенция на общественото здраве е сред приоритетите на Министерството на здравеопазването. Необходимо е да се засили работата на здравните власти, а и индивидуалният ангажимент, по посока профилактика на заболяванията, причинени от замърсения въздух\". Това заяви зам.-министърът на здравеопазването Светлана Йорданова по време на кръгла маса за вредите от фините прахови частици, организирана от Българската асоциация за закрила на пациентите. Директорът на Националния център по обществено здраве и анализи (НЦОЗА) доц. д-р Христо Хинков посочи, че са установени редица групи заболявания, които се дължат на повишените нива на фините прахови частици. Сред тях са белодробният рак, проблеми в развитието на плода при бременност, проблеми свързани с функционирането на дихателната система, като внимание трябва да се обърне и на евентуална връзка между болестта Алцхаймер и мръсния въздух.", "date": "2018.06.20", "title": "18 000 българи умират заради мръсния въздух"}
{"url": "http://standartnews.com/balgariya/borisov_prie_ostavkata_na_ekskurziantkata_ot_sotsialnoto_ministerstvo-372828.html", "text": "Премиерът Бойко Борисов прие оставката, подадена от заместник-министъра на труда и социалната политика Росица Димитрова, съобщиха от Министерския съвет. Мотивът на Димитрова е създалата се обществена чувствителност във връзка с участието й в 11-тата сесия на Конференцията по Конвенцията за правата на хората с увреждания, проведена в Ню Йорк. Докато Димитрова бе на форума в САЩ в България майките на деца с увреждания продължаваха да стоят в палатката пред парламента с настояване държавата да поеме адекватна грижа за своите граждани. Недоволството на хората със специфични възможности от шансовете за живот и развитие, които се предоставят в страната ни дадоха мотив за приетата оставка и последвало връщане на поста на социалния министър Бисер Петков.", "date": "2018.06.20", "title": "Борисов прие оставката на \"екскурзиантката\" от социалното министерство"}
{"url": "http://standartnews.com/balgariya/novi_plateni_zoni_za_parkirane_v_sofiya_ot_esenta-372826.html", "text": "\"Зелена зона\" в четири столични района ще бъде разширена от 1 ноември. С 1500 нови места ще се увеличи зоната в район „Възраждане\", със 700 в „Красно село\". Местата за платено паркиране ще набъбнат с 2200 в „Лозенец\" и с 1100 в „Оборище\". Това каза Румяна Милова от Центъра за градска мобилност, цитирана от БГНЕС. В район \"Красно село\" зелената зона се предвижда да обхване карето от улици между булевардите „Иван Гешов\", „Пенчо Славейков\", „Ген. Тотлебен\" и улица „Георги Софийски\". Във \"Възраждане\" се предвижда платено да стане паркирането между булевардите „Сливница\", „Константин Величков\", „Александър Стамболийски\", улиците „Гюешево\", „Партений Нишавски\", „Българска морава\", „Камен Андреев\", „Добруджански край\", бул. „Ген. М. Д. Скобелев\" – ул. „Опълченска\" и ул. „Димитър Петков\". В „Оборище\" новите платени места ще са в карето между булевардите „Христо и Евлоги Георгиеви\", „Данаил Николаев\" и „Ситняково\", и улиците „Черковна\" и „Султан тепе\". В „Лозенец\" зелена зона ще има в т.нар. „Горен Лозенец\", който остана извън последното разширение на платеното паркиране през есента на миналата година. Тогава платени места бяха начертани в другата част на квартала, която е по-близо до центъра. С новото разширение платените места ще стигнат до ул. „Сребърна\". „От разширяването на зоната очакваме близо 4 млн. и 300 хиляди лева приходи за една година. Важно е да се отбележи, че до есента ЦГМ ще инвестира и 900 хиляди лева от близо 2 млн. лева за ремонт на тротоарите в зоните\", уточни Милова.", "date": "2018.06.20", "title": "Нови платени зони за паркиране в София от есента"}
{"url": "http://standartnews.com/balgariya/uvolniha_predsrochno_shefa_na_zdravnata_kasa-372829.html", "text": "Народното събрание реши предсрочно да прекрати мандата на проф. Камен Плочев като управител на НЗОК. В гласуването участваха 211 народни представители, от които 109 бяха \"за\", 72 - \"против\", а 30 се въздържаха. В доклада на Комисията по здравеопазване се посочва, че на 12 юни е постъпило писмо от председателя на Надзорния съвет на НЗОК. В него се посочва, че в касата е получено писмо от управителя проф. Камен Плочев, с което той уведомява, че през последните 3 месеца е отсъствал поради заболяване и не е могъл да изпълнява служебните си задължения. Той допълва, че няма да е в състояние да изпълнява задълженията си минимум още един месец. Предвид изложеното, проф. Плочев смята, че тези факти изискват вземане на решение относно това дали той е в състояние да продължава да изпълнява длъжността управител на НЗОК. Според него законът трябва да бъде спазен. За освобождаването гласуваха от ГЕРБ, ОП и \"Воля\", против бяха от БСП и част от ОП, а ДПС се въздържаха. Дебатите в зала акцентираха върху проблемите в системата на здравеопазването и начина на избиране на управител на НЗОК.", "date": "2018.06.20", "title": "Уволниха предсрочно шефа на Здравната каса"}
{"url": "http://standartnews.com/balgariya/dps_shte_podkrepi_vota_na_nedoverie_volya_i_patriotite__ne-372830.html", "text": "ДПС ще подкрепи вота на недоверие към правителството, внесен от БСП, за провал на политиката в сферата на сигурността.Такова е решението от вчерашното заседание на Централното оперативно бюро и парламентарната група. Пред журналисти в парламента зам.-председателят на групата Йордан Цонев припомни, че Движението е предложило същата тази тема още през декември миналата година като тема за януарския вот на недоверие, но тогава левицата не я е приела. Времето показа, че сме били прави това да е темата, не само заради последвалите гафове в сектор \"Сигурност\", подчерта той. И добави, че ДПС има разширено тълкуване по въпроса за сигурността вътре в страната, националната сигурност. Участието на националистите във властта подкопава националната сигурност и създава условия в страната да има онова, от което всички се страхуваме на Балканите, обясни Цонев. По думите му този кабинет и тази коалиция са вредни за икономическото развитие на България, за националната сигурност, за реформите и ДПС няма да се отметнат от тази си позиция, която е принципна от първия ден на управлението ГЕРБ - \"Обединени патриоти\". Няма проведена нито една смислена реформа за една година, категоричен е Йордан Цонев. \"Ако няма сериозни доводи за вота на недоверие, а към днешна дата аз не виждам такива, няма да го подкрепим\", заяви пред журналисти председателят на \"Воля\" и заместник-председател на Народното събрание Веселин Марешки относно внесеното от левицата искане за вот на недоверие към кабинета за провал на политиката в сектор \"Сигурност\". Той обаче посочи, че ще изчакат и дебатите в пленарна зала. Представете си, че изкарат нещо конкретно, реално, което да има смисъл, тогава можем да преосмислим нашето решение, коментира Марешки. Според него животът в България не е добър и във всяка една сфера може да бъде поставен вот на недоверие. Ние не казваме, че сектор \"Сигурност\" е стабилен и че там няма основания да се търси вот на недоверие, казваме, че БСП не са тези, които имат моралното право да го поставят, коментира Веселин Марешки. По думите му вотът е безсмислен. Основното в този ход е БСП да покаже, че мъждука, че мърда, че е жива, а на практика тя е същата мъртва партия като всички социалистически партии в цяла Европа, каза Марешки. БСП нямат реално истински, силен аргумент за вота на недоверие, просто припомнят за себе си. Това коментира пред медиите в Народното събрание председателят на ПГ \"Обединени патриоти\" Волен Сидеров, след като левицата внесе искането в парламента. Според него основният аргумент - хората нямат доверие в МВР, е ирационален, метафизичен. В политиката трябват точни и ясни параметри, а в момента тези за престъпността не са в полза на БСП, а на сегашното управление, мотивира се Сидеров. Той е категоричен, че вотът трябва да се отхвърли, защото като цяло страната, обществото нямат полза от промени, от падане на правителството. Нагласата на хората не е за радикална промяна, друг да дойде на власт, подчерта лидерът на \"Атака\".", "date": "2018.06.20", "title": "ДПС ще подкрепи вота на недоверие, ВОЛЯ и Патриотите - не"}
{"url": "http://standartnews.com/balgariya/vdigat_sotsialnata_pensiya_za_starost-372832.html", "text": "Социалната пенсия за старост ще се увеличи от 120,98 лв. на 125,58 лв. от 1 юли, съобщи пресслужбата на кабинета. Това предвижда приетото от Министерския съвет Постановление за определяне на нов размер на този вид пенсия. Промяната ще доведе до увеличаване на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. Ще се повишат и нормативно установените добавки към пенсиите, които се определят в процент от социалната пенсия за старост.", "date": "2018.06.20", "title": "Вдигат социалната пенсия за старост"}
{"url": "http://standartnews.com/balgariya/tsvetanov_za_vota_na_nedoverie_obshtestvoto_ochakva_palen_mandat-372831.html", "text": "Очакванията на обществото са за пълен мандат. Това заяви председателят на ПГ на ГЕРБ Цветан Цветанов в кулоарите на парламента по повод на внесения от БСП вот на недоверие към правителството. Той коментира и състонието в сектор \"Сигурност\". \"Тази промяна, която се гласува, позволява и дава възможността за назначаване на служители от МВР, които да се изместят към Национална сигурност. Тук дебатът стана повече политически, отколкото по същество\", обясни Цветанов. „Всички структури, които имат компетентност по тема „сигурност\" са част от националната сигурност. По-добре е да има възможност Националната агенция да има такъв потенциал\", смята още Цветанов.", "date": "2018.06.20", "title": "Цветанов за вота на недоверие: Обществото очаква пълен мандат"}
{"url": "http://standartnews.com/balgariya/bsp_vnese_vota_na_nedoverie-372827.html", "text": "ПГ на \"БСП за България\" внесе необходимите подписи за вот на недоверие за провал на политиката на правителството на Бойко Борисов в сферата на сигурността. Това съобщи пред журналисти говорителят на групата Елена Йончева след внасянето на искането в деловодството на парламента. Тя уточни, че са събрани 80 подписа. Мотивите за този вот черпим от българската Конституция, съгласно която (чл. 105 ал.2) Министерският съвет е длъжен да осигури обществения ред и националната сигурност на Република България, коментира тя. Очевидно е за всеки български граждани, че това правителство не се справя със своето основно задължение, добави Йончева. \"Поради тази причина правителството на Борисов е вредно за всеки български гражданин, то е опасно за България и трябва да си ходи\", заяви тя. Ние очакваме подкрепата на целия български народ, защото този вот, когато и да бъде внесен, той вече е закъснял, каза говорителят на ПГ на левицата. По думите й всеки патриот ще гласува. Мотивите за вота са пълен провал на работата на МВР, пълен провал в осигуряване на националната сигурност, както и провал в работата на Министерския съвет при осигуряване на необходимите условия за работа на българския военнослужещ, посочи Елена Йончева. Тя добави също така и провал в работата при управлението на затворите. Дали сме десетки примери, каза Йончева. \"Очевидно е, че доверието на българските граждани в работата на МВР е спаднало драстично. Българският гражданин вече не вярва на МВР и не съобщава за извършени престъпления, тъй като информацията от МВР изтича\", коментира тя. Увеличава се битовата престъпност, увеличават се и неразкритите убийства, посочи Йончева. Тя даде и пример с продължаващите случаи на телефонни измами. От левицата не отговориха защо вотът на недоверие се внася в деловодството от депутати от групата, а не лично от председателя й Корнелия Нинова. От БСП посочиха, че не са водили разговори за подкрепа на вота с никоя политическа сила.", "date": "2018.06.20", "title": "БСП внесе вота на недоверие"}
{"url": "http://standartnews.com/balgariya/prezidentski_plaket_za_balgarskoto_uchilishte_v_bratislava-372833.html", "text": "Държавният глава Румен Радев удостои Българското средно образователно училище \"Христо Ботев\" в Братислава с плакет \"Св. св. Кирил и Методий\" на президента. По време на официалното си посещение в Словашката република Румен Радев посети учебното заведение, което е едно от най-престижните в Братислава, съобщи прессекретариатът на президента. Плакетът \"Св. св. Кирил и Методий\" беше връчен по повод 70-годишнината от създаването на училището, както и за принос при отстояването на българската образователна и културна традиция. \"Това отличие е израз на признателност на българската държава за вашите усилия, за това, че за поколения наред това прекрасно училище е стожер на българщината и българския дух и традиции\", заяви президентът Румен Радев по време на тържество с изпълнения на възпитаници на учебното заведение, на което присъстваха учители и родители. Държавният глава отбеляза впечатляващата историята на училището, което преди 70 години отваря врати само с няколко деца от цяла Словакия, а днес е с 12-класно обучение. Още по-впечатляващо е, че тук учат и български, и словашки деца, а това е най-голямото приятелство, което може да съществува между нашите два народа, допълни президентът. Румен Радев благодари на училищното ръководство и учителите за духовната им сила, а към учениците се обърна с думите: \"На вас, скъпи деца, ви желая успех по най-светлия път - пътят на знанието и науката\". Румен Радев изрази признателност и към Словашката република, която подпомага дейността на учебното заведение, което издава както българска, така и словашка диплома за завършване. Директорът на училището Даниела Дойнова връчи на президента почетния плакет на БСОУ \"Христо Ботев\". С посещението в българското училище в Братислава приключи официалната визита на Румен Радев в Словашката република.", "date": "2018.06.20", "title": "Президентски плакет за българското училище в Братислава"}
{"url": "http://standartnews.com/balgariya/borisov_pozdravi_zaev_za_ratifitsiraniya_dogovor-372834.html", "text": "Премиерът Бойко Борисов поздрави македонския си колега Зоран Заев за ратификацията на договора с Гърция за новото име на Македония. Днес парламентът в Скопие одобри документа, слагащ край на 27-годишиян спор между двете страни. \"Точно една година, след като с премиера Заев се поклонихме заедно пред паметника на цар Самуил в София, парламентът на Република Македония ратифицира договора с Република Гърция за решаване на спора за името. Поздравявам нашите съседи за смелата и решителна стъпка\". Това обяви министър-председателят Бойко Борисов по повод ратификацията в македонския парламент на договора за името на страната. Изявлението си той направи във Фейсбук. \"Само една година мина от общото ни честване със Зоран, а регионът вече дава пример за добросъседство, разбирателство и общи действия за по-добро бъдеще. Вдъхновение за всичко това бе и нашият договор за приятелство с Република Македония, който бе ратифициран единодушно в нашия парламент. Следващите няколко дни са решаващи не само за бъдещето на Република Македония, но и за Западните Балкани. Призовавам всички приятели от Европейския съюз да участват в нашите усилия за една по-стабилна и сигурна Европа. Няма друг път за нашите съседи. Нека им покажем, че са част от нашето семейство!\", допълва Борисов.", "date": "2018.06.20", "title": "Борисов поздрави Заев за ратифицирания договор"}
{"url": "http://standartnews.com/balgariya/evrostat_hranata_i_avtomobilite_v_balgariya_sa_poskapi_otkolkoto_v_es-372846.html", "text": "Цените на потребителските стоки и услуги в България през 2017 г. са били най-ниските в Европейския съюз и са били почти същите като тези в Македония. Това може да важи за алкохола, цигарите и дрехите, но не и за храната, личните автомобили и потребителската електроника. Данните са на Евростат и обхващат и страни извън ЕС като Исландия, Швейцария и Норвегия (част от Европейската икономическа зона), Турция и 5 от страните от Западните Балкани (Сърбия, Македония, Черна гора, Босна и Херцеговина и Албания). Сравнението показва, че на единния пазар има разлики, достигащи 3 пъти, като това е особено видимо в скандинавските държави. В Дания цените са били най-високи (142% от средното за ЕС), следвана от Люксембург (127%), Ирландия и Швеция (по 125%) и Финландия (122%). На другия полюс са България с 48% и Македония - 47%, от средните цени за ЕС. Съседните Румъния, Турция и останалите от Западните Балкани са били с цени 51-55 процента от средните в Европейския съюз. Храната и безалкохолните напитки в България обаче не са най-евтините - те са 73% от средното в ЕС. Това отрежда място 26 от 28 държави, като в Полша (65%) и Румъния (65%) е по-евтино. Дания със 150% цени над средните заема първо място, отново в компанията на скандинавски страни, но и на Австрия, която е трета със 125%. Алкохол и цигари са най-евтини в България (56% от средното за ЕС), а на предпоследните места са Румъния (69%) и Унгария (70%). Тази ценова група е най-скъпа в Ирландия (174%) и Великобритания (157%), следвани от три скандинавски страни - Финландия (139%), Швеция (127%) и Дания (123%). Внушителни са разминаванията и при заведения и хотели - от заемащата последно място България (45% от средното за ЕС) до рекордьорите Дания (151%) и Швеция (146%). Данните обхващат над 2400 потребителски стоки и услуги и са част от програмата на Евростат и Организацията за икономическо сътрудничество и развитие (ОИСР) за покупателната способност на населението. Използваните ценови равнища се основават на концепцията за разходи на домакинствата, включително за наем, ток, вода или отопление, но не включва средствата, отделяни за здравеопазване или образование например.", "date": "2018.06.20", "title": "Евростат: Храната и автомобилите в България са по-скъпи, отколкото в ЕС"}
{"url": "http://standartnews.com/balgariya/malchugani_uchat_v_nap_za_kasovite_belezhki_mente-372840.html", "text": "Какво се прави в данъчната служба? Защо родителите трябва да плащат налози? Как да разпознаваме  кои касови бележки са истински и кои  фалшиви?  Това  бяха  част от въпросите, на които третокласници от училище „Отец паисий\" в  Силистра получиха отговори по време на посещението им в териториалната  данъчна дирекция в града. Визитата на  децата  в данъчната служба  стана заключително занятие по програмата  „Аз и моят град\", организирана в рамките на проекта  на МОН „Твоят час\".  Особен интерес сред  малчуганите  предизвика играта с разпознаването на  истинските касови бележки от ментетата.  След практическото упражнение под ръководството на даъчните инспектори  децета вече бяха наясно колко е важно да се внасят данъци в хазната и как се следи  за измамите  к касовите бележки. Третокласниците   отнесоха вкъщи рекламни брошури за лотарията на НАП с касовите  бонове. Те  иобещаха да   агитират родителите си  да участват в  това тото и да помагат на семействата си да събират касовите бонове при пазаруване.", "date": "2018.06.20", "title": "Малчугани учат в НАП за касовите бележки менте"}
{"url": "http://standartnews.com/balgariya/shveytsarski_deputati_opoznaha_stolipinovo-372841.html", "text": "Депутати от Швейцария нагазиха в пловдивския квартал Столипиново заедно с кмета на район \"Източен\" Николай Чунчуков. Гостите дойдоха в гетото, за да се запознаят с интегрирания проект за социално приобщаване на ромите и други уязвими групи, който се реализира от Българо-швейцарската програма за сътрудничество. „Швейцарците останаха впечатлени от напредъка на дейностите, които се извършват. Грубият строеж на здравния център в ДКЦ 6 вече приключи и в момента има довършителни работи\", обясни кметът Чунчуков.  В центъра ще работят пет лекарски кабинета. Те ще бъдат съвременно оборудвани и ще бъдат достъпни за здравно неосигурени лица. Периодично ще се извършват и кампании със здравни медиатори с цел превенция.  По програмата  училищата „Кирил Нектариев\" и „Найден Геров\" ще се сдобият с физкултурен салон и обучителни зали. В училище „Найден Геров\" представителите на парламента в Швейцария бяха запознати с резултатите, които дават извънкласните занимания по български език, художествени дейности и спорт. Главният експерт „Образование и култура\" в район „Източен\" Стефка Симеонова изтъкна и работата с родителите на децата, както и помощта на медиаторите. Възпитаниците на детска градина „Лилия\", където по програмата бяха изградени две площадки за игра, впечатлиха гостите с талантливите си изпълнения. Те си направиха обща снимка с децата и обещаха да споделят видяното в швейцарския парламент. Ръководителят на проект „Всички заедно – за по-добро образование и здраве\" от страна на Община Пловдив Седжан Моллабекир припомни, че стойността му е над един милион лева, а финансирането е от Швейцарската агенция за развитие и сътрудничество.", "date": "2018.06.20", "title": "Швейцарски депутати опознаха Столипиново"}
{"url": "http://standartnews.com/balgariya/otpuskat_oshte_20_miliona_za_tsentrovete_za_speshna_pomosht-372837.html", "text": "Правителството одобри допълнителни разходи в размер на 19 660 000 лв. с които се предвижда увеличаване на възнагражденията на персонала в центровете за спешна медицинска помощ и осигуряване на финансови средства за спешните отделения в лечебните заведения за болнична помощ, финансирани по реда на Методиката за субсидиране на лечебните заведения за 2018 г. Средствата се отпускат във със заложените цели в Концепцията за развитие на системата за спешна медицинска помощ. Това съобщиха от правителствената информационна служба. Като стратегическа цел в Концепцията за развитие на системата за спешна помощ е заложено подобряване на структурата на системата чрез интеграция на двете й основни части - извънболнична и болнична спешна медицинска помощ. Това ще позволи непрекъсваемост на обслужването на спешния пациент, като успоредно с това е гаранция за своевременност и качество на оказваната спешна медицинска помощ. Изграждането на интегрирания модел за развитие на спешната медицинска помощ представлява структурна промяна, която налага и промяна на разходите за персонал. Същата е в съответствие с изискванията начл.78. ал.2 от Закона за държавния бюджет на Република България за 2018 г.", "date": "2018.06.20", "title": "Отпускат още 20 милиона за центровете за спешна помощ"}
{"url": "http://standartnews.com/balgariya/dnes_startira_kandidatstvaneto_za_gimnaziite-372824.html", "text": "Започва подаването на заявления за кандидатстване в гимназиите след 7 клас. За втора година заявленията за кандидатстване в профилираните и професионалните гимназии ще могат да се подават и онлайн, съобщиха от пресцентъра на Министерството на образованието и науката. Електронната система -  https://priem.mon.bg, ще бъде отворена от днес, 20 юни 2018 г. Родителите, които изберат електронно заявление, няма да могат да подават на хартиен носител и обратно. През миналата година 33% от седмокласниците кандидатстваха чрез портала на Министерството на образованието и науката. Достъпът до страницата за подаване на документи е чрез входящ номер и уникален 10-цифрен код, записани в служебната бележка за явяване на националните външни оценявания. С тях ставаше и проверката на резултатите от изпитите. След влизането в платформата данните на ученика се генерират автоматично. Родителите трябва да попълнят предпочитаните училища с избраните профили или специалности от професии, подредени последователно според предпочитанията. Всяка паралелка е отделно желание. Изборът става от падащо меню или чрез въвеждане на 4-цифрените кодове на специалностите. Препоръчително е да се попълнят поне двадесет, съобразени с резултатите от изпитите. Броят им е неограничен. Родителите и учениците могат да кандидатстват за училища в повече от една област в страната с отделни заявления. Корекции на вече подадени документи не се допускат, освен в изключителни случаи, като те могат да се правят само в РУО. Ако ученикът иска да учи в професионална гимназия, задължително трябва да приложи сканирано копие на  медицинско свидетелство, издадено от общопрактикуващия му лекар. Това става с натискане на бутон „прикачване на медицинско (PDF). Оригиналът се представя при записването. За да бъде завършено електронното подаване на заявлението, се натиска бутон „потвърди\". След това в отделен прозорец излиза декларация за съгласие на родителя, която изисква да се попълнят три имена и телефон за връзка. Онези, които предпочитат да подават документи на хартия, могат да ги изтеглят от сайтовете на РУО и да ги попълнят предварително. Списъците с паралелките ще са изложени в училищата-гнезда. При кандидатстването не е необходимо копие на свидетелството за завършено основно образование, но ако ученикът желае паралелка от професионална гимназия, трябва да предостави оригинал и копие от медицинското свидетелство. След проверка от длъжностните лица оригиналът ще бъде върнат. Документи за кандидатстване в гимназиите в страната ще се приемат до 26 юни включително. Първото класиране ще излезе до 3 юли, а записването или подаването на заявление за участие във второ класиране ще е в дните между 4 и 6 юли.", "date": "2018.06.20", "title": "Днес стартира кандидатстването за гимназиите"}
{"url": "http://standartnews.com/balgariya/politseyska_aktsiya_pred_bankov_klon_v_tsentara_na_sofiya-372823.html", "text": "Акция на МВР се провежда в центъра на София. Патрулка с полицаи се намира пред банков клон на бул. \"Евлоги и Христо Георгиеви\", съобщава bTV. Банката, както и банкоматът пред нея, са опаковани с полицейска лента. По непотвърдена информация има няколко задържани. От МВР засега отказват подробности за операцията. Няма видими следи от взлом или взрив на банкомата.", "date": "2018.06.20", "title": "Полицейска акция пред банков клон в центъра на София"}
{"url": "http://standartnews.com/balgariya/nimh_protestira_predupreditelno_za_pari-372789.html", "text": "На 21 юни от 9.00 до 10.30 часа пред централната сграда на БАН, ние, работещите в Националния институт по метеорология и хидрология (НИМХ) провеждаме предупредителен протест – митинг срещу целенасочения опит на ръководните органи на БАН да ликвидират дейността на НИМХ като Национална хидрометеорологична служба на България, като ни оставят без необходимите минимални средства за изпълнение на задълженията ни. Това се посочва в позиция, публикувана на сайта на НИМХ. Служителите настояват зам.-председателят на БАН чл.-кор. Константин Хаджииванов да поеме отговорността за резултатите от разработените и наложени от него критерии за разпределение на бюджетната субсидия на БАН за 2018 г. и да се оттегли от ръководството на БАН. От НИМХ призовават ръководните органи на БАН да поемат отговорността за решенията си за разпределянето на предоставените на БАН от Държавата средства за 2018 г. В срок до 2 юли да предоставят на НИМХ недостигащите 1 145 000 лв. за осигуряване на дейността му като Национална хидрометеорологична служба на Р. България през 2018 г. от наличните средства в партида „Развитие\" на БАН. Служителите на НИМХ се обръщат към Народното събрание с молба спешно да направи необходимите изменения в Закона на БАН, за да е невъзможно в бъдеще средствата от Държавния бюджет предназначени за НИМХ да се преразпределят от ръководни органи на БАН. „Не желаем повече да бъдем използвани като „рекетьор\" срещу българското правителство. Ако до 9 юли не бъдат изпълнени исканията ни, НИМХ ще преустанови изпълнението на националните си и международни задължения като Национална хидрометеорологична служба на Р. България поради изчерпване на предоставените средства за тях. Ще изпълняваме само дейността си свързана с научни изследвания. Време е всеки да понесе отговорност за решенията си!\", се посочва в позицията на НИМХ.", "date": "2018.06.20", "title": "НИМХ протестира предупредително за пари"}
{"url": "http://standartnews.com/balgariya/pak_dazhd-372803.html", "text": "И днес времето ще остане сравнително хладно и пак с вероятност за вълежи. Минималните температури сутринта ще са между 13 и 18 градуса. Ще бъде предимно слънчево. След обяд ще има временни увеличения на облачността, но само на отделни места за кратко ще превали. Ще духа слаб, в Източна България до умерен североизточен вятър. Максималните температури ще са предимно между 28 и 33 градуса, в София около 28. Атмосферното налягане ще се повиши и ще бъде малко по-високо от средното за месеца.", "date": "2018.06.20", "title": "Пак дъжд"}
