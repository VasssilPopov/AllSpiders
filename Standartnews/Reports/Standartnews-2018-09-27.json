{"url": "http://standartnews.com/lyubopitno/ucheni_tvardyat_che_ima_usloviya_za_zhivot_na_mars-376118.html", "text": "На Марс от стотици милиони години има зона, която е подходяща за съществуването на микроорганизми, пише Earth and Planetary Science Letters, като се позовава на изследване на учени от университета „Браун\" в Провидънс, САЩ. Анализарийки данните, събрани от орбиталната сонда Mars Odyssey, специалистите са установили наличие на торий и калий в почвата, а също така на водород. Според тях може да се предположи, че в далечното минало на Марс е имало и уран. Тези вещества са достатъчно условие за начало на процеса на т.нар. разцепване на водата (радиолиза) под влиянието на йонизиращи лъчения, а отделяната при това енергия може да служи като храна на примитивни микроорганизми. Учените посочват, че на Земята също има организми – хемелитотрофи, които ползват енергия от окислителни реакции на неорганични вещества. Литотрофните организми могат да живеят на дълбочина от километър и половина. Според публикацията може да е малко пресилено да се говори, че е открит живот на Марс, на анализът на данните ще помогне при по-нататъшните търсения. През юли учени от Националния астрофизически институт в Болоня, Италия, обявиха, че с помощта на данни, получени от сондата Mars Express, са успели да открият големи количества вода на Марс, което е главното условие за възникване на живот. До този момент на планетата са установени само големи ледници.", "date": "2018.09.26", "title": "Учени твърдят, че има условия за живот на Марс"}
{"url": "http://standartnews.com/svyat/borisov_i_erdogan_obsadiha_sporazumenieto_mezhdu_es_i_turtsiya_za_migrantite-376100.html", "text": "Премиерът Бойко Борисов и турският президент Реджеп Тайип Ердоган обсъдиха задълбочаването на двустранното сътрудничество и приноса на Турция за овладяване на мигрантския поток по българската граница. Двамата разговаряха в рамките на 73-ата сесия на ООН в САЩ, съобщи пресслужбата на Министерския съвет. Борисов и Ердоган оцениха високо положителното икономическо активизиране на отношенията между двете страни в областта на туризма, енергетиката и транспорта през последните години. По време на срещата българският премиер Борисов подчерта, че Турция остава освен наш непосредствен съсед, но и важен партньор в областта на миграцията и борбата с тероризма. Президентът на Турция Ердоган изрази благодарност към министър-председателя Бойко Борисов за провеждането на срещата на върха между ЕС и Турция във Варна на 26 март. По думите на турския президент срещата във Варна дава положителна насока на развитие в отношенията между Анкара и Брюксел. Българският министър-председател подчерта важността на споразумението между ЕС и Турция за всички европейски държави и посочи, че мирът и диалогът са най-доброто средство на дипломацията. България ще ускори максимално подготовката си за членство в Организацията за икономическо сътрудничество и развитие (ОИСР), като се надяваме във възможно най-кратък срок да получим конкретна дата за започване на преговори за присъединяване. Това заяви по-рано Борисов по време на срещата си в САЩ с генералния секретар на ОИСР Анхел Гурия. Като продължение на разговора им в София през април тази година, българският премиер приветства усилията на генералния секретар да бъде постигнат консенсус по въпроса за разширяването на ОИСР и изрази очакване, че ще бъдат отчетени изцяло усилията на страната ни в хода на подготовката й за членство. Премиерът Бойко Борисов изтъкна, че от 2007 година, когато България е подала официално молба за членство в ОИСР, са налице редица действия, които ясно показват сериозните намерения този външнополитически приоритет да бъде реализиран. Министър-председателят напомни, че в края на миналата година българското правителство реши да създаде постоянно действащ междуведомствен координационен механизъм и одобри \"пътна карта\" за действията на страната ни по присъединяването към ОИСР. Борисов посочи и активното ни участие в работата на основни органи на Организацията, както и присъединяването ни към редица правни инструменти. По време на разговора министър-председателят Борисов акцентира върху икономическата политика на българското правителство. Той отбеляза усилията за устойчиво развитие, финансова стабилност и повишаване на жизнения стандарт на гражданите, както и съдействието за разширяване на международната търговия на многостранна и недискриминационна основа. Анхел Гурия изрази подкрепа за българската кандидатура за ОИСР и поздрави страната ни за постигнатото до момента в подготовката й за преговорите за присъединяване. По думите му приемането на \"пътна карта\", в която са заложени дейности за ускоряване на подготовката, е добра стъпка. В края на срещата премиерът Бойко Борисов изтъкна, че всеки позитивен знак към България от страна на ОИСР ще бъде и силен сигнал към държавите от прилежащите региони за готовността на организацията да сподели своите добри практики, да отчете и техните успехи в изпълнението на високите критерии и стандарти на ОИСР.", "date": "2018.09.26", "title": "Борисов и Ердоган обсъдиха споразумението между ЕС и Турция за мигрантите"}
{"url": "http://standartnews.com/mneniya/pristrastyavaneto_kam_neta_i_tehnologiite_e_novata_droga-376124.html", "text": "- Думата зависимост трябва да се употребява внимателно. Зависимостта или пристрастяването е процес на създаване на психическа и/или физическа зависимост към определено вещество или действие. Удоволствието и насладата, които са изпитани първоначално, при по нататъшна продължителна употреба на веществото или дейността, води до необходимост от употребата им, за да се възвърне „нормалното\" състояние на човека. То се свързва с промените в мозъчната биохимия и структурните промени на мозъка, които настъпват след употребата на „пристрастителя\". Важно е да се отбележи, че пристрастяването оказва негативно влияние върху всички сфери от живота на човека Социалната изолация и влошаването на отношенията с близките са само част от негативните последствия от пристрастяването. Зависимостта и пристрастяването към технологиите е съвременен проблем и засяга най-вече младите хора. От друга страна е много трудно да си представим живота си днес без техника, без интернет, социални мрежи, компютри. Да се сложи категорична граница до къде е разумната употребата им, кога е прекаляване или злоупотреба и кога се превръщаме в пристрастени  към технологиите е много трудно. Сигурно е, че когато човек е пристрастен той губи връзката си с реалността, нещо което се наблюдава при хазартна зависимост и при употреба на психоактивни вещества. Нужно е обаче, да направим разлика между нуждата от употреба на технологиите, за да си свършим определена работа и използването им за да се успокоим, за да се чувстваме сигурни. Трудно е за разбиране и че пристрастеността към тях е болест, което води до промяна на мозъчната биохимия и структурните промени на мозъка. Пристрастените хора са болни и имат нужда от помощ. - Новото време с модерните технологии и по-различния начин на живот предлага нови възможности да бъдем несвободни. Зависимостта може да се разглежда като пряк път към емоция или усещане за нещо, което ни е много важно, а не можем да си го доставим по друг начин, или ни струва прекалено много усилия и ние избираме прекия път. Това може да се окажат различни само разрушителни действия като: пазаруване в определени магазини или сайтове, корекция на тялото и татуировки, ползване на интернет и компютър, виртуалните комуникации, новините по телевизията, сериали и въобще от телевизия, работохолизъм, тенорексия (вечно недоволство от тена си), порнография и виртуален секс, много други диструктивни поведения. - Пристрастяването е опасно. То се отразява негативно на всички сфери от живота на човек. Различното е че при пристрастяване към интернет е това изглежда безобидно. Детето или младия човек си е в къщи, не прави нищо нередно или опасно Често родителите не обръщат внимание какво всъщност прави в мрежата детето им, с кого и колко време. Всичко е въпрос на лична преценка, ако интернет се използва, за да се подобри реалния ни живот, то може да се счита, че това „добра употреба\", например - използваме месинджър, за да си уточним среща с приятели. Но ако избягваме среща на живо с приятелите си, за да си чатим с виртуален приятел, ако избягваме среша с приятелката си и предпочитаме да правим виртуален „секс\" , ако не отидем на работа , за да играем онлайн то това вече не е добра употреба. Ако времето в интернет е много повече от времето в което общуваме с реални хора, по-вероятно е да имаме вече проблем с прекаляването с интернет. - Това всеки родител го решава сам. По-важно е да има контрол над това, какво се случва в този виртуален живот. Скоро разговарях с майка, преминала през ада детето й да бъде зависимо от хероин. Сега години след като са се справили с този проблем я попитах какво е нужно да знае един родител, за да предпази детето си. Тя ми каза - доверието, което подаряваме на децата си може да ги убие. Формирането на самостоятелен и пълноценен човек, не означава да натоварваме децата си с безусловно доверие. Нужно е всичко да се проверява и тя ми разказа как нейното дете е започнало с хероин на пейките пред блока и тя нищо не е заподозряла, та нали като погледне през терасата и тя е там долу. Същото е и с виртуалния живот на децата ни, ние трябва да сме там и да знаем какво прави детето ни. - Всяко нещо, с което се прекалява може да е опасно. От една страна компютърните игри могат да подпомагат развитието на различни умения необходими на съвременното дете. От друга страна те не бива и не могат да заместят общуването с другите деца на площадката или стадиона. Прекаляването с компютърните игри се отразява негативно на уменията за общуване както с връстниците, така и с възрастните. Случва се децата да изгубят връзка реалността. Най-малкият пристрастен към компютърни игри, с когото съм се срещала беше на 13 години. Едно много умно момче от Северна България. То беше започнало да играе по 18 часа на ден Беше създало цяла стратегия как да си осигури време и пари за да играе повече. Всяка сутрин отива с баща си до училище, влиза и излиза след малко. После отива в зала, за която е откраднал пари от чантата на майка си. Знае разписанието на родителите си, кога и кой от къде се прибира, за да подържа възможността да играе повече. Месеци минават преди родителите изобщо да заподозрат какво се случва. Детето беше крайно изтощено, озлобено, то беше развило поведение подобно на поведението при употреба на психоактивни вещества. - Зависимостта е серозен проблем, който засяга всички области от живота на човек, а високото напрежение, в което живее зависимият и високите нива на стрес  – дистрес са напълно възможни да предизвикат физиологични проблеми и заболявания. Може да се каже, че когато близките намират поведението на пристрастения за проблем, те започват да търсят начини да помагат и това често не дава резултат, защото зависимият не е готов. Качествена промяна може да се случи, когато за самия зависим поведението е проблем и той започне сам да търси активно начин за справяне със зависимостта си. - Интернет и социалните мрежи са възможност, към която всеки може да се отнася по различен  начин. Преди време един баща ми разказа как всяко лято води децата си на палатки за две седмици, без ток, телевизия и интернет. Първите два дни били винаги кошмарни заради мрънкащи и недоволни деца. После някак си са си припомняли стари и съчинявали нови игри и ставало много забавно. Сами по себе си интернет и социалните мрежи могат много да улесняват достъпа ни до информация. Какво ще направим с нея е друг въпрос. - Първо да разговарят искрено за това с близките си и заедно да намерят най-правилния начин за преодоляване на зависимостта. Спорт, хоби, разговори с приятели и близки, различни дейности, които преди са доставяли удоволствие, са част от нещата, които биха подпомогнали освобождаването от тази зависимост. - Защо хората \"се харесват\" повече във Фейсбук, от колкото \"на живо\"? - В социалните мрежи е много лесно да манипулираме идеята за нас самите и да идеализираме този, с когото общуваме Там имаме време да обмисляме и да планираме. Истината е, че интернет връзките често създават проблеми. Ако мрежите се използват, за да се запознаваме с хората и да организираме реален контакт е по-възможно да създадем добро запознанство. Добре е да помним, че няма сигурен начин да знаем кой е от другата страна на екрана и малко предпазливост няма да ни навреди. Иван Петров  ", "date": "2018.09.26", "title": "Пристрастяването към нета и технологиите е новата дрога"}
{"url": "http://standartnews.com/biznes/raboti_se_po_stroezha_na_strategicheski_za_severna_i_severozapadna_balgariya_patishta-376116.html", "text": "През тази и през 2019 г. основните ни задачи са свързани с продължаване на строителството на автомагистралите „Хемус\" и „Струма\", със стартирането на проектите Калотина-София, Видин-Ботевград, Русе-Велико Търново и довършването на обходния път на Габрово, съобщи председателят на Управителния съвет на Агенция „Пътна инфраструктура\" инж. Светослав Глосов пред участниците в Осмия дискусионен форум „Строителството през 2019 година - перспективи и предизвикателства\". Глосов заяви, че успешното внедряване на тол-системата за превозните средства над 3,5 тона от 16 август 2019 г. и на електронната винетка за леките автомобили от 1 януари догодина е кауза за целия екип на пътната администрация. С въвеждането на новия финансов модел ще се осигури в пъти по-голям ресурс за модернизиране на инфраструктурата, за нейното поддържане и изграждането на ключови пътни направления. Председателят на УС на АПИ посочи, че в края на август е открита тръжната процедура на най-дългоочаквания и може би най-трудоемък като подготовка и изпълнение проект, свързан със строителството на АМ „Струма\" през Кресненското дефиле. Срокът за подаване на офертите за лот 3.2 - платното за София в участъка между Крупник и Кресна, е през ноември. Глосов каза, че се надява в тръжната процедура за избор на изпълнител при изграждането на най-сложния участък от автомагистралата да участват редица български строителни компании. Той съобщи още, че до края на настоящия строителен сезон бъде готова отсечката от Кресна до Сандански и с това АМ „Струма\" ще се удължи с още 24 км. Председателят на УС на АПИ запозна участниците във форума и с проектите, свързани с развитието на пътната инфраструктура в Северна и Северозападна България. В момента се изграждат близо 26 км от АМ „Хемус\". Работи се от двете страни на автомагистралата - в участъците между Ябланица и Боаза, и Белокопитово-Буховци в посока Търговище. Целта ни е цялата автомагистрала да е готова до 2024 г., подчерта инж. Глосов. Той съобщи още, че пътната агенция работи по подготовката и стартирането в кратък срок на търгове за общо 137 км от АМ „Хемус\". До края на годината ще бъде обявена обществена поръчка за строителство на 3 участъка с обща дължина близо 52 км за около 494 млн. лв. Първият участък е Боаза-Дерманци, вторият е Дерманци-Каленик, а третият е от Каленик до пресичането с път II-35 Плевен-Ловеч. Работи се и по подготовката на търговете за проектиране и строителство (инженеринг) на още 3 участъка от АМ „Хемус\", с обща дължина 85 км за 700 млн. лв. Трите участъка са разположени между пресичането с път II-35 Плевен-Ловеч и кръстовището с път I-5 Русе-Велико Търново. Успоредно с доизграждането на „Хемус\" към Велико Търново планираме да започне и изграждането на автомагистралата „Русе-Велико Търново\", за да можем да се облекчи трафикът за Дунав мост и да се повиши пътната безопасност. Участъкът между Русе и Бяла е една от най-опасните отсечки в България с висока концентрация на тежки пътни инциденти, подчерта инж. Глосов. За съжаление плановете ни за откриване на тръжните процедури в момента са възпрепятствани от жалби на доклада за ОВОС пред Върховния админинтративен съд и делото е отложено за 26 октомври, каза председателят на УС на АПИ. Ключов проект за Северозападна България е направлението Видин - Ботевград, тъй като съществуващият първокласен път Е-79 отдавна не може да поеме трафика за Дунав мост ІI, отбеляза той. Изграждането на трасето ще започне от двата най-тежки участъка от Мездра до Ботевград и от Видин до Ружинци, които са общо 88 км. Това е малко повече от половината от общата дължина на направлението. Предстои стартирането на тръжните процедури за участъка между Мездра и Ботевград. Инж. Глосов допълни, че важен обект, за който има финансиране чрез Механизма „Свързана Европа\" на ЕК е автомагистралата „Калотина - София\". Общата й дължина е 48 км. Изграждането й е разделено на три участъка. Единият от тях ще се финансира чрез Механизма „Свързана Европа\", а останалите два ще се изпълнят със средства от републиканския бюджет. Предстои подписването на договорите с избраните изпълнители за участъците между ГКПП „Калотина\" и Сливница. Пред медиите инж. Глосов съобщи, че предстоят локални ремонти в участъка между Чирпан и Стара Загора на АМ „Тракия\", в който от началото на седмицата скоростта на движение заради неравности е ограничена до 90 км/ч. До началото на зимния сезон ще се извършат локални ремонти, а през следващата година ще се направи ремонт на отсечката, въведена в експлоатация през 2007 г., каза инж. Глосов. Той посочи, че за обновяването й ще са необходими сериозни средства и припомни, че за ремонта на 22 км от АМ „Тракия\" между 134-ти и 156-ти км, завършен преди началото на лятото, са вложени около 40 млн. лв. За следващите 30 км ще са нужни много повече средства, категоричен е инж. Глосов.", "date": "2018.09.26", "title": "Работи се по строежа на стратегически за Северна и Северозападна България пътища"}
{"url": "http://standartnews.com/biznes/parnoto_i_toplata_voda_shte_poskapnat_s_mezhdu_2_i_9_ot_1_oktomvri-376109.html", "text": "С между 2 и 9 процента се очаква да се повишат сметките за парно и топла вода от 1 октомври. Увеличението ще е различно за отделните градове. Основният аргумент за повишаването на цената на топлинната енергия е планираното увеличение на природния газ от 13,89 на сто от 1 октомври. Разчетите на енергийния регулатор, посочени в доклада относно изменение на цените на енергията, произведена от централи с високоефективно комбинирано производство на електрическа и топлинна енергия във връзка с изменение на цените на природния газ от 01.10.2018 г., показват, че от началото на другия месец се очаква поскъпването на топлинната енергия  в София да е с 9,97 на сто, докато в Пловдив ще е 8,57 процента. Между 4 и 6 процента ще се повиши топлинната енергия в Бургас, Плевен, Враца, Велико Търново и Разград. Във Варна  с 2,28 процента. Промяна в цената на парното от 1 октомври не се очаква в Русе, Перник, Сливен и Габрово, защото топлофикациите в тези градове работят на въглища. Цената на топлинната енергия се увеличи от 1 юли, така че второто поредно увеличение ще се усети най-вече след 1  октомври, защото през лятото потребителите ползват само топла вода, но не и парно. По този начин, след второто поредно увеличение на цената за топлинна енергия сметките за парно и топла вода от 1 октомври ще се повишат средно с над 16 на сто за София, в Пловдив - над 9 на сто, в Плевен - с около 20 на сто, Бургас - с около 22 на сто, във Варна - с около 8 на сто. Окончателното решение за цената на топлинната енергия ще бъде взето на 1 октомври на закрито заседание в КЕВР.", "date": "2018.09.26", "title": "Парното и топлата вода ще поскъпнат с между 2% и 9% от 1 октомври"}
{"url": "http://standartnews.com/mneniya/pazarat_si_otmashtava_za_komandvaneto_na_tsenite-376125.html", "text": "Идеята на ВМРО за фиксирана надценка за основни хранителни продукти ме върна много назад. Върна ме в едни години, в които в едни големи сгради във всички градове се решаваше какво ще се произвежда, колко ще струва, казваше се колко апартамента може да има едно семейство, казваха се много други неща. Смятам, че това предложение няма нито икономическа логика, нито има някаква пазарна възможност да бъде въведено. По-скоро според мен има чисто PR цел, защото предлагащият го знае, вероятно знае, че не може да бъде постигнато такова нещо. Този подход, който се предлага – да увеличиш потреблението на хората чрез ограничаване на производителите, просто е улица без изход. Ако искаш да помогнеш на хората да живеят по-добре, Защото стигнеш ли до този подход да регулираш цените, пазарът ще ти го върне тъпкано – просто в един момент ще доведе дефицит. В България има модел, и то това е европейска програма, при която се предоставят храни на нуждаещи се хора. По определени показатели са избрани тези граждани и на тях им се предоставят безплатно хранителни пакети. Следователно, ако искаш да помогнеш на най-нуждаещите се, просто анализирай плюсовете и минусите на тази програма, т. нар. „Хранителни пакети\". Разшири я, дай възможност на нови групи хора да бъдат включени в нея и тогава ще постигнеш тази цел, която искаш: да подкрепиш най-нуждаещите се. Но да въвеждаш изкуствени параметри на цени, да ограничаваш печалба? На пазара може да се действа само с пазарни механизми. Това важи и за предложението на земеделския министър търговските вериги да продават хляба без печалба. Извинявайте много, ама да кажем: „Продавайте хляба без печалба\" ! На кого? Част от големите вериги продават на дребните търговци. Значи ще отиде някой дребен търговец, ще купи 200 хляба без печалба и след това ще сложи своята печалба, и ще го продаде отново на крайния потребител. Няма логика. Не само няма логика – няма да срещне никаква подкрепа. Какво ще направи голямата верига? Ако по някаква причина го стиснем за врата търговеца от голямата верига и го накараме да продава без печалба хляба, той ще вдигне печалбата на брашното, ориза и захарта, така че да си изкара печалбата от хляба, която по някаква причина съм го принудил частично, временно или при някакви условия да не я обявява. Такава намеса на държавата в пазарната икономика според мен надхвърля разумните граници. Трябва да има държава, разбира се, и в търговията, трябва да има контрол, но да почнеш да диктуваш е прекалено. Според мен и тези, които настояват за подобни идеи, също знаят, че това е малко удар в празно пространство. Търси се явно омекотяване на напрежението с подобни предложения. Пазарът наистина има своите закони – аз не казвам добри или лоши, но има своите закони. Всъщност вече на много места цената на хляба си беше коригирана в последните няколко седмици или месец. И сега какво ще направим? Ще натискаме големите вериги, за да се юрне народът да купува от големите вериги и хляб, за да могат малките производители да бъдат принудени да се върнат обратно цените. Ако има спекула, ако има свръхпечалба, ако има неразумно определяне на цените при малките производители на хляб, купувачът сам ще намери решение, което да доведе до равновесие цената. Подобни такива намеси, в които ще казваме на търговеца колко да продава, според мен не е най-разумната мярка. Заради кризата след 2008 г. на стоки, на енергия, на труда, имахме години на замразяване на минималната работна заплата. На всички беше ясно, че е временно решение, че рано или късно ще се стигне до ситуация, в която отново пазарът ще стигне някакво друго равновесно положение. В продължение вече на може би стана повече от година енергоносителите, петролът, газта се увеличават на световните пазари. В такава ситуация държава, която е изцяло зависима от вноса на енергоносители, много трудно може да заявява „Не, няма да увеличавате цените\" или нещо от тоя род. Мисля, че сме в период следкризисен, в който потреблението и от страна на промишлеността, от страна и на бита нараства, което ще доведе и до нарастване на някои от цените. Дали ще ги мотивираме новите цени на доматите с петрола – вече е друг въпрос. Човек ще помисли, че ги поливаме с бензин доматите. Но извън шегата, влизаме в такъв, посткризисен период, в който трябва да очакваме и ръст на цените, трябва, между другото, да очакваме и ръст на инфлацията, което ще доведе до естествен натиск за увеличаване и на цената на труда, т.е. за скок на заплатите. Винаги сме в ситуация, в която пазарът реагира много по-бързо, отколкото реагира работодателят спрямо работниците си или държавата спрямо бюджетните служители. Никак не беше случайна и тази радваща няколкостотин хиляди души новина за увеличаване на бюджетните заплати през следващата година. Именно защото разчетите сочеха подобен ръст на енергоносители, с всички последици по-нататък върху практически всички стоки, включително и хранителните. И сигурно чисто изпреварващо беше лансирана идеята за ръст на заплатите в бюджетната сфера. (Пред Агенция Фокус)", "date": "2018.09.26", "title": "Пазарът си отмъщава за командването на цените"}
{"url": "http://standartnews.com/biznes/1100_migranti_potarsili_ubezhishte_v_balgariya_ot_nachaloto_na_2018_g-376121.html", "text": "1100 мигранти са потърсили убежище у нас от януари до август 2018 г., предимно от Сирия, Ирак и Пакистан. 53 на сто от тях са мъже, 11 на сто са жени и 36 на сто са деца, предимно неграмотни, без никакво образование. Данните представи лидерът на КНСБ Пламен Димитров по време на международна конференция \"Интеграция на мигрантите на пазара на труда\", организирана от Европейската конфедерация на профсъюзите и КНСБ, съобщиха от пресцентъра на КНСБ. От всички търсещи убежище у нас на 217 души е предоставен статут на бежанци. 692 са случаите на прекратено производство по получаването на такъв статут. Димитров е посочил, че интеграцията на мигрантите на пазара на труда е най-горещата тема в ЕС. Лидерът на КНСБ е изразил убеждение, че темата за мигрантите изглежда по различен начин в отделните държави, народи, организации, които се опитват да намерят най-важното решение за убежище на всички хора, които бягат от война, народни бедствия и стихии, за да могат да намерят баланса на местните пазари на труда. Димитров е изтъкнал, че има много добри решения, но за него основното е, че европейските лидери, правителства и Европейският съюз трябвало отдавна да намерят решения, които до момента липсват. Според Пламен Димитров, цитиран в съобщението, за успешното интегриране на пазара на труда е необходим подход, обединяващ множество участници, който включва публични органи, службите по заетостта, социалните и икономически партньори, бизнес организациите, търговско-промишлените предприятия, занаятчийските камари, работодателите, доставчици при образование и обучение и организациите на гражданското общество, при пълно зачитане на ролята и компетентностите на всеки един от участниците. Председателят на Българската търговско промишлена палата (БТПП) Цветан Симеонов е коментирал, че темата за мигрантите вълнува всички в ЕС, но има различни измерения в различните страни. Симеонов е припомнил, че за 2013 г. убежище са потърсили 7 000 бежанци, за 2014 - 11 000, 2015 - 19 000, 2016 - 20 000. Крайната цел на мигрантите не е България, тя е различна дестинация, е посочил Симеонов и е добавил, че в Центъра за бежанци са настанени над 600 души при капацитет от над 5 000 места. Основните групи на мигрантите са от местата с военнополитически конфликти. Те са с много ниска или без никаква квалификация, е добавил той. Мигрантите, получили заетост в България, са 50 души по данни от 2016 г. Симеонов е допълнил, че за България са нужни висококвалицирани специалисти от мигрантите, които да се интегрират на пазара на труда, но постигането на подобна цел би било много трудно.", "date": "2018.09.26", "title": "1100 мигранти потърсили убежище в България от началото на 2018 г."}
{"url": "http://standartnews.com/biznes/parlamentat_reshi_da_ima_predpriyatiya_na_sotsialnata_i_solidarnata_ikonomika-376117.html", "text": "Парламентът одобри създаването на предприятия на социалната и солидарната икономика. Депутатите приеха на първо четене правителствения Законопроект за предприятията на социалната и солидарната икономика. Негови субекти са кооперациите, юридическите лица с нестопанска цел и социалните предприятия. В мотивите е посочено, че стратегическата цел е обособяването, развитието и насърчаването на стопански отрасъл, който се характеризира преимуществено със социална насоченост и чиято основна цел е генериране на положителна социална добавена стойност по посока заетост, жизнен стандарт и социално включване на уязвими групи от населението. С изпълнението на стратегическата цел близо 2% от БВП на страната следва да бъде постигнат до 2021 г. чрез дейността на предприятия от социалната и солидарна икономика. Подобен закон до момента не съществува в националния правен мир, посочват от Министерския съвет. Той е първи по рода си и има за цел да регулира материя, която до момента е застъпена в различни правни документи, но не е консолидирана. Разходите за осъществяване на дейностите по новия закон няма да доведат до необходимост от допълнителни финансови средства от държавния бюджет. Проектът предвижда и промяна в Закона за корпоративното подоходно облагане. Така в признатите за данъчни цели счетоводни разходи за дарения в размер 10% от положителния счетоводен финансов резултат се включват и даренията в полза на социалните предприятия, вписани в Националния регистър на социалните предприятия. Основните акценти в законопроекта са увеличаване броя на социалните предприятия и произвежданата продукция; повишаване потребителското търсене на стоки и услуги, произвеждани и предоставяни от социални предприятия; подобряване на административния капацитет за управление и реализиране на политиката по социална икономика чрез обучения на заинтересованите страни. Предвижда се обособяване на структура, отговорна за реализирането и развитието на политиката по социална икономика, което може да стане не по-рано от края на 2018 г., както и създаване на Национален регистър за социалните предприятия в България. В законопроекта е залегнало създаване на отличителна сертификационна марка за тях, техните стоки и/или услуги. Тази марка се предоставя за безвъзмездно ползване от социалните предприятия, вписани в регистъра. Същевременно се предвижда разработване на механизъм и методика за измерване на социалното въздействие на предприятията от социалната и солидарната икономика. Въвеждат се критерии, които позволяват на дадено предприятие да е правно признато като социално и да ползва предвидените в проекта насърчителни мерки.", "date": "2018.09.26", "title": "Парламентът реши да има предприятия на социалната и солидарната икономика"}
{"url": "http://standartnews.com/balgariya/potvardiha_che_sa_nuzhni_155_miliona_lv_za_2019_g_za_da_padne_tavanat_na_vsichki_pensii-376123.html", "text": "Отпадане на тавана на всички пенсии би струвало допълнително 155 милиона лева за 2019 година, каза управителят на НОИ Ивайло Иванов по време на дискусия в парламентарната социална комисия. Комисията по труда и социалната политика обсъжда искане на инициативен комитет от пенсионерски организации. Едно от исканията на пенсионерите е през 2019 година да падне таванът на всички пенсии, а не само на новоотпуснатите, както е заложено в Кодекса за социално осигуряване. Пенсионерите искат още преизчисление на всички пенсии с актуален среден осигурителен доход, както и минималната пенсия за осигурителен стаж и възраст да стане от 1 януари 2019 година 55 процента от минималната работна заплата. Необходимата сума за всички искания на пенсионерските организации е един милиард и 645 милиона лева за 2019 година. За преизчисление на пенсиите със средния осигурителен доход за 2018 година са необходими - един милиард и 440 милиона лева, за увеличението на минималните пенсии за осигурителен стаж и възраст са необходими - 50 милиона лева, за отпадането на тавана на пенсиите са необходими допълнително 155 милиона лева, уточни управителят на НОИ. По думите му това би увеличило общите разходи за пенсии за 2019 година до над 11,5 млрд. лева, което е над 10,3 от прогнозния брутен вътрешен продукт за 2019 година. Трансферът за покриване на недостига от средства ще надхвърли 5 процента от БВП при прогноза около 3,7 за 2019 година. Социалният министър Бисер Петков обясни, че твърденията, че ограничаването на пенсиите от таван е противоконституционно, са отхвърлени от компетентните органи - по това са се произнесли Европейският съд за правата на човека и Комисията за защита от дискриминацията. Той подчерта, че е важно да се обсъди дали отпадането на тавана на пенсиите може да бъде поето като допълнителен разход от ДОО от държавния бюджет. Бисер Петков допълни, че изчислените размери на някои от старите пенсии без таван са смущаващи за общото разбиране за размера на пенсиите. Министърът смята, че става дума и за предвидимост, която законодателството, особено това в областта на пенсиите, трябва да има. Той допълни, че в 18 държави членки на ЕС има ограничения на размера на пенсиите - или като абсолютен размер, или като референтна стойност, или някакъв друг регулатор. Бисер Петков съобщи, че в проекта на Държавното обществено осигуряване за следващата година ще бъде заложено осъвременяване на пенсиите с 5,7 на сто, което е по-съществен ръст от предходните години и той се обуславя от по-високия темп на нарастване на средния осигурителен доход. Според него презчисляването на всички пенсии с актуален осигурителен доход за 2018 г. би увеличило съществено разходите за пенсии на ДОО и би нарушило финансовата устойчивост на пенсионната система, която с последните изменения в КСО е стабилизирана - нивата на дефицита са почнали да намаляват. Устойчивостта на всеки пенсионен фонд е предпоставка да посреща бъдещи задължения, заяви министърът. Светлана Ангелова от ГЕРБ също смята, че финансовата стабилност ще даде сигурност и за бъдещите поколения. Тя подкрепя всяко увеличение на доходите на възрастните хора, но смята, че за да се изпълнят тези искания трябва да има или драстично увеличение на осигурителната вноска и данъците, или съкращения. По думите й борбата с бедността не трябва да бъде само приоритет на пенсионната политика, а да е пакет от мерки на всички системи. Предложените мерки ще имат положителен ефект върху доходите на пенсионерите, но той ще е неустойчив, а цената, която трябва да плати обществото, ще бъде непосилна, заяви Ангелова. Георги Гьоков от БСП смята, че дискусията незаслужено се измества само върху отпадането на тавана на всички пенсии, което той намира за справедливо, но не единствено важно искане. Гьоков попита справедлива и адекватна ли е една пенсионна система, която осигурява средна пенсия от 340 лева при среден осигурителен доход 850-900 лева. Исканията на тези пенсионерски организации отразяват 100 процента исканията на пенсионерите в България, заяви депутатът. Той допълни, че е справедливо преизчисление на пенсиите, ако не със средния осигурителен доход за 2018 година, то поне с по- актуален. Председателят на социалната комисия Хасан Адемов подчерта, че комисията изготвя становища по внесени законопроекти, а не по меморандуми. Васил Върбанов, председател на инициативния комитет от пенсионерски организации, внесъл предложението, заяви, че над 2 милиона пенсионери са със средна пенсия от 321 лева, каквато е в момента линията на бедността. Според него исканията са реалистични и наложителни.", "date": "2018.09.26", "title": "Потвърдиха, че са нужни 155 милиона лв. за 2019 г., за да падне таванът на всички пенсии"}
{"url": "http://standartnews.com/balgariya/kevr_shte_bade_posledna_instantsiya_za_sdelki_s_dyalove_na_energiyni_druzhestva-376108.html", "text": "Комисията за енергийно и водно регулиране (КЕВР) ще бъде последна инстанция за сделки с дялове на дружества, осъществяващи пренос и разпределение на електрическа енергия и газ. Това решиха депутатите при окончателното приемане на промени в Закона за енергетиката. От ДПС се обявиха против промените. Според Рамадан Аталай това е намеса на държавата в частно-правни отношения: „Няма как да подкрепим поредното закононарушение. Става въпрос, че КЕВР, при намесата си при 20% продажба на част от акциите, вече няма да се изисква да бъде само за онези предприятия, които нарушават националната сигурност\". Делян Добрев от ГЕРБ защити промените с аргумента, че Комисията не получава ново правомощие, а само се уточнява вече съществуващо: „За да не се лутат регулаторните органи в България кой след кой трябва да се произнесе и всеки да чака другия да се произнесе преди него, ние тука казваме, че КЕВР се произнася последна\". Красимир Янков от БСП подкрепи аргументите на ГЕРБ: „Ние, като парламентарна група, знаете, че уличихме, на база съмнения, нередности и заплаха за сигурността на тази енергийна система по електроразпределителното дружество ЧЕЗ. И смятаме, че държавата трябва да покаже силата да защити гражданите\". Според Данаил Кирилов обаче намесването на конкретна фирма заплашва институционалната сигурност и ощетява държавния интерес: „Кои сте вие и кои сте уличили? Защо провокирате ЧЕЗ да търсят и да предявяват всякакви права по отношение на българския си партньор досега?\".", "date": "2018.09.26", "title": "КЕВР ще бъде последна инстанция за сделки с дялове на енергийни дружества"}
{"url": "http://standartnews.com/balgariya/ot_2019_g_vazlaganeto_na_obshtestveni_porachki_shte_stava_po_elektronen_pat-376106.html", "text": "Вицепремиерът Томислав Дончев каза по време на форум, че от началото на следващата година цялото възлагане на обществени поръчки ще става по електронен път. В началото ще е предизвикателство,  но след няколко месеца активна употреба ще улесни всички, каза Дончев по време на дискусионен форум \"Строителството през 2019 г. - перспективи и предизвикателства\". Той отправи призив не толкова към бизнеса, колкото към възложителите да възлагат умно, за което законът дава възможност. Това според вицепремиера означава, че когато се възлага ремонт, трябва да се има предвид не само цената, а да се мисли в перспектива от няколко години за това какви ще са разходите за експлоатация и поддръжка. По думите на вицепремиера, най-малодушният подход е възлагане на най-ниска цена. Този подход е сигурен, но добавената стойност от него е относително ниска, добави Томислав Дончев. Министърът на регионалното развитие и благоустройството Петя Аврамова заяви, че се очаква  строителство да бъде един от моторите на икономически растеж през 2019 г., защото ще се запазят добрите темпове на развитие в секторите \"изграждане на жилища\" и \"инфраструктура\". 2019 г. ще е ключова и за пътното строителство, каза министърът и изтъкна, че водещ приоритет остава безопасността на пътната инфраструктура. Тя информира, че от началото на месеца се работи по нормативни промени за гаранционните срокове за ново строителство и при ремонти на пътища.", "date": "2018.09.26", "title": "От 2019 г. възлагането на обществени поръчки ще става по електронен път"}
{"url": "http://standartnews.com/balgariya/zaporirali_imushtestvo_na_bivshiya_ministar_i_deputat_traycho_traykov-376105.html", "text": "Софийският градски съд е запорирал имущество на бившия министър на енергетиката Трайчо Трайков, който сега е общински съветник в София. Това е станало по искане на Комисията за противодействие на корупцията и отнемане на незаконно придобито имущество (КПКОНПИ), като лично председателят ѝ Пламен Георгиев съобщи това пред \"Нова телевизия\". \"Приключи проверката срещу Трайчо Трайков. Има несъответствие от 2,4 млн. лв. за 10-годишен период. До петък той трябва да декларира откъде има тези над 2 млн. лв. Това са пари, които лицето е използвало за купуване на недвижими имоти и борсова активност. Има запорирани два недвижими имота, студио, банкови сметки, акции и дялове\", коментира Георгиев. Проверката е започнала в началото на 2017-а и е заради обвинението за приватизация на по-ниска от пазарната цена на държавната една трета от акциите на енергийния оператор ЕВН. Сделката беше сключена, когато Трайков беше министър. Заведеното дело обаче бе върнато на прокуратурата от специализирания съд за доразследване. В момента тече 14-дневен срок, в който Трайков трябва да представи декларация пред КПКОНПИ за произхода на въпросните близо 2,4 млн. лв. Политикът има и един месец за възражения. Трайков трябва да докаже пред антикорупционния орган законността на доходите си. Ако не успее, комисията ще пристъпи към отнемане на запорираното имущество. Георгиев коментира и разследването срещу семейство Арабаджиеви, по което работи комисията. \"Помогнахме на прокуратурата да се установи имуществото на тези лица. Трябва да се докаже, че има несъответствие, но това не може да стане по-рано от 7-8 месеца, защото те са имали много голяма икономическа активност, която трябва да се анализира\", допълни той. „Има сигнали за корупция срещу депутати от всички политически сили. Въпросът е дали ще можем да съберем достатъчно данни, които да предоставим на прокуратурата\", каза още Пламен Георгиев. Той каза, че и депутатът Делян Пеевски е бил проверяван вследствие на подаден до комисията сигнал. Тъй като срещу Пеевски няма повдигнати обвинения, експертите не можели да направят проверка по същество на цялото му имущество, а само по документи. Тя не установила никакви нередности.", "date": "2018.09.26", "title": "Запорирали имущество на бившия министър и депутат Трайчо Трайков"}
{"url": "http://standartnews.com/balgariya/regionalniyat_ministar_stranata_ni_shte_bade_golyama_stroitelna_ploshtadka-376107.html", "text": "Страната ни ще бъде голяма строителна площадка, на която под светлините на прожекторите ще строим пътища, тунели и мостове и ще разкрасяваме българските градове. Това каза министърът на регионалното развитие и благоустройството Петя Аврамова по време на Осмия дискусионен форум „Строителството през 2019 година – перспективи и предизвикателства\". „Ще се модернизират българските училища, а МРРБ ще бъде не само лоялен партньор на бизнеса, но и безпристрастен коректив\", заяви Аврамова. По думите ѝ ще бъдат обновени 53 училища, детски градини и университети в София. „16 образователни обекта, включително два университета в Пловдив, 20 обекта във Варна, 18 в Бургас, 12 в Русе, 8 във Враца, сред които и филиалът на Медицинския университет. Знам, че строителите чакат стартирането на проектите във ВиК отрасъла, които ще се финансират по ОП „Околна среда\". Процедурата за кандидатстване вече открита. Стойността на обектите, които ще се изграждат е над 1 млрд. лв. Очаква ни една добра и динамична година\", каза още Петя Аврамова. Подготвя се промяна в нормативната уредба. Бихме искали за първокласни, второкласни и третокласни пътища да направим промяна в завишение на гаранционните срокове, обяви още Петя Аврамова. „Нашият основен приоритет ще бъде качеството в строителството. Предстои ни изпълнението на много обекти през 2019 г. Ще стартират проекти за над 3 млрд. лв. Във ВиК сектора също ще има около 1 млрд. инвестиционни проекти, по които възложители ще бъдат операторите\", коментира Аврамова. По думите ѝ автомагистрала „Хемус\" е важна за Северна България за развитието на икономиката в този регион. „Очаква се 2024 г. да стане факт изграждането на тази магистрала. Важен е пътят Видин-Ботевград, както и връзката на Дунав мост 2 с магистралите „Хемус\", „Струма\" и „Тракия\"\", каза още Петя Аврамова. „Новият политически сезон започна динамично. Очаква се строителството да бъде един от мотор на икономическия растеж през 2019 г. Смятам, че 2019 г. ще бъде ключова и за пътното строителства, защото в МРРБ беше дадена зелена светлина за близо 3млрд. лв. Нашият топ приоритет остава безопасността на пътната инфраструктура. АПИ извършва инвентаризация на пътищата, какво е състоянието на настилките, кои са най-проблемните участъци. Ще се приоритизират най-тежките трасета и ще бъдат заложени в бюджетите за следващите години\", заяви Аврамова и подчерта, че ще бъдат безкомпромисни към качеството на изпълнение на мостовите съоръжения. „Ще продължим с изграждането на АМ „Хемус\",, която е безспорен приоритет на правителството. До края на тази година се очакват да бъдат обявени обществените поръчки за още два участъка. Това са 137 км нови от АМ „Хемус\". Имаме политическа воля част от проектите да бъдат изградени с публично-частно партньорство. Общата прогнозна стойност на проектите е над 3 млрд. лв.\", каза още Петя Аврамова.", "date": "2018.09.26", "title": "Регионалният министър: Страната ни ще бъде голяма строителна площадка"}
{"url": "http://standartnews.com/balgariya/daynars_klub_balgariya_s_podkrepata_na_fibank_razrabotiha_kreditnata_karta_ot_novo_pokolenie_evolve-376119.html", "text": "Дайнърс клуб България, съвместно с Fibank, разработиха кредитната карта Evolve - продукт от ново поколение, съчетаващ в себе си най-добрите възможности, предлагани от два световни бранда - Diners Club International и Mastercard®. Картата Evolve предлага двойно повече възможности на своите притежатели. Evolve е първият продукт, обединяващ двата световни бранда, който съчетава в себе си удобството и сигурността на кредитна карта, клубна принадлежност и нови технологии. Обединявайки две картови системи в един продукт, притежателят на Evolve разполага с всички възможности на Diners Club International и Mastercard®, без да е необходимо да помни множество ПИН кодове, да следи различни лимити, извлечения и банкови сметки. Клиентите с кредитни карти Evolve сами могат да изберат кой от двата бранда - Diners Club® или Mastercard®, да използват при извършване на плащане. Притежателите на продукта, освен кредитна карта, получават и редица привилегии като: възможност за безплатен достъп и консумация до над 800 летищни салона в цял свят; участие в cashback програмата на Дайнърс клуб България, която им позволява възстановяване на 1% от реализирания оборот при търговци; включване във всички наградни програми, включително и Priceless програмата на Mastercard® за помощ при организиране на пътувания и резервации чрез Concierge програма; безплатна застраховка при пътуване в чужбина и множество регионални и международни програми за отстъпки. Картата се издава безплатно от Дайнърс клуб България и позволява безконтактни плащания в търговски обекти в България и чужбина, както и сигурност на плащанията в интернет чрез изполване на еднократна 3D парола. Всеки желаещ да получи кредитна карта Evolve може да избере една от трите разновидности - MasterCard Classic, Diners Club - Mastercard First Lady Pink и Diners Club - Mastercard First Lady Red. Новата кредитна карта Evolve бе представена на специално организирано събитие, на което присъстваха г-жа Ваня Манова - Мениджър на Mastercard за България и Македония, г-жа Севдалина Василева - Изпълнителен директор и член на УС на Fibank (Първа инвестиционна банка) и г-н Симеон Илиев - Изпълнителен директор на Дайнърс клуб България. „Първа инвестиционна банка отново затвърди позициите си на лидер във финансовите иновации на българския пазар. Смятам, че с обединението на предлаганите услуги от два световни бранда като Diners Club International и Mastercard® ще можем да осигурим още по-добро потребителско изживяване на клиентите.\" – заяви г-жа Севдалина Василева - Изпълнителен директор на Fibank.", "date": "2018.09.26", "title": "Дайнърс клуб България с подкрепата на Fibank разработиха кредитната карта от ново поколение Evolve"}
{"url": "http://standartnews.com/balgariya/premium_krosouvarat_infiniti_q30_e_perfekten_za_grad_i_planina-376137.html", "text": "Когато новото Infiniti Q30 излезе на пазара имаше колебания дали този първи компактен актив кросоувър ще допадне на претенциозните фенове на марката. Със сигурност обаче най-малкото Infiniti бързо събра хиляди обожатели. За България определено може да се каже, че този компактен SUV е перфектното решение, както за града, така и за дълго пътуване, а и за разходка в планината. Той е комбинация на спортен автомобил и хечбек с висока шофьорска позиция на кросоувър и много стилен дизайн, комбиниран с достатъчно пропорционално дълга колесна база. Q30 е с височина и габарити на SUV, но с пропорции и дизайн на купе, което определено има своите почитатели. Това прави и японската кола предпочината за тези които искат едновременно да имат SUV, а в същото време и да могат да шофират например в София без да се чудят как ще минат през някоя улица в ремонт, а и дали ще имат достатъчно място за паркиране. Шофьорите с мерак за повече спортно управление в Q30, вече ще разчитат на спортни седалки с интегрирани подглавници, които се предлагат за пръв път от Infiniti и имат регулиране в 8 посоки, както и в лумбалната зона, което е много важно. Q30 Sport има кожен волан, който е със специална изправена форма в долната част. Също така алуминиеви педали, които помагат за повече контрол в управлението, а в същото време правят шофьора и по-сигурен на пътя. Когато карате новото Infiniti винаги може да сте наясно с динамичните характеристики на модела благодарение на системата Active Sound Enhancement. Тя следи ускорението, предавателните числа, омекотява разликата в шума на двигателя и осигурява хармоничен звук при ускорение. Японският звяр минава и за най-тихия в компактния клас. При представянето му в София Натали Кавафян, регионален директор на Infiniti за Централна и Източна Европа прогнозира, че колата ще привлече премиум купувачи с модерен лайфстайл, който се отличава от останалите. Така и стана. За по-малко от 2 години Infiniti Q30 стана хит за любителите на луксозните кросоувъри. Още от първия миг в който потеглиш с Q30 се чувстваш сигурен, защото автомобилът е много стабиле на пътя благодарение на специално модифицираните амортисьори,  които са тествани многократно от японските инжинери преди да се постигнат оптималните настройки. В резултат на това управлението остава гладко. Твърдостта на шасито е подобрена, за да осигури на шофьора управление, което може да бъде усетено, а шумът - контролиран. Инженерите на Infiniti са създали за Q30 окачване, което е едновременно комфортно и прощаващо, без да е жертва на пъргавостта. Ходът на амортисьорите и твърдостта им е внимателно настроена, докато окачването отпред MacPherson оптимизира компактността. Отзад е избрана многоточкова система за по-добър контрол във всяка една ситуация. Именно това кара собствениците на новото InfinitiQ30 да се чувстват сигурни във всеки един момент при пътуването. В същото време им дават и увереност, че могат да стигнат до всяка една желана точка, независимо дали е в планината или около морето. В двигателната гама има на Q30 има разнообразни агрегати. В базовия модел се предлага 1,6-литров мотор с 90 кВт (122 к.с.) или 115 кВт (156 к.с.), а дизеловите са 1.5 литра и 2.2 литра, двата 4-цилиндрови, и с мощност 80 кВт (109 к.с.) и 125 кВт (170 к.с.) съответно. Специална лаунч версия с 2,2-литров дизелов двигател, задвижване на четирите колела, 7-степенна автоматична трансмисия с два съединителя и високото ниво на оборудване. Автоматичните предавки са плавни благодарение на 7-степенна трансмисия с два съединителя. Тя включва предварително предавката, за да се осъществи по-бърза смяна, а механичният режим за смяна с планки от волана позволява на шофьора да избира момента. Ускорението е равномерно благодарение на еднаквото разпределение на мощността, независимо дали тръгвате, или вече се движите бързо. Бързата смяна на предавки се осъществява в двата режима – автоматичен и механичен. Максималният въртящ момент е постоянен и не се променя. Така при потегляне имате чувството, че само за секунди излитате и останалите коли около вас бързо стават точки в огледалото. Освен 7-степенната автоматична трансмисия с двоен съединител ще се предлага и 6-степенна механична. Q30 разполага с множество интуитивни технологии, които подобряват управлението и осигуряват максимална сигурност, което е много важно в днешно време. Сред тях са Automatic park assistance с Around View Monitor (AVM) и Moving Object Detection (MOD), които правят Q30 един от най-лесните за управление автомобили в премиум компакт сегментa. Blind Spot Warning осигурява повече безопасност, като предупреждава шофьора за други автомобили в сляпата зона. Чрез тази екстра може да сте сигурни, че няма да засечете автомобил, който е от ляво или дясно. Системата Forward Collision Warning с Forward Emergency Braking намалява стреса при управление в тежък трафик. Auto High Beam Assist е високоинтуитивна технология, която подобрява сигурността и увереността по време на шофиране през нощта. Intelligent Cruise Control осигурява безопасна дистанция от колата отпред. С други думи множеството екстри и в този модел на Infiniti ви гарантират, че ще се движите безопастно, бързо и в същото време няма да останете незабелязан. Не случайно марката е любима у нас както на футболист №1 за всички времена Христо Стоичков, така и на ски легендата Петър Попангелов (на снимката). В България Q30 се предлага с пет двигателя. Дизеловите са два – 1,5-литров със 109 к.с. и 2,2-литров със 170 к.с. Бензиновите версии са три, базирани на 1,6-литров турбо мотор – със 122 к.с. и 156 к.с. Двулитровият връх в гамата е с 211 к.с.", "date": "2018.09.26", "title": "Премиум кросоувърът Infiniti Q30 е перфектен за град и планина"}
{"url": "http://standartnews.com/balgariya/maya_manolova_kategorichna_che_vseki_grazhdanin_tryabva_da_ima_svoy_dogovor_s_vik_-376104.html", "text": "Всеки гражданин да има индивидуален договор с ВиК оператора, настоява омбудсманът Мая Манолова. Според нея така ще се реши проблемът с липсата на справедливост при определянето на сметките за вода. „Освен собственото си потребление, отчетено от индивидуалния водомер, гражданите трябва да плащат допълнителен разход за общо потребление, който се сформира по несправедлив начин. Става дума освен за технологическите загуби, и за натоварването на добросъвестните потребители с част от сметките на тези, които нямат водомери, чиито водомери са неизрядни или са декларирали, че не обитават едно жилище, но реално там се потребява вода. Всички тези суми се разпределят върху добросъвестните платци\", изреди Манолова в интервю за бТВ. Според омбудсмана проблемът е, че при разпределянето на отговорностите всички задължения и ангажименти падат върху потребителите. „ВиК дружествата нямат абсолютно никакви ангажименти. Когато има кражба на вода, всъщност ВиК дружеството нищо не губи, защото етажната собственост плаща от джоба си през това общо потребление. Така дружеството няма интерес да отчита и контролира реално\", отбеляза Манолова. „Нормите в България обикновено се пишат в полза на монополистите. Важният баланс в интересите между потребителите и монополистите не се спазва\", допълни омбудсманът. По думите ѝ тези, които плащат най-много вода, поемат и най-голяма част от сметката. Затова тя настоява наредбата да бъде променена. „Плащаме и течовете, и авариите, всичко се стоварва върху главата и джоба на потребителя. Трябва да се създаде заинтересoваност във ВиК дружествата да съблюдават за спазването на закона, да отчитат реалното потребление и да осъществяват контрол. Тъй като в момента гражданите плащат сметките и на нередовните, ВиК дружествата нямат подобрен интерес\", посочи Манолова. Според омбудсмана не е нормално парното да поскъпва при повишаването на цената на природния газ, тъй като когато неговата цена намалява, сметките на парно не падат. „Заради тази политика на регулатора се стига до ситуации, при които , по признание на самия КЕВР, например „Топлофикация София\" има надвзети суми за един ценови период в рамките на 18 млн. лева от столичани зарази несъответствие между повишаването, респективно намаляването, на цената на природния газ и на парното\", коментира Манолова. Тя допълни, че същата цена на природния газ е била определена през юли 2015 г., каквато ще бъде определена след повишението от регулатора сега. „Цената на парното през 2015 г. е обаче е била 74 лв., а сега след увеличението, което се предлага, тя ще стане 93 лв. Тоест разликата е 20 лв., при положение че инфлацията от 2015 г. до октомври 2018 г. е в рамките на 5%, тоест 4 лева. В момента плащаме 25% по-висока цена на парното при същата цена на природния газ\", изчисли Манолова.", "date": "2018.09.26", "title": "Мая Манолова категорична, че всеки гражданин трябва да има свой договор с ВиК"}
{"url": "http://standartnews.com/balgariya/maya_manolova_i_shefat_na_kevr_krastosaha_shpagi_za_novata_tsena_na_gaza-376110.html", "text": "В докладите на Комисията за енергийно и водно регулиране (КЕВР) за повишаване на цените на парното не се съдържа анализ защо се налага увеличението и не се правят експертни оценки. Това каза омбудсманът Мая Манолова пред журналисти след заседанието на КЕВР, където беше обсъден доклад за цените на топлинната енергия от 1 октомври. \"Факт е, че при повишаването на цената природния газ се повишава и цената на парното по правило, но в случаите, когато цената на природния газ намалява, цената на парното остава същата\", добави Манолова. Тя даде за пример, че преди една година, когато цената на природния газ е спаднала с 8 процента, това не се е отразило по никакъв начин на цената на парното. Мая Манолова добави, че цената на природния газ през 2015 г. е била равна на цената, която беше предложена на вчерашното заседание на КЕВР. Омбудсманът припомни, че от 1 юли 2015 г. цената на природния газ е била 484 лв., докато сега КЕВР предлага цена от 456 лв., но като се добавят разходите за пренос и достъп цената става същата - 484 лв. По думите й през юли 2015 г. цената за парното на столичани е била 73,98 лв., докато сега предложението на КЕВР е за 92,80 лв. \"Разликата е 20 лв., или става дума за над 20 процента разлика\", посочи Манолова. Тя изчисли, че инфлацията от 2015 г. досега е в рамките на 5 процента. Затова тя попита КЕВР защо при една и съща цена на природния газ спрямо 2015 г., сега цената на парното е с над 20 процента по-висока. Становището на омбудсмана е, че увеличението на природния газ не трябва да води до увеличение на цената на парното, защото тя и в момента е по-висока при същата цена на природния газ от преди две години. Всички експерти на националния омбудсман били поканени да отидат в съответните дирекции за природен газ и електроенергия, за да се запознаят с данните, които се подават от заявителите и да ги проверят, заяви от своя страна шефът на КЕВР Иван Иванов, след упреците на Манолова, че в докладите на КЕВР липсва достатъчно аргументация и отчет за повишението на цените на природния газ и топлинната енергия. Иванов информира, че докладите съдържат и търговска тайна и затова разгласяването на тази информация подлежи на санкции, ако дадено лице я разгласи публично. В отговор на това, че цената на парното е с 20 процента по-висока в сравнение с 2015 г. Иванов изтъкна, че \"Топлофикация - София\" от 2015 г. до 2018 г. е извършила модернизация и подмяна на турбини на обща стойност 60 млн. лева. \"Това са инвестиционни разходи, които не могат да не бъдат признати, защото се правят, за да бъде подсигурено подаването на топлоенергия на потребителите\", допълни Иванов. Той припомни, че до 2015 г. хората са плащали т. нар. \"данък социално спокойствие\", което означавало, че при повишаването на цената на природния газ цената на топлинната енергия се е задържала за големите градове. Но това е ставало за сметка на цената за електроенергията. Според председателя на КЕВР това е било изключително несправедливо и поради тази причина е било отменено. Освен това през 2015 г. \"Топлофикация-София\" не е платила за квоти, докато сега КЕВР признава 12 млн. лева, които са платени от столичното топлофикационно дружество за въглеродните емисии и този разход също няма как да не бъде признат.", "date": "2018.09.26", "title": "Мая Манолова и шефът на КЕВР кръстосаха шпаги за новата цена на газа"}
{"url": "http://standartnews.com/balgariya/zdravniyat_ministar_predlaga_dva_alternativni_modela_za_zdraveopazvaneto-376114.html", "text": "Министерството на здравеопазването за момента предлага два алтернативни модела за бъдещо развитие на здравеопазването. Това каза ресорният министър Кирил Ананиев по време на Национална кръгла маса, посветена на бъдещето на здравеопазването. Той изтъкна, че промяната в здравно-осигурителния модел е належаща. \"Новият модел, който изберем, трябва да работи за българските пациенти\", посочи той. Министър Ананиев каза, че е необходимо да се достигне до висока степен на съгласие и след това да се предприемат мерки е законодателството. Здравният министър постави двата нови модела на публично обсъждане пред парламентарни и извънпарламентарни политически сили, съсловни, пациентски и научни организации, ресорните комисии към парламента и обществеността. \"Надявам се заедно да отчетем плюсовете и минусите и да изберем модел, след чието влизане в Народното събрание да не започват тепърва дебати, а да сме убедени, че избраният модел ще работи за хората\", коментира министър Ананиев. Едно от предложенията за бъдещата реформа в здравното министерство е НЗОК да финансира лечение на пациентите до 700 лв., а всичко нагоре да се поема от застрахователни фондове. За целта специалистите предлагат въвеждане на задължителна месечна здравна застраховка от 12 лева, която също ще се разпределя на социален принцип като 8-процентната вноска. \"В тавана от 700 лева пациентите също ще имат съучастие. НЗОК ще покрива 85% от тази стойност, а останалите 15% пациентите ще плащат кеш или чрез допълнително доброволно застраховане. Според нас това ще облекчи пациентите\", посочи Ананиев. Другият вариант, предложен от министър Кирил Ананиев, предвижда пълна демонополизация на НЗОК. „Това е ново законодателство, избор, преценка, стандартизация на самите процеси, гаранции за сигурността на средствата\", каза той. По думите му демонополизацията на здравния фонд дава възможност за съревнование и конкурентност. \"Това е философия на промяна, която се нарича заместващо осигуряване - не в един национален фонд, в който се осигуряват всички, а в заместващи - ти да избереш къде\", каза Ананиев. \"Готови сме на конструктивен разговор, нови предложения и критика в името на българския народ\", обясни той. При новите модели на здравната система се предвижда пациентите да могат да изберат своя осигурител, дали това да е НЗОК или застраховател. При фалит на застрахователя НЗОК поема разходите за осигуряване на пациентите, обясни още Кирил Ананиев. „Съгласен съм, че трябва да имаме поглед напред за 10-15 години, а не за близките 2-3. За да направим този поглед, трябва да прегледаме характеристиките на новите модели\", каза той. Според него в момента в България има солидарен задължителен осигурителен фонд. Той се изразява със задължителна осигурителна вноска от 8% върху доходите, персонални вноски, съхранявани в неперсонализирани сметки. По думите му държавата заплаща за определени групи от населението, сумата се заплаща от НЗОК изцяло за сметка на солидарно-осигурителния фонд. \"Това е система сравнително лесна за управление\", обясни Ананиев. Като недостатък на сегашната система, той посочи, че нарастват изразходваните публични средства, а е ниска удовлетвореността на пациентите от ефекта на лечението. Според него предимствата в двата нови модела за здравната система са: Пациентите сами да избират как да се осигуряват - дали към НЗОК, или от застраховател, като при фалит на застрахователя НЗОК поема разходите за осигуряване на пациентите. \"Пациентите могат сами да избират своя осигурител\", каза още той.", "date": "2018.09.26", "title": "Здравният министър предлага два алтернативни модела за здравеопазването"}
{"url": "http://standartnews.com/balgariya/82_ot_balgarite_sa_nedovolni_ot_deystvashtiya_model_za_patna_bezopasnost-376111.html", "text": "Сега действащият модел на практически споделена отговорност между институциите се възприема като основен проблем в обществото, когато става дума за пътна безопасност. 82% го оценяват негативно, едва 10 на сто позитивно, а 8% не могат да преценят. Това са изводите от ново независимо проучване на \"Галъп интернешънъл\", проведено сред 932 души между 12 и 14 септември. Качеството на пътищата също се оценява ниско. Повод за сондажа е повишената напоследък чувствителност по темата с пътната безопасност. Хората търсят нов цялостен модел за пътна безопасност. Затова и мнозинство от 74% оценява ниско действащото законодателство по темата. 21% го оценяват положително, а останалите не могат да формират мнение. Ясно личи генералното обществено раздразнение по тези въпроси. Това обяснява и недоволството от формите на контрол у нас. 73% ги оценяват като незадоволителни, а само 24% дават положителна оценка. Останалите не могат да преценят. На този фон високо изглежда недоволството и към качеството на пътищата в България – цели 87% срещу 9% са дали положителен отговор. 4% не могат да преценят. Наскоро в друго изследване на \"Галъп интернешънъл\" се оказа, че българите поставят оценка \"Среден 3,15\" на пътищата у нас.", "date": "2018.09.26", "title": "82% от българите са недоволни от действащия модел за пътна безопасност"}
{"url": "http://standartnews.com/balgariya/surogatno_maychinstvo_i_spravyane_s_bezplodie_predstavyat_na_izlozhenie_v_ndk_-376122.html", "text": "Абсолютно безплодие няма и нашият опит досега го доказва, твърдят лекарите-специалисти от украинския Център за човешка репродукция BioTexCom, които тази година ще участват в първото по рода си в България болнично изложение Expo Hospitals 2018, което ще се проведе на 6-7 октомври в НДК при вход свободен. Центърът е прочут с успехите си при решаването на проблема с безплодието, с подготовката и осъществяването на процеса на сурогатно майчинство и с доверието, което са успели да постигнат сред пациентите си. Докторите в Центъра използват най-новите техники и методи за лечение на безплодие. Нещо повече – те с готовност се захващат дори най-безнадеждните случаи на неуспешно зачеване. Всичките им здравни програми са проектирани и обмислени, така че пациентите да напуснат клиниката само с положителен резултат. Пациенти от Европа и целия свят посещават BioTexCom, включително от много напреднали в медицината държани, като Германия, Италия, Англия, Швейцария, Израел, САЩ, Обединените арабски емирства, Индия и много други. Българи и румънци също са сред пациентите на Центъра, хвалят се лекарите. В случая с Индия обаче, която е една от водещите страни в сферата на сурогатното майчинство, индийски безплодни двойки отиват за лечение в Украйна, тъй като това е най-висок процент на успех, с най-малък брой опити и 100% гаранция. Повечето от успехите на клиниката BioTexCom принадлежат на известния украински ембриолог, генетик и талантлив учен Юрий Верлински. Той е един от първите в света, който въвежда генетична диагностика на ембриона (PGD), което е толкова популярно в съвременната репродуктивна медицина. Той е, който е започнал да използва PGD за предотвратяване на наследствени заболявания. Във връзка с успехите на Юри Верлински днес центърът на BioTexCom има възможност да провежда програми за IVF (ЕКО)за възрастни жени, като изключва всички рискове за здравето и генетични аномалии. Центърът за репродуктивно здраве си сътрудничи с учени и акушери от цял свят. В Украйна, където сурогатното майчинство и даряването на яйцеклетки е напълно законно,  BioTexCom провежда своите процедури в съответствие с местното законодателство. След подписването на договора за сурогатство пациентите получават пълен пакет от услуги. По-специално шофьори от BioTexCom шофьори се срещат с клиенти на летището и те осигуряват транспорт от и до клиниката, а също и отсядане в хотел, връзка със съответното посолство и други. Клиентите живеят в хотели, които се посещават редовно от педиатър, специализиран в лечението на новородени. През цялото това време лекарят следи здравословното състояние на детето, и съветва родителите по всички въпроси от взаимен интерес. В случай на преждевременно раждане BioTexCom покрива всички разходи, свързани с необходимите лекарства, лечение и бебепрестой в болницата. През целия период на програмата мениджърът и преводачът съпътстват двойката и организират всички процеси, координират пациентите, подготвят документи и помагат на клиентите да преминат през програмата без проблеми. За разлика от други европейски клиники, цената на програмата за сурогатно майчинство в клиниката BioTexCom е много по-ниска и услугата е по-високо ниво от тази в западноевропейски медицински центрове, гордеещи се със своето високо равнище на обслужване. В зависимост от диагнозата клиниката предлага заместваща програма с донор или собствени овоцити. След раждането на детето, биологичните родители имат право незабавно да видят детето си и да се грижат за него в болницата от първите минути от живота му. Сурогатната майка няма контакт с новороденото. Има и предимство на даряването на яйцеклетки клетки в Центъра за репродуктивно здраве BioTexCom. В тази клиника един клиент получава един донор на яйцеклетки, това означава, че ще има всички яйцеклетки, които се произвеждат от донора през целия период на лечение. Там го няма т.нар. \"разпределение на яйцеклетки\". Всички донори са млади и са майки (имат минимум 1 дете), така че лечението на безплодието с дарението на яйцеклетки има всички шансове за успех. Донорите се избират по такъв начин, че характеристиките на бъдещите родители да съответстват на донорите. В Центъра са получават пресни, незамразени ембриони, които се развиват до бластоцити (5 дни).  Може да бъдат замразени ембриони, които се съхраняват и оставят за използване следващия път, ако е необходимо.", "date": "2018.09.26", "title": "Сурогатно майчинство и справяне с безплодие представят на изложение в НДК"}
{"url": "http://standartnews.com/balgariya/na_parvo_chetene_rabotodatelite_shte_uchastvat_poaktivno_v_obrazovatelniya_protses-376115.html", "text": "Депутатите приеха на първо четене промени в Закона за висшето образование, чрез които се предвижда по-активно участие на работодателите в образователния процес. Предложението е на ГЕРБ и беше прието с 80 гласа „За\" и 11 въздържали се. Целта на законопроекта е осигуряване на по-добри и гъвкави условия за използване на знанията и възможностите на изявените специалисти от практиката при обучението на студентите и докторантите. Новите изменения предвиждат даване на възможност на 10 на сто от общия хорариум на учебните часове по учебен план в образователно-квалификационна степен „бакалавър\" и до 20% в образователно-квалификационна степен „магистър\" да могат да се провеждат от изявени специалисти от практиката, като преценката кой да бъде поканен и какви часове да получава се прави от съответния факултетен съвет. Работодателите се насърчават да изготвят и да внасят предложения за обновяване на учебните планове и програми. Представители на работодателите получават и правото да участват в постоянните комисии към Националната агенция за оценяване и акредитация. Новите промени предвиждат още в държавните комисии за провеждане на държавен изпити или за защита на дипломна работа да могат да участват и представители на работодателите. По време на дебатите по законопроекта от ДПС посочиха, че намерението е добро, но буди леко недоверие, тъй като винаги има съмнение дали представителите на практиката и бизнеса биха били добри преподаватели. Според депутата Ерол Мехмед в закона трябва да се дадат по-точни критерии как ще бъдат избирани хората, които да участват в образователния процес. От своя страна, „Обединени патриоти\" обясниха, че подкрепят законопроекта и не са съгласни с идеята за стриктна регламентация на специалистите, които ще бъдат включени в обучението. Народният представител доц. Милен Михов обясни, че българските университети са консервативно структурирани и в тях действат утвърдени механизми на работа, а чрез новите промени им се дава възможност за провеждане на по-атрактивна образователна политика. Депутатите от ПГ на „БСП за България\" уточниха, че се въздържат от подкрепата на законопроекта. Народният представител Николай Цонков обясни, че като представител на академичната общност смята, че университетите и в момента имат добра връзка с икономиката и бизнеса. „Такива общи предложения няма да подобрят системата на външното образование, а напротив – ще доведат до влошаване на проблема\", коментира Цонков. ГЕРБ припомниха, че този законопроект идва след няколкомесечно публично обсъждане. Народният представител Таня Петрова посочи, че представители на университетите са съгласни с промените.", "date": "2018.09.26", "title": "На първо четене: Работодателите ще участват по-активно в образователния процес"}
{"url": "http://standartnews.com/balgariya/prouchvane_horata_iskat_ne_prosto_bolnitsi_a_spetsializirano_lechenie-376113.html", "text": "„Хората искат да имат не просто болници, а специализирано лечение\". Това отчете Боряна Димитрова от „Алфа Рисърч\", която представи социологическо проучване по поръчка на здравното министерство, предаде БГНЕС. Анкетата е направена в периода между 23 юли и 3 август. Мнението е взето на 1017 души по домовете. Данните бяха представени по време на дискусия, посветена на бъдещото здравеопазване, на която министърът на здравеопазването Кирил Ананиев ще представи нови варианти за осигурителен модел. Повече от половината запитани заявяват, че искат при нужда да им се представя информация за съвременни лекарства и да се проследява ефектът от лечението върху тях. Отбелязва се също, че хората искат по-високи стандарти от лекарите в извън болничната помощ. Допитването показва още, че 30 на сто от анкетираните, които са с доходи под 200 лева са били на годишен профилактичен преглед. Според изчисленията на „Алфа Рисърч\" с 2 млрд. лева пациентите годишно дофинансират здравната система. Анкетата показва също, че от допитаните над 1000 души, минимален брой от тях знаят колко отделят за здравеопазване. След като изслуша проучването, вицепремиерът Томислав Дончев коментира, че държавата и експертите трябва да реабилитират говоренето по проблемите в сектора. „Далеч съм от мисълта, че можем да генерираме колективен консенсус по всички проблеми, но поне можем да се обединим около най-належащите. Иска ми се новият модел да е с визия не за 1 или 2 години, а за следващите 20\", заяви Дончев.", "date": "2018.09.26", "title": "Проучване: Хората искат не просто болници, а специализирано лечение"}
{"url": "http://standartnews.com/balgariya/chetiri_dushi_sa_ubiti_i_ostaveni_v_kashta_v_kaspichan_ubietsat_e_zaloven-376120.html", "text": "Полицията е открила четири мъртви тела в къща в Каспичан. Малко след 9 часа днес 28-годишна жена от село Мадара е потърсила съдействие от служители на участък „Полиция\" – Каспичан, тъй като от два дни нямала връзка с майка си. След подадения от нея сигнал, тя и двама полицейски служители се отправили към дома, съобщиха от МВР. При отварянето на входната врата са открити две тела. За случая веднага е уведомен административния ръководител на Окръжна прокуратура. При продължилия оглед на място са установени още двама починали. Жертвите са възрастно семейство на 81 и 70 години, и техните син и дъщеря, на 46 години и на 48 години. В присъствието на съдебен лекар по телата им са открити наранявания, причинени най-вероятно с нож или брадва. Множество процесуално-следствени действия са извършени в присъствието на директора на ОДМВР- Шумен ст. комисар Ялчън Расим, административния ръководител на Окръжна прокуратура - Шумен Маргарита Георгиева и дежурен прокурор. Изяснено е, че между семейството и техен съсед имало роднински спорове. Със съдействието на „Специализираните полицейски сили\" при ОДМВР Шумен е проникнато в съседен имот, където е задържан 64-годишен, намерени са следи, съотносими към извършеното престъпление. Работата по образуваното досъдебното производство продължава под надзор на прокурор от окръжната прокуратура.", "date": "2018.09.26", "title": "Четири души са убити и оставени в къща в Каспичан, убиецът е заловен"}
{"url": "http://standartnews.com/balgariya/sotir_tsatsarov_podpisa_memorandum_za_satrudnichestvo_s_kolezhkata_si_ot_albaniya-376112.html", "text": "Главният прокурор на България Сотир Цацаров и главният прокурор на Албания Арта Марку подписаха в София Меморандум за разбирателство и сътрудничество между двете прокуратури, предвиждащ взаимодействие в областта на международната правна помощ и взаимен обмен на информация, съобщиха от пресцентъра на прокуратурата. Арта Марку е на официално посещение в България по покана на българския си колега. Меморандумът за разбирателство и сътрудничество е поредния документ, подписан като основа за взаимодействие между прокуратурите на балканските страни. Досега такива меморандуми действат между Прокуратурата на Република България и прокуратурите на Турция, Гърция, Македония, Сърбия, Черна гора и Словения.", "date": "2018.09.26", "title": "Сотир Цацаров подписа меморандум за сътрудничество с колежката си от Албания"}
{"url": "http://standartnews.com/balgariya/spored_dps_tryabvat_155_mln_lv_za_da_otpadne_tavanat_za_vsichki_pensii_-376103.html", "text": "По закон таванът на пенсиите пада от 1 януари 2019 г., а за отпуснатите през 2018 г. пенсии се предвижда преизчисляване по ново съотношение - 40% от максималния осигурителен доход или 1040 лв. Това обясни в интервю за на БНТ1 д-р Хасан Адемов – председател на Комисията по труда, социалната и демографската политика в НС, депутат от ПГ на ДПС. „Има внесена петиция до председателя на НС Цвета Караянчева, в която са събрани подписи с искане за отпадане на тавана не само за новоотпуснати пенсии, а за всички с ограничен размер, те са около 65 000, по информация на НОИ. За да се случи това, са необходими допълнителни 155 млн. лв.\", обясни Адемов. Проблемът не е във финансовия ресурс, а че хората с ограничен таван на пенсиите се чувстват дискриминирани. Трябва да проведем една дискусия и да дадем публичност на техните искания, за да може да се вземе решение, допълни д-р Адемов. Той обясни още, че до 1997 г. на практика не е съществувал регистър на осигурените лица и тъкмо затова таванът през 2019 г. трябва да отпадне, защото е ясно, че има пряка връзка между осигуряването и размера на пенсиите. Днес приключва публичното обсъждане на Закона за хората с увреждания. Предстои заседание на социалната комисия, за да се разгледат внесените законопроектите, каза още д-р Адемов. „Майките на деца с увреждания очакват този въпрос да бъде решен по възможно най-бързия начин. Не са доволни от темпоритъма, с който върви приемането на тези закони. Аз съм убеден, че до края на годината това ще се случи. Дали ще има нови протести на майките зависи от това в какъв вид законите ще излязат от НС след второ четене\", каза депутатът от БСП. Адемов коментира и проблема с липсата на медицинска помощ за деца, болни от диабет в детските и градини и училищата. Човешки ресурси - трябва да се помисли за този фактор. Това е проблем номер едно, той е проблем на обществото като цяло и може да бъде решен с общите усилия на всички ведомства и институции, които са ангажирани, допълни експертът.", "date": "2018.09.26", "title": "Според ДПС трябват 155 млн. лв., за да отпадне таванът за всички пенсии"}
{"url": "http://standartnews.com/balgariya/premierat_s_povecheto_pari_v_byudzheta_shte_si_pozvolim_mashini_za_voennite_sili-376101.html", "text": "С парите, които събрахме в повече в бюджета, ще можем да си позволим машини за военните сили, обяви пред български репортери в Ню Йорк министър-председателят Бойко Борисов, който участва в 73-тата сесия на ООН в САЩ. „Не съм чувал американски президент толкова остро да говори за Германия или примерно да хвали Полша. В същото време не бяха споменати имената на никои други европейски държави. Виждаме и полюсите например само свързани с цената на газа и петрола. Не случайно търговската война между Китай, Русия, Европейски съюз, САЩ навлиза в невиждани досега не само размери, но и политики. Президентът Тръмп казва: „Стига, нашата икономика беше отворена, на всички помагахме, но вие не ни уважавате, тогава намаляваме ставката за мироопазване\", каза Борисов и посочи, че президентът на САЩ си е прав за себе си. „Това, което за нас е изненада – досега сме свикнали като първа сила в света, като световен полицай САЩ винаги са давали повече във всички сфери и в НАТО\", каза премиерът и обясни, че 80% от парите, които пристигат в НАТО, са от САЩ. „Благодарих на Столтенберг – близо 30 минути си говорихме с него, че смениха методиката специално заради нас. И се оказа, че ние сме давали доста повече пари за отбрана, отколкото официалната статистика – те ни признават военната пенсия, парите, които се дават за военни съдии, за военни прокурори и т.н. Надявам се щом излязат резултатите от комисиите веднага да влезем и в преговори за превъоръжаване на военновъздушните сили най-сетне. И да спрем с тези транспортни самолети, хеликоптери и все едно сме бакалия да си разкарваме товари. А да си купим нови изтребители, за да можем да защитаваме въздушното си пространство. Същото е и за сухопътните машини - надявам се с големи компании да произвеждаме и много от техните компоненти у нас\", каза Борисов и посочи, че по тези теми парите са осигурени. „И с парите, които събрахме в повече в бюджета, да можем да си позволим и тези покупки за военните сили\", коментира Борисов. „Искам да благодаря днес на министрите, на главния прокурор и на депутатите за това, което бързо и спешно променят в закона. Не знам защо е пропуснато така навремето – производство на контрабандна стока да си бъде престъпление\", коментира Борисов. На въпрос дали подкрепя идеята търговците да имат лимит на печалбите, който слагат, Борисов отговори, че по тази тема се присъединява към мнението на Доналд Тръмп. „Той казва, че социалистическото управление е най-лошото управление. Разбирам всички колеги, че предстоят избори за евродепутати и се надпреварват да дават коя от коя по-екзотични идеи. Обадих се на министърът на финансите Владислав Горанов да се срещне в вицепремиера Красимир Каракачанов и да обсъдят идеята\", каза още Борисов и обясни, че тази идея досега не е била обсъждана с него. По темата за избор на нов главен секретар на МВР Борисов обясни, че предстои да разговаря за това с президента Румен Радев и едва тогава ще се оповести име. „Твърде съм малък да коментирам изявленията на президента на САЩ. Съжалявам за тази истерия, която се вдигна в България от хейтърите и платените тролове на БСП – Бог ми е свидетел, пък и вие, че по никакъв начин не сме парадирали и не сме казали каквото и да е, освен за това, че съм имал разговори с президента Тръмп. Не ми е целта да се снимаме. На някои може да им е, на мен не ми е. Надявам се това да престане, защото е непродуктивно и по никакъв начин не е добре\", заяви Борисов. По думите му в речта на американския президент прозират няколко неща, които обясняват защо той е толкова популярен сред голяма част от американците. „На първо място е интересът на САЩ - няма да даваме повече пари за тези, които не ни уважават, няма да участване там, където не ни уважават, не допускаме да ни се месят във вътрешните работи\", коментира българският премиер. „Това, което виждам и чета между редовете – тези, които ще купуват руски газ в Европа, ще имат проблем. Тук идва най-важният въпрос за цената – кой ще бъде по-евтиният, след като бъде доставен. Може да ни спаси само европейският газов хъб, чрез който конкуренцията да определя цената и българската икономика и потребители да имат възможност да купуват на най-ниската цена\", допълни още той.", "date": "2018.09.26", "title": "Премиерът: С повечето пари в бюджета ще си позволим машини за военните сили"}
{"url": "http://standartnews.com/balgariya/predstavyat_variantite_na_novi_zdravnoosiguritelni_modeli-376102.html", "text": "Министърът на здравеопазването Кирил Ананиев ще представи днес варианти на нови здравноосигурителни модели. Това се очаква да стане по време на национална кръгла маса, която ще се проведе в Националния дворец на културата. Сред предложенията за нов здравен модел са допълнително задължително здравно осигуряване и пропорционално доплащане от страна на пациента. Една от идеите за нов здравен модел на осигуряване е да се удържат допълнителни средства за втори здравен стълб или задължително допълнително здравно застраховане, а също и за всички медицински услуги над определена сума да се заплаща от допълнителната задължителна застраховка, ако е под тази критична сума, се поема от Здравната каса и пациента. Запазва се доброволното здравно застраховане. В този вариант пациентът не плаща за леглодни. Предимството е, че ще се спестят средства за профилактика и превенция и че ще има по-засилен контрол над разходваните средства. Говори се и за друг вариант - за пълна демонополизация на касата и създаване на множество здравни каси. Преди дискусията министърът на здравеопазването Кирил Ананиев се срещна последователно със съсловните организации на лекарите, зъболекарите, фармацевтите и асоциираните медицински специалисти, като в срещите е участвал и управителят на Здравната каса д-р Дечо Дечев.", "date": "2018.09.26", "title": "Представят вариантите на нови здравноосигурителни модели"}
