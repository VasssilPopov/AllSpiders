{"url": "http://standartnews.com/mneniya/topkata_za_evroto_veche_e_v_nashiya_dvor-373690.html", "text": "Преговорите до това положително решение не бяха никак леки, поне доколкото можеше да се съди от подхвърлените фрази и недомлъвки от премиера Борисов, министъра на финансите Горанов и председателя на бюджетната комисия в парламента Менда Стоянова. Предвид това, че формални критерии и процедура за присъединяване към ERM II няма, то преговорите са непублични и в полето на тайната дипломация на най-високо ниво. За да се присъедини към банковия съюз България поема редица ангажименти, както е видно от официално изпратеното писмо от българските власти в края на юни до Еврогрупата, президента на ЕЦБ и заместник председателя на ЕК Валдис Домбровскис (който отговаря за еврото). Тези „предварителни условия\", които България трябва да изпълни в следващата около година, явно са договорени в рамките на непубличните преговори последните месеци. Между другото, никоя друга страна-кандидат за членство в еврозоната до момента не е поемала ангажимент за изпълнение на предварителни условия за членство в ERM II, каквото България прави с това писмо и с неговото официализиране вчера. Трябва да се отбележи, обаче, че от времето на последните кандидатури за приемане на еврото (2004-2005 г.), ситуацията в еврозоната и цялостната ѝ архитектура се промениха значително, най-вече заради ефектите от кризата от 2008-2009 г. През 2004-2005 г. в еврозоната нямаше банков съюз, а в момента той вече функционира с два от трите си стълба – общ надзор над банките от страна на ЕЦБ и общ механизъм за преструктуриране (на проблемни банки).  Очевидно тези промени в самата еврозона, както и институционалните слабости на България, са наложили този нов, Договарянето на тези предварителни условия (известни също и като „пътна карта\") де факто цели да отговори на притесненията на тези страни членки на еврозоната, които имаха най-силни резерви към приемането на България. Не е тайна, че основните притеснения бяха и остават по линия на надзора над банковия сектор в страната. В един момент от преговорите това доведе и до поставянето на предварително условие към България за присъединяване към банковия съюз преди приемане в чакалнята на еврозоната. България до последно се противеше на това условие и заявяваше готовност да започне процес на присъединяване към банковия съюз веднага след като бъде допусната в чакалнята. В крайна сметка компромисното решение явно е било двата процеса да бъдат обвързани и присъединяването към банковия съюз и чакалнята да се случи едновременно – тогава и само тогава, когато България е готова за банковия съюз. Освен ангажимента за засилване на банковия надзор чрез „тясно сътрудничество\" с ЕЦБ и други мерки за банковия сектор, в списъка от ангажименти, които България поема, присъстват и следните точки: 1/ засилване на надзора над небанковия финансов сектор - пенсионни фондове и застрахователи - чрез няколко конкретни мерки (редовно докладване по план за действие, приемане на нови насоки за оценка на активите и пасивите и въвеждане на надзорна система, съобразена с риска); 2/ адресиране на слабостите в процедурата по несъстоятелност, включително и в съдебната ѝ фаза; 3/ засилване на правната рамка срещу прането на пари в унисон с последните европейски директиви в тази насока 4/ подобряване на управлението на държавните предприятия Любопитно е, че в официалното съобщение на Еврогрупата след срещата присъства и още нещо, което не се вижда в писмото от МФ и БНБ. Това е изричното споменаване на Механизма за сътрудничество и проверка в сферата на правосъдието, чрез който ЕК продължава да наблюдава България. Конкретно, съобщението на Еврогрупата завършва със следното: \"Ние призоваваме българските власти да изпълнят напълно реформите, наблюдавани от Комисията по Механизма за сътрудничество и проверка в сферата на съдебната реформа и борбата с корупцията и организирана престъпност в България, в светлината на тяхното значение за стабилността и целостта на финансовата система\". Изглежда няма да се разминем и без по-дълбоки и убедителни промени в съдебната власт от тези, които до момента виждаме. Споменава се, че и при влизането в ERM II т.е. този списък тепърва ще бъде допълван в процеса на присъединяване към самата еврозона. В следващата около година българските власти ще трябва да свършат много. Отдавна страната не е имала такава висока цел, за която трябва да провежда сериозни реформи. Последната такава „котва\" беше членството в ЕС, но оттогава външен натиск за по-дълбоки институционални промени не е имало. Ето че сега страната има златна възможност да си „оправи двора\" или поне да започне да го прави, която в никакъв случай не трябва да се изпуска. Времето е изключително малко и макар и да се споменава „около година\", изпълнението на условията не е обвързано с ясен краен срок. Едната година е пожелателна и това означава, че накрая на нея страната или ще се успее да убеди своите европартньори в готовността си, или ще бъде изхвърлена от центробежните сили в периферията на съюза. Своеобразен краен срок за изпълнението на всички условия и положително решение е изтичането на мандата на Еврокомисията следващата година (на 31 октомври) и избора на нова такава, както и изтичането на мандата на Марио Драги също в края на октомври 2019 г. Време няма и сега топката е в нашия двор – дали ще вкараме гол или ще изпаднем от първенството зависи само от нас.", "date": "2018.07.15", "title": "Топката за еврото вече е в нашия двор"}
{"url": "http://standartnews.com/lyubopitno/gotvachi_ot_balgariya_pokazvat_nasha_kuhnya_v_mezhdunarodno_kulinarno_sastezanie-373673.html", "text": "Български готвачи участват в най-голямото кулинарно състезание в Европа – „Бокюз дор\" (Bocuse d'or) в Торино, съобщава бТВ. Състезанието в кулинарията е еквивалент на олимпийските игри в спорта, а атмосферата в залата е като на истинско спортно първенство. 20-те най-добри европейски отбори са запретнали ръкави, за да се борят за титлата на стария континент. Срещу най-добрите в кулинарията се състезават и българи. Отборът ни, заслужил честта да участва, се състои от трима души – готвач, треньор и помощник. Това са Никола Николов, Веселин Калев и Христо Фильов. Участниците ни са готвачи в ресторанти в различни държави. Тренирали заедно по интернет непрестанно, но се видели едва три пъти. Нямали достатъчно спонсори, за да си позволят повече тренировки. „Изискванията са все пак да представим страната си с поне една гарнитура, която е българска. Аз съм си избрал сармите – лозовите сърми, вместо с ориз ще ги напълним с момици, но като цяло почти всичко е много българско. Ще готвим с коприва, с просо, сирене, говежди тартар, който едно време е бил класика\", обяснява Никола. Състезанието започва с пазаруване. Условие е да се изберат необходимите продукти, за да приготвят ястия с телешко месо, ориз и хляб. Трябва обаче да включат и традиционни продукти за различните страни. „Продуктите не трябва да са малко в никакъв случай, но не трябва и да са много, защото съдиите гледат това, което хвърляме и трябва да се внимава\", пояснява Никола. Когато състезанието започне отборите имат 5 часа и 35 минути, за да приготвят две ястия за международното жури, в което от години има и българско участие – шеф Андре Токев. Отборите трябва да мислят за всичко. Най-много точки получават за вкуса на храна, следва декорацията и накрая организация, работа в екип и чистота на работното място. Журито дава точки дори за количеството изхвърлени продукти. „Винаги е много трудно да се избере най-добрият отбор. Но имаме отлично жури. Виждам огромен прогрес през годините. Не знам докъде може да стигнат отборите дори. Събираме най-добрите готвачи от света и всеки може да види как приготвят храната. Ние сме едно голямо семейство. Именно това е била мечтата на баща ми, когато е създал състезанието\", казва Жаром Бокюз. Скандинавските страни за поредна година направиха фурор и обраха наградите.  Състезанието спечели Норвегия. Българският отбор не успя да се класира за световното по гастрономия в Лион, но въпреки това момчетата са доволни от представянето си, защото са готвили редом до най-големите гиганти в кулинарията.", "date": "2018.07.15", "title": "Готвачи от България показват наша кухня в международно кулинарно състезание"}
{"url": "http://standartnews.com/lyubopitno/kak_da_preodoleem_straha_si_kam_nyakoi_zhivotni-373666.html", "text": "Ако най-трудното за опитомяване сред всички животни е котката, то сред най-интелигентните бозайници е плъхът. Той е единственият сред гризачите, който се отзовава, когато бъде извикан от човек. Това не може да се случи нито с хамстер, нито с бяла мишка, нито дори със заек. Това разкри пред Дарик „българският доктор Дулитъл\" - зоологът Стоян Лазаров, който предстои днес да изнесе лекция за фобиите към животни в столичния зоопарк. „Ще донеса малки плъхчета, които аз започвам да ги опитомявам и човек първо се привързва към по-малкото животно, то е по-миловидно и тогава може да не е от първия път, но вече човек се престрашава да го пипне това животинче, да го сложи на ръката си. По този начин да види, че това не е някакво страшилище и чудовище. Легендите нали говорят, че в московското метро има плъхове колкото кучета и котки. Това са глупости! На страха очите са големи обикновено. Но по този начин човек може с един питомен плъх, например, дори след това да поиска да си го отглежда. Той е единственият сред гризачите, който се отзовава, когато бъде извикан от човек. Нито хамстер, нито бяла мишка, нито заек. Нищо не може да дойде. Плъхът е единственото интелигентно животно от цялата тази група, което при сигнал веднага пристига\", каза Лазаров. „По същия начин се работи, но има хора, които просто изпадат в шок и паника. Например ако една пеперуда се оплете в една жена, която изпитва страх от пеперуди и насекоми, тя може психически да се разстрои до огромна степен. Затова е много хубаво, когато вече е много задълбочен проблемът, да бъде включен и психолог, който също да помогне за решаването на проблема\", допълни още специалистът.", "date": "2018.07.15", "title": "Как да преодолеем страха си към някои животни?"}
{"url": "http://standartnews.com/kultura/transdzhendar_pak_atakuva_mis_vselena-373686.html", "text": "„Мис Испания\" 2018 Анхела Понсе, която някога е била мъж, атакува короната на „Мис Вселена\", коментират международните агенции. Новоизлюпената дама, вече победила 22 съпернички в родината си, се готви усилено за конкурса през декември във Филипините.  Анхела, която демонстрира  завидно самочувствие, е написала в Инстаграм, че се чувства призвана да се бори за повече гласност за каузата на джендърите и за уважение към хората, които не се страхуват от промяна. Понсе споделя още, че нейният стремеж е за това толерантността се случва в глобален контекст,  а не само в Испания. Всъщност трансджендъри могат да участват в „Мис Вселена\" от шест години насам. През 2012-а е внесена поправка в устава на надпреварата,  която допуска бивши мъже да имат равни права с „обикновените\" жени по подиума. Месец след тази проява на тотална демокрация,  доскорошният юнак Джена Талакова представя Канада, но отпада преди финала – тя е сред първите 15, но само хубавите жени в топ 5 стигат до последната права.", "date": "2018.07.15", "title": "Трансджендър пак атакува „Мис Вселена\""}
{"url": "http://standartnews.com/sport/belgiya_srazi_angliya_i_grabna_bronza_na_mondial_2018-373670.html", "text": "Белгия надделя с 2:0 над Англия в малкия финал на Световното първенство по футбол в Русия. В мача, игран в Санкт Петербург, попаденията за белгийците реализираха Тома Мюние (4 мин.) и Еден Азар (82 мин.). Победата бе втора за състава на Роберто Мартинес над \"трите лъва\" на Мондиал 2018, след като по-рано, в груповата фаза, спечелиха с 1:0. Успехът бе най-големият в историята на белгийския футбол, като тимът имаше единствено четвърто място от 1986 г. в Мексико. Англия пък повтори постижението си от 1990-а, когато също загубиха срещата за третото място. Още в 4-ата минута \"червените дяволи\" (както наричат белгийския национален футболен отбор) откриха резултата. Тома Мюние бе точен, засичайки центриране от ляво на Насер Шадли. В 23-ата минута Хари Кейн можеше да изравни, но от границата на наказателното поле не намери очертанията на вратата. Второто полувреме започна с по-настойчиви действия на играчите на Гарет Саутгейт, като в 55-ата минута отново Кейн можеше да се разпише, но голмайсторът се размина с топката след центриране от дясно. На отсрещната врата при контраатака Лукаку бе изведен зад защитния вал на Англия. Футболистът на Манчестър Юнайтед обаче отново не се справи по най-добрия начин с овладяването на топката. В 69-ата минута Дайър стреля по диагонала по земя, но Куртоа се разтегна и улови. Пред Дайър се откри отличен шанс минута по-късно. Той излезе сам срещу вратаря на Белгия, прхвърли го технично, но Тоби Алдервейрелд изчисти с шпагат от голлинията. В 74-ата минута Хари Магуайър бе оставен непокрит при центриране от пряк свободен удар, но ударът му с глава излезе в аут. В 80-ата минута Пикфорд спаси тима си от второ попадение, след като прекрасна белгийска контраатака завърши с шут от воле на Мюние. Две минути по-късно обаче стражът на \"трите лъва\" бе безпомощен. Кевин де Бройне изведе Еден Азар и играчът на Челси със силен удар отблизо не сбърка - 2:0.", "date": "2018.07.15", "title": "Белгия срази Англия и грабна бронза на Мондиал 2018"}
{"url": "http://standartnews.com/biznes/znakovi_kompanii_na_balgarskata_fondova_borsa-373687.html", "text": "През последните седмици Българската фондова борса (БФБ) все повече привлича вниманието на финансовия свят. Първо, само преди няколко дни беше официално съобщено, че на нея ще се предлага и част от огромната емисия облигации на Българския енергиен холдинг (БЕХ), която в края на юни беше качена на борсата в Дъблин. Второ, една от най-бързо развиващите се български компании - \"Градус\" АД, направи на 18 и 19 юни първично публично предлагане именно на БФБ. И трето - в петък депутатът от ГЕРБ Делян Добрев най-сетне реализира една стара своя идея, която за първи път разви в интервю за \"Стандарт\" преди около година и половина - за подобряване на капиталовия пазар у нас чрез организиране на специална ваучерна система в подкрепа на излизането на БФБ на малки и средни фирми. Това са поредните три причини, които карат опитни финансови брокери горещо да препоръчват поне 20-30% от свободните средства задължително да се насочат към търговия на БФБ. Защо именно към БФБ? Отговорът е прост: Заради възможностите за добри печалби и заради евентуалната защита, която SOFIX - най-старият индекс на БФБ-София, предоставя срещу потенциален срив на световните финансови пазари. Всичко това прави търговията на БФБ повече от скучна, твърдят брокерите. Но именно в това се крие и нейният чар, допълват те. А който иска повече адреналин - нека да отиде да залага на рулетка в някое казино, нали?! Може би точно за да увеличат скуката на родния финансов пазар, брокерите насочват вниманието на потенциалните инвеститори към няколко компании, които се очаква да заемат челно място в търговията на БФБ до края на годината. През последните седмици най-голямо внимание на БФБ привлече първичното публично предлагане на акции на най-големия производител на птиче месо и яйца в България \"Градус\" АД От него компанията вече набра над 81 млн. лв., които ще бъдат инвестирани за разширяване на нейното производство и пласирането на продукцията й, както и за предстоящото й навлизане на нови пазари. Тези добри новини, разбира се, радват много акционерите на \"Градус\", още повече след обявлението, че 90% от печалбата на компанията ще бъдат разпределени като дивидент. Напоследък инвестиционните посредници постоянно насочват вниманието и към единствената технологична компания, която влиза в SOFIX - \"Сирма груп холдинг\" Основната причина за това е, че  през юни холдингът получи одобрение от Комисията за финансов надзор за увеличение на капитала си. \"Сирма груп холдинг\" предлага на БФБ близо 40 млн. акции по номинал 1 лев. Капиталът на холдинга ще бъде увеличен, ако бъдат записани най-малко 19.7 млн. акции. Емисията се обслужва от \"Първа финансова брокерска къща\", която помогна и на \"Градус\" да набере над 81 млн. лв. на БФБ. \"Сирма груп холдинг\" си е поставил амбициозни цели за разширяване на дейността си и увеличаване на приходите си над 100 млн. евро най-късно до края на 2022 година. Съвсем резонно брокерите следят под лупа и \"Трейс груп холд\" АД Неотдавна бе съобщена информация за поредната голяма поръчка, спечелена от холдинга, която е на стойност над 11 млн. лева. \"Трейс груп холд\" отдавна работи по много наистина големи инфраструктурни обекти, и то не само у нас, но и в чужбина, с което гарантира сериозна диверсификация на постъпленията си. От началото на септември холдингът ще разпредели на около 1 870-те си акционери и дивидент, който ще е по 6 ст. на акция за физическите лица и по 0.063 лв. - за останалите акционери. Очаква се в близките дни да бъдат оповестени и данните от неконсолидирания финансов отчет на холдинга за първото полугодие на годината. Повече от светло изглежда бъдещето и пред потенциалните инвеститори в шуменската компания \"Алкомет\" АД Налагането на солени мита от САЩ на вносните стомана и алуминий е добре дошло за \"Алкомет\". Това заяви неотдавна изпълнителният директор на компанията Хюсеин Йорюджю. Засега решението на американския президент Доналд Тръмп е в наша полза, защото нямаме мита, а другите имат, коментира Йорюджю и допълва, че и цените на металите продължават да се качват. Всичко това прави бъдещето пред \"Алкомет\" светло, смята Хюсеин Йорюджю. Компанията изнася 95% от продукцията си в Европа, голяма част от която се купува от все по-добре развиващата се автомобилна индустрия. Всичко това наистина говори за сигурното бъдеще на \"Алкомет\" АД. Инвестиционните посредници препоръчват на потенциалните инвеститори да следят внимателно развитието и на Първа инвестиционна банка, която беше отличена като „Любима марка на българите\". \"Софарма\" и други родни компании.", "date": "2018.07.15", "title": "Знакови компании на Българската фондова борса"}
{"url": "http://standartnews.com/sport/top_polititsi_i_shoumeni_shte_sedyat_do_putin_na_finala_za_svetovnoto_po_futbol-373671.html", "text": "Владимир Путин ще присъства на финала на Световната купа между Франция и Хърватия в Москва в неделя, съобщиха от Кремъл. Руският държавен глава ще наблюдава мача в компанията на някои от световните лидери. В това число влизат френският президент Еманюел Макрон, хърватският министър-председател Колинда Грабар-Китарович и шейха на Катар Тамин бин Хамад ал-Тхани. Част от другите гости на финала ще бъдат лекоатлетът Юсеин Болт и вокалистът на групата „Ролинг Стоунс\" Мик Джагър. Президентът на ФИФА Джани Инфантино определи преди дни \"Русия 2018\" като \"най-доброто Световно по футбол, което някога е правено\". Според него целият свят \"се е влюбил в Русия\", която беше домакин на първенството. Световното първенство по футбол премина успешно, един от неговите резултати е разрушаването на антируските митове и предубеждения. Това пък заяви самият Путин при откриването на галаконцерта „Нощ в Болшой\" в прочутия оперен и балетен театър. „Русия основателно и отговорно се подготви за шампионата. Искрено се радваме, че Световното първенство беше успешно и обедини милиони хора по света. Нашите усилия бяха оценени по достойнство и от спортистите, и от медиите, и от феновете\", заяви стопанинът на Кремъл. Путин подчерта, че „пристигайки в Русия, за да подкрепят своите национални отбори, феновете са представили цялото многообразие на световното футболно семейство, но най-важното е, че са показали най-добрите качества на това семейство: дружбата, верността към спортните принципи, идеалите за равенство и взаимно уважение\". Държавният глава изрази признателност за милионите добри думи, казани от гостите по адрес на Русия. „Радваме се, че нашите гости видяха със собствените си очи, че рухнаха митовете и предубежденията\", каза Путин и добави, че до финалът остават броени часове. „И днес, в навечерието на финалния мач на главния футболен турнир на планетата, аз съм убеден, че нас ни обединяват общи чувства: ние с нетърпение очакваме мача, който ще определи лидера на световния футбол, но едновременно с това сме тъжни, че грандиозният спортен празник, който подари толкова много положителни емоции и ярки впечатления, е почти приключил\", заключи руският президент. Финалният мач ще се играе в неделя от 18.00 часа московско и българско време между отборите на Франция и Хърватия на стадион „Лужники\".", "date": "2018.07.15", "title": "Топ политици и шоумени ще седят до Путин на финала за Световното по футбол"}
{"url": "http://standartnews.com/mneniya/tramp_iska_evropa_da_kupuva_poveche_us_orazhie-373689.html", "text": "- Тръмп не е първият американски президент, който поставя подобни изисквания към финансовите ангажименти на европейските си съюзници. Такива отправяха и президентите Барак Обама и Джордж Буш. Това, което постигна в крайна сметка Тръмп е следното: формулировката от срещата на НАТО през 2014 г., че „страните членки ще се стремят в рамките на 10 години да се придвижат до ориентировъчната стойност от 2% от БВП\", бе актуализирана със „страните трябва да увеличат приноса си на 2% от БВП\", напомняйки, че  националните планове за реализацията на тази цел трябва задължително да бъдат представени. С други думи исканията на Тръмп не бяха напълно удовлетворени, особено що се отнася до ултимативния срок за 2019 г., но достатъчно, за да съобщи на американските медии, че е спечелил 33 милиарда.  Но според думите на българския президент Румен Радев, „ние сме парламентарни републики, необходими са решения, актуализиране на плановете и това не може да стане веднага\". Няма спор за това, че увеличаване на военните бюджети е необходимо, защото след края на Студената война имаше безпрецедентен спад на тези разходи, а и защото средата за сигурност все повече се влошава. Но след решението от 2014 г. всички страни от алианса тръгнаха по пътя на увеличаването им и до края на 2018 г. вече 8 държави ще достигнат 2% от БВП за военни нужди. Към отличниците Великобритания, Гърция и Естония с над 2% военни разходи ще се присъединят още Полша, Румъния, Латвия и Литва. Военните разходи не само че не могат да растат толкова бързо, както му се иска на Тръмп, но както твърдят военните от германския Бундесвер, те не биха могли да усвоят такива средства, дори да им бъдат предоставени до 1 януари 2019 г. Военният бюджет е обвързан с БВП на страната и  зависи силно от икономическия ръст. Но отделените в Германия 37,6 млрд. евро са с 2 млрд. повече от м.г. , а през 2019 ще са 42 млрд евро. - Българският президент Румен Радев беше единственият, който много точно и  реалистично реагира на претенциите на Тръмп, посочвайки, че \"НАТО не е борса за сигурност\". Както и, че парите в повече не гарантират сигурността на хората, а печалбите на производителите. Но без укрепване на отбраната бихме ерозирали основен стълб на държавността. Пожелателното говорене обаче, например дори за 4% от БВП за военни цели, също не е възможно решение. Това би било политическо самоубийство за всеки държавен ръководител дори и в по–богатите страни. На този въпрос неоправдано се отдели повече внимание от необходимото, защото не двата процента са решаващи за повишаване на бойните способности на армията. По–важното е как и за какво ще се използват. Ако 72% от тях отиват за заплати, а делът за закупуване на нови въоръжания е само няколко процента, и 4% от БВП да ви предоставят, няма да има ефект. Освен това, както Доналд Тръмп, така и коментаторите удобно забравят, че именно затова НАТО прие още 2014 г. в Уелс 11 измерители, от които само първият е процентът от БВП за военни цели, а вторият – за  закупуване на основно въоръжение, който да е 20% от воения бюджет. А измерителите, които реално отчитат приноса на всяка държава са: процентът изпълнени национални цели, процентът личен състав от видовете въоръжени сили, отговарящи на изискванията за участие в мисии и процентът за поддържане в операции и т.н. За тези измерители се мълчи и в България, защото ако ги коментираме ще се окаже, че не покриваме нито един от тях. А президентът Тръмп  с темата за двата процента хвърли димна завеса зад която се криеха други цели. - Причините за атаките на Тръмп имат политически и икономиченски корени и съвсем не са само в манталитета и поведенческите му особености, както някои се опитват да ги обяснят. По принцип лидерите на основните европейски страни са свързани с неолибералните сили, представлявани от Хилъри Клинтън и е логична неприязънта на Тръмп към тях, което си проличава особено в отношението към Ангела Меркел. А критиките към НАТО донякъде са оправдани, защото алиансът не проявява гъвкавост и иновативност, както и перспективно виждане на геополитическите и геоикономически интереси, в които за САЩ основен и по–важен е икономическият противник  Китай, а не политическият Русия, която временно трябва да бъде само изолирана и блокирана. По–същественото е, че мислейки като бизнесмен, Тръмп иска да спре газопровода \"Северен поток–2\" за да поеме контрола над европейския енергиен пазар и гарантира доставките на втечнен газ. Той се тревожи и за очертаващите се големи загуби от отказа от поръчки за американско въоръжение. Новото италианско правителство например  постави под въпрос сделката за 90 бойни самолети F-35. Разбираемо е и безпокойството, че с приетата инициатива на ЕС за постоянно структурирано сътрудничество /ПЕСКО/ и фонд за отбранителната промишленост, европейските страни се фокусират върху собствени проекти и ще намалят закупуването на американско въоръжение. - В България нещата стоят по различен начин. Армията ни се нуждае от цялостно превъоръжаване, което означава да тръгнем например от 3,5% и постепенно да намалим разходите до 2%. Откъде обаче да се вземат толкова пари? На първо време от 10–те милиарда лева, които всяка година не влизат в бюджета, защото държавата не си е свършила работата както трябва. Трите модернизационни проекти – самолети, бронирани машини за пехотата и кораби е добро начало, но и с тях все още ще бъдем далеч от придобиване на подобаващи на страна членка на НАТО оперативни способности, които са необходими първо на нас самите, ако искаме да оцелеем в очертаващата се бурна и опасна среда за сигурност. - Декларацията от 23 страници и 79 точки има много по–различни акценти от тези на дискусията. Съществено място е отделено на Русия, към която са отправени множество обвинения и е изразена категорична оценка за Крим. Въпреки това обаче, НАТО остава „открит за отворен, редовен и смислен диалог в Съвета НАТО –Русия\" , а използваните термини като „партньорство\" и „стратегическо значение\" на същото, са показателни и обещаващи. Призивът Русия „да изтегли войските си от суверенни територии на Молдова, Украйна и Грузия\" може да предизвика сериозни разногласия на срещата Путин –Тръмп и да създаде предпоставки за възражения по американското присъствие в Сирия например. Засилването на военното присъствие в Източно море и в Черно море не обещава стъпка към разведряване на отношенията с Русия, а мечтата на Бойко Борисов за платноходки и туристи няма да се сбъдне. Изключително тревожно е обаче, че без никаква дискусия е приет текста за хибридните заплахи, които стават повод за задействане на Член 5–ти от Договора, т.е. военен отговор  в помощ на засегнатата държава, защото това рязко  сваля прага на разпалване на гореща война. Нито хибридните действия на бунтовници, нито кибератака от неустановена посока, биха били надеждни доказателства за да бъде поета отговорност за ответен военен отговор. Формулировката за транспортната мобилност ни касае доколкото пътищата и мостовете, неподходящи за тежки военни машини на САЩ при движение на Изток, не могат да се ремонтират до края на годината. Вторият момент е, че има опасност да се втурнем да строим пътища и мостове, безспорно необходими, но с част от онези 2% от БВП, вместо да ги използваме за крайно належащото модернизиране на армията ни. - Европа се държи така, сякаш все още не е разбрала, че поведението на САЩ към нея е свързано не само с новите американски виждания в търговската политика, но и във философията по сигурността. Растящото отчуждаване между САЩ и Европа е основание  да се потърси по–конкретно материализиране на европейската политика за сигурност и фокусиране върху източните и югоизточните европейски държави. Едно съсредоточаване на въоръжения и въоръжени сили и масирано американско влияние върху така наречените от Виктория Нюланд „фронтови държави\" от Балтийските страни до България  може да раздели Европа на Западна и Източна. САЩ никога не биха изоставили НАТО, защото биха загубили решаващо средство за натиск срещу европейските държави. Възникналите страхове в европейските елити, че Тръмп може да изведе американските въоръжени сили от Европа или дори да напусне алианса, освен неоснователни бяха и много вредни. Както и преекспонирането на заплахата от Русия, пренебрегвайки сериозните промени на Югоизток от нас. Консервативният американски политик Пет Бюкенън  казва за положението на Стария континент: „Днешна Европа не се страхува от това, че Путин може да достигне до Рейн. Европа се страхува от това, че Африка и Близкият Изток могат да достигнат Дунав.\" - НАТО винаги ще е толкова силна, колкото отделните й членове. Но организацията се концентрира прекалено върху заплахи отвън /от Изток и от Юг/, без да предвиди сериозните заплахи отвътре. - Като важно за стабилността на Балканите и за България. Тя отдавна е готова за това. Трябва да се изчака обаче резултата от референдума за новото име на Македония, защото по думите на генералния секретар на НАТО Столтенберг, при отрицателен вот няма да започне процедура по присъединяване.", "date": "2018.07.15", "title": "Тръмп иска Европа да купува повече US оръжие"}
{"url": "http://standartnews.com/mneniya/i_chumata_nagazi_v_politikata-373695.html", "text": "В последните няколко дни, за моя изненада, се оказа, че у нас има повече специалисти по заразни и инфекциозни болести по добитъка, отколкото по футбол. Все си мислех, че е обратното. Но откакто и група партиоти с мотоциклети заявиха, че ще ходят да спасяват добитъка в Странджа, защото иначе не сме българи, започна да ми става малко тегаво. Едва ли хората станаха по-малко ужасени, когато в Странджа се появи и соцлидерът Корнелия Нинова. Тя пропусна да яхне вълната с кравата Пенка, чието спасяване стана световна мисия. И сега реши да навакса с чумата по хайваните. Няма да коментирам причината, поради която животните трябва да бъдат избити, тя е тема на специалистите. Моя тема е обаче как цялата Българска агенция за безопасност на храните изби значително количество добитък и едва след това обясни на хората какво се случва. Снимка на баба Дора, която плаче за козичките си, наречени с нежни имена, обиколи цял интернет. Другари еврокомсомолци от БАБХ, мислите ли, че тази баба ще влезе някога във  вашия сайт и ще прочете поради какви европричини нейните козички трябва да бъдат евтаназирани? Или пък ще гледа парламентарния контрол, където министър Румен Порожанов  разяснява какви компенсации ще бъдат дадени на селските стопани? По това време тя е по баирите със своите /неясно дали/ чумави кози. Стопаните, които кръщават животинките си с имена и ги гушкат, очакваха да им обясните това преди екзекуцията, спецове от БАБХ. Да го направите с толерантност и съпричастие към съдбата на хората, които не гледат нонстоп тъпите европейски правила, а просто си обичат животинките. Как и един експерт от Агенцията не отиде да се обяснява в Странджанско защо не просто им отнемат добитъка, а съсипват съдбите им. Фермерите протестирали, ще им възстановим щетите. Фермерите, които са получили евросубсидии, са едно, но онези истински хора от село, които преживяват живота си с овце, кози и крави, са съвършено друго. Оказа се, че хората разбраха превратно много от решенията на БАБХ. Защото не бяха обяснени смислено. за да се заселят там виетнамци и молдовци. Че циганите ще продават закланите животни на пазара. Че властта се снабдява безплатно с месо. И това не е първият път, когато българска институция се издънва. Сега министърът на земеделието трябва да се обяснява с фермерите със закъснение, когато това е можело да стане много по-рано. Проф. Николай Слатински беше кръстил всичко това СПИН - тоест \"Синдром на придобитата институционална недостатъчност\". Смея да му опонирам, че не е придобита, а вродена. Чиновниците, които правят тази амалгама от чудеса, за да се сложат /уж/ на Евросъюза, нямат чувство за съпричастие към проблемите на хората, пострадали от евтаназията на животинки, които доскоро са възприемали като част от семейството си. Вместо това са решили със сталинистки размах да решат един проблем, без да дават обяснения. Навремето имах прабаба, която отглеждаше като домашен любимец кокошка, наречена Марийка. Когато кокошката се появеше сама на улицата, съседите звъняха на майка ми: \"Видяхме Марийка без Еленка /тоест без прабабата/\". Семейството се задействаше и отиваше да провери какво се е случило с баба Елена. Кокошката беше част от семейството, почина от естествена смърт, без да я сготвим. Мисълта ми е точно за това, че за част от хората, които гледат кози и овце, тези животни не са евросубсидии. Те са част от живота им и дори негов смисъл. БАБХ явно не разбира това, защото и потъпка всичко това с тъпи и неразяснени решения. Дори не се постара да им обясни защо го прави. Онези, които вземат евросубсидии, ще си получат компенсациите. Бабата, която плака, че ще заколят любимите й животни, ще го преживее - ами... не по европейски. Е, то и държавните институции ги тресе шап, ама БАБХ нехае. А можеше да се задейства и там.", "date": "2018.07.15", "title": "И чумата нагази в политиката"}
{"url": "http://standartnews.com/sport/frantsiya_e_svetoven_shampion_sled_42_nad_harvatiya-373694.html", "text": "Отборът на Франция е новият футболен властелин на планетата! Днес тимът на Дидие Дешан надигра с 4:2 Хърватия в големия финал на стадион \"Лужники\" в Москва и се качи на свевтовния връх за втори път в историята след триумфа си през 1998 година. Съдията Нестор Питана се превърна в главно действащо лице през първото полувреме и спорните му решения дадоха отражение върху резултата. \"Петлите\" откриха резултата в 18-ата минута при две много спорни обстоятелства: дали имаше нарушение срещу Антоан Гризман и дали Пол Погба не влияе на играта при центрирането. Иван Перишич изравни в 28-ата, а Гризман се разписа от дискусионна дузпа десет минути по-късно. След почивката французите играха по-умно и реализираха два гола чрез Пол Погба (59) и Килиан Мбапе (65). Марио Манджукич за кратко върна надеждите на хърватите в 69-ата минута след безумна грешка на вратаря.", "date": "2018.07.15", "title": "Франция е световен шампион след 4:2 над Хърватия"}
{"url": "http://standartnews.com/sport/germanka_pobedi_serina_uiliams_i_specheli_titlata_pri_zhenite_na_uimbaldan-373672.html", "text": "Поставената на 11-о място в схемата на турнира Ангелик Кербер спечели за първи път титлата при жените на „Уимбълдън\". На финала германката, която е бивша №1 в света, победи Серина Уилямс от Съединените щати с 6:3, 6:3 за малко повече от час игра в Лондон. Така тя взе реванш за загубата си от същата съперничка в мача за трофея в \"Ол Инглънд къп\" през 2016 г. В първия сет 30-годишната левичарка започна с пробив, но Серина го върна бързо. От 2:3 обаче Кербер вдигна оборотите, а съперничката допусна доста грешки и  така тенисистката от Бремен спечели оставащите четири гейма. Във втората част Ангелик направи пробив за 4:2. При 5:3 левичарката сервираше за титлата. С форхенд уинър тя стигна до шампионска точка и я реализира с отличен сервис, който Уилямс не успя да върне. Германката завърши с 11 печеливши удари и само 5 непредизвикани грешки, докато Серина записа 23 уинъра при 24 грешки. За Кербер това е трета титла от Големия шлем след успехите в Мелбърн и Ню Йорк през 2016 година. Тя стана първата германска шампионка на „Уимбълдън\" след Щефи Граф през 1996-а. От понеделник Ангелик ще бъде четвърта в световната ранглиста, а Серина Уилямс ще се изкачи до №28.", "date": "2018.07.15", "title": "Германка победи Серина Уилиамс и спечели титлата при жените на Уимбълдън"}
{"url": "http://standartnews.com/sport/dzhokovich_pak_pokori_uimbaldan-373696.html", "text": "Новак Джокович спечели 13-та титла от Големия шлем и първа след 2016 година. Сърбинът триумфира за четвърти път на Уимбълдън, след като победи с 6:2, 6:2, 7:6 Кевин Андерсън. Джокович стартира срещата с пробив в първия гейм и разби Андерсън с 6:2 за 29 минути игра. Южноафриканецът поиска намеса на физиотерапевт заради болка в десния лакът. След паузата сценарият остана същият. Джокович проби в първия и петия гейм, приключвайки с 6:2. В третия сет Андерсън можеше да пробие при 4:3, но не успя и резултатът бе изравнен - 4:4. След това той реализира два сетбола при 5:4, но Джокович ги отрази. При 6:5 за Андерсън той не осъществи три сетбола и настъпи тайбрек. В него Джокович не бе затруднен и приключи с 3:0 сета.", "date": "2018.07.15", "title": "Джокович пак покори \"Уимбълдън\""}
{"url": "http://standartnews.com/biznes/stranata_ni_e_parva_v_sveta_po_dobiv_na_lavandulovo_maslo-373675.html", "text": "Първото място в света по добив на лавандулово масло принадлежи на България. Страната ни произвежда годишно близо 200 тона. През последните години насажденията с етерично-маслената култура да достигнали 30 хиляди декара, според данните на производители от чирпанското село Средно градище, където се проведе празник на лавандулата, съобщава БНР. Наред с маслодайната роза в последните години тази култура придобива все по-голяма популярност сред земеделските производители, но се отглежда предимно в Добруджа и в землищата на средногорските села. Заради добрите си качествата родната лавандула е изместила по показатели дори Франция, разказа пред националното радио един от големите производители на лавандулово масло в чирпанското село Средно градище Веселин Димов. \"Между другото, Франция, която е втория по големина производител, произвежда по 40-50 тона, т.е. ние правим 4 до 5 пъти повече лавандулово масло в света. Това е етерично-маслена култура, която се изнася главно за козметичната промишленост, главно за Франция и голям дял за Съединените щати. Може би 99% от лавандулата се изнася като масло.\" Лавандулата е все по предпочитана за отглеждане в Чирпанския регион, а в село Средно градище се проведе и петото издание на Националния фестивал на лавандулата.", "date": "2018.07.15", "title": "Страната ни е първа в света по добив на лавандулово масло"}
{"url": "http://standartnews.com/sport/16godishna_balgarka_s_titla_na_svetovnoto_po_leka_atletika-373688.html", "text": "Александра Начева стана световна шампионка в тройния скок от шампионата на планетата по лека атлетика до 20 години в Тампере. Нашето 16-годишно момиче отвя конкуренцията с личен рекорд и най-добро постижение в света за годината - 14.18 метра. Това е първа световна титла за България в тази възрастова група от 2006 година насам, когато Тезджан Наимова триумфира на 100 и 200 метра в Пекин. Начева изпревари с 23 сантиметра втората в класирането - Мирели Сантос от Бразилия. Александра постигна впечатляващия резултат от втория си опит. Третият скок също бе силен - 13.62 метра. \"Това, което направи Александра Начева на световното в Тампере заслужава само възхищение.- коментира Добромир Карамаринов, президент на БФЛА, първи вице на Европейската атлетика и ръководител на АБАФ.- Тя спечели златото с невероятна психика. Направи го само дни след като остана втора в Европа. Постижението от финала днес съобразно нейната възраст е уникално. Да печелиш медали от всички големи първенства, в които участваш показва само, че тя е изключителна. Нейният треньор Стойко Цонов за пореден път показа, че знае как се прави голям шампион. Поздравления и за Ива Пранджева,  която откри Александра за атлетиката\". Начева и Цонов се прибират в България на 16 юли в 20,45 ч с полет от Истанбул.", "date": "2018.07.15", "title": "16-годишна българка с титла на световното по лека атлетика"}
{"url": "http://standartnews.com/balgariya/borisov_bori_problema_s_chumata_s_operativen_shtab-373698.html", "text": "По разпореждане на министър-председателя Бойко Борисов се създава оперативен щаб, който ще координира ситуацията с борбата срещу разпространението на чумата по дребни преживни животни в страната и изпълнението на конкретните мерки, които се взимат в регионите с огнища. Това съобщиха от правителствената информационна служба. Щабът ще следи подкрепата, която се оказва на стопаните, чиито животни са засегнати. Оперативният щаб ще съдейства на компетентните органи за максимална координация на действията и ще работи до овладяване на ситуацията. В състава на щаба влизат министърът на вътрешните работи Валентин Радев, министърът на земеделието, храните и горите Румен Порожанов, изпълнителният директор на БАБХ Дамян Илиев, председателят на ДАНС Димитър Георгиев, директорите на областните дирекции на МВР в Бургас и Ямбол и представители на ГД „Гранична полиция\".", "date": "2018.07.15", "title": "Борисов бори проблема с чумата с оперативен щаб"}
{"url": "http://standartnews.com/balgariya/mvr_otricha_za_politseysko_nasilie_v_sharkovo-373693.html", "text": "Главният секретар на МВР Младен Маринов отрече появилата се информация, че хора от ямболското село Шарково са \"влачени и дърпани от полицията\". Маринов допълни, че в момента положението е спокойно: \"Нашите действия там са вследствие на искано съдействие от Агенцията по безопасност на храните. Нашата компетентност е да оказваме съдействие на служителите на Агенцията по безопасност на храните в това да се извършват законовите действия, които са им разпоредени в заповедта на директора. Към момента по доклад от областния директор на Областната дирекция на МВР-Ямбол сме уведомени, че тази дейност е преустановена, така че ние в момента чакаме, ако поискат отново съдействие. Разпоредил съм на директора да не се стига до използване на физическа сила и помощни средства. Той ме убеди, че такава не е използвана. Разпоредил съм да бъде изготвена справка по случая и да се спазват законите и компетентността, която имаме в такива случаи\".", "date": "2018.07.15", "title": "МВР отрича за полицейско насилие в Шарково"}
{"url": "http://standartnews.com/balgariya/poklonicheski_turizam_tragva_ot_graovo-373680.html", "text": "Първи маршрут за поклонически туризъм тръгва от етнографската област Граово. Тя се намира в област Перник и в нея има 139 църкви и параклиси, 29 манастира, 70 оброчища и над 65 места с лечебни води. Това стана ясно на дискусията \"Развитие на културно-историческия и поклоническия туризъм в Пернишко\", която се проведе в Църногорския манастир. В петък бе даден старта на първия Църногорски събор, който този уикенд се очаква да събере хиляди българи. \"Развитието на поклоническия туризъм ще укрепи вярата ни и ще обедини българите на база на православието\", заяви областния управител на Перник Ирена Соколова, под чийто патронаж се проведе форумът. Тя припомни, че етнографската област пази в историята си светли моменти от високия български дух и самочувствие. Изпълнителна власт, духовници, неправителствени организации, бизнес, местна власт и учени се обединиха около мисията възможно най-скоро да бъде направен маршрутът. С помощта на Програмата за селските райони и с пълната подкрепа на министър Порожанов, вече ремонтираме над 10 църкви и манастири в региона, заяви игуменът на църногорския манастир архимандрит Никанор. Софийската епархия ще благослови изпращането на достатъчно монаси, за да се оживят духовните обители и да се продължи вярата, увери викарият на Софийската епархия епископ Поликарп. Министерството на труда и социалната политика е готово да реализира специална програма за трудова заетост за църкви и манастири, каза заместник-министърът на труда Зорница Русинова. Специална междуведомствена работна група за развитие на поклоническия туризъм да бъде създадена в най-скоро време, настояха участниците във форума. Трябва да бъде подпомогнат и пилотният проект около Краище. Още в понеделник архимандрит Никанор ще внесе искане за това до министъра на културата Боил Банов. Дотогава той ще бъде подробно информиран, каза шефът на дирекция \"Културно наследство\" Екатерина Джумалиева. Никанор ще внесе писмо с 6 точки, които включват искания за ускоряване на отговорите относно преписките, които се отнасят по ремонти на манастирите и църквите, както и съдействие за по-бързо съгласуване на проектите, които са одобрени от програмата за развитие на селските райони. Създаването на първия маршрут за поклонически туризъм не случайно е в Западните ни покрайнини и ще бъде с марката \"Западни Балкани\", каза главният редактор на \"Стандарт\" Славка Бозукова, която беше модератор на дискусията. Тя припомни, че форумът се провежда непосредствено след края на българското европредседателство, където основен акцент бяха разширяване на икономическото и духовното сътрудничество в страните от Западните Балкани. \"Богатото културно-историческо наследство на страната ни в момента може да бъде видяно и в Лувъра, и в Третяковската галерия\", допълни Бозукова. Тя припомни, че само преди седмица на срещата 16 плюс 1, китайският премиер е останал очарован от артефактите у нас и е призовал китайците да посетят България. Правенето на смесен маршрут, включващ църкви и манастири в България и Сърбия, е удачен начин да привлечем азиатски туристи. Министърът на туризма Николина Ангелкова вече е заявила, че ще включи Граовския поклонически маршрут в туристическите турове. Средства за възстановяване на Кладнишкия манастир поиска кметът на Перник Вяра Церовска. След опустошителното земетресение много храмове в областта ни пострадаха, особено в Дивотино и Люлин, но най-притеснително е състоянието на Кладнишкия манастир. С поклоническия туризъм можем да върнем българите към духовността, подчерта Церовска. Тя разказа как Църногорският манастир е израснал пред очите й и от малка порутена сграда се е превърнал в духовен център. Церовска благодари за това на архимандрид Никанор. Основна грижа на Негово Светейшество патриарх Неофит и на цялата Софийска митрополия е да възкреси монашеството. Това каза по време на дискусията в Църногорския манастир епископ Поликарп, викарий на Софийската митрополия. По различни програми църквата търси послушници, които могат да се посветят на монашеството. Социалното министерство дава възможности, от които манастирите могат да се възползват като работодатели, заяви  зам.-социалният министър Зорница Русинова. Тя съобщи, че в Троянския манастир вече е приключил проект по програма \"Ново работно място\", 14 души са преминали обучение и работят в светата обител. Областните управители вече имат правомощия да организират дискусии, на които да събират желанията на бизнеса за кадри. Манастирите могат да подават своите заявки чрез тях до нас, каза още Русинова. По програма „Работа\", която е за общини с безработица над средната, са предвидени 80 милиона лева. С тях ще бъде осигурена заетост на 8000 души. Има свободни места, тъй като до момента са наети 3 000. Зам.-министърът препоръча на манастирите да се включат и в ОП „Човешки ресурси\", която дава възможност на работодателите да обучават и привличат персонал от бюрата по труда за сметка на държавата. Млади хора от художествените училища пък могат да бъдат наемани по програмите за младежка заетост, за да възстановяват стенописи и да реставрират храмове, посъветва още Русинова. Монашеството създава живата връзка с поклониците, кара ги да се връщат отново в светите обители. Затова Н. Св. Неофит поощрява и благославя както създаването на маршрут за поклонически туризъм в Краище, така и първият Църногорски събор, заяви още епископ Поликарп. Манастирите имат екологично чиста продукция, която хората предпочитат да купуват не само защото тази храна е здравословна, но и защото е благословена, каза още епископ Поликарп. Църногорският манастир носи това име, защото в миналото нивите са почернявали от работници-монаси и послушници. Длъжни сме да възкресим това, заяви и шефът на КРИБ Перник Георги Милев. Бизнес дамата Весела Барбукова, която е родом от Земен, първа дала идеята за създаане на поклоннически маршрут и духовен събор в област Перник още през 2015 г. \"Тогава отправната ни точка бе само Земен. Но областният управител Ирена Соколова и игуменът на Църногорския манастир архимандрит Никанор, както и бизнесът в областта, прегърнаха и надградиха идеята, която прерастна в първия Църногорски събор в сърцето на Краище. И днес аз съм най-щастливият човек\", каза Барбукова. Тя обърна внимание на факта, че за да се развива поклоннически туризъм, на първо място трябва да се оправят пътищата. Второто е дигитализация, каза още бизнесдамата и препоръча да бъдат направени повече сайтове и рекламни филми за уникалните обекти в област Перник.", "date": "2018.07.15", "title": "Поклонически туризъм тръгва от Граово"}
{"url": "http://standartnews.com/balgariya/temperaturi_do_33_gradusa_dnes-373664.html", "text": "През нощта времето ще е ясно, в неделя - предимно слънчево. След обяд на места ще се развие купеста облачност, но само на отделни места в планинските и североизточните райони краткотрайно ще превали. Ще продължи да духа слаб до умерен северозападен вятър. Максималните температури ще са между 28 и 33 градуса. Над Черноморието ще е предимно слънчево. След обяд ще има временни увеличения на облачността, по-съществени в северните райони, където на отделни места краткотрайно ще превали и прегърми. Ще духа слаб северозападен вятър. Максимална температура на въздуха 27-30 градуса. Вълнението на морето ще е 1-2 бала. Температурата на морската вода е 25-26 градуса. В планините ще е предимно слънчево, след обяд с временни увеличения на облачността. Само на отделни места, главно в Западна Стара планина, краткотрайно ще превали. Ще духа умерен северозападен вятър. Максималната температура на височина 1200 метра ще е около 23 градуса, на 2000 метра - около 15 градуса.", "date": "2018.07.15", "title": "Температури до 33 градуса днес"}
{"url": "http://standartnews.com/balgariya/zamministar_manastiri_i_tsarkvi_mogat_da_privlekat_mladi_hora_po_programi_za_mladezhka_zaetost-373665.html", "text": "Манастири и църкви могат да привлекат млади хора по програми за младежка заетост. Това заяви заместник-министърът на труда и социалната политика Зорница Русинова в Църногорския манастир \"Св. св. безсребреници Козма и Дамян\" край брезнишкото село Гигинци. По думите й вече имало обител, която се възползвала от шанса и ангажирала младежи до 29-годишна възраст, завършили Художествената академия. Те изографисвали и възстановявали част от стенописите, като заплащането през първите шест месеца се субсидирало. Така младите хора придобивали първоначален стаж по специалността. Българските младежи използват свободното си време най-вече за почивка Манастирите и църквите могат да се включат като работодатели и чрез Оперативна програма \"Развитие на човешките ресурси\", каза още Русинова. По думите й предстои през есента 30 млн. лв. да бъдат насочени към работодателите за обучение на персонал и привличане на неактивни хора. Русинова смята още, че може да бъде предложена програма, ориентирана към културното наследство в църквите и манастирите, подобно на програмата \"Мелпомена\", която подпомага българските театри. Тя посочи, че скоро в Троянския манастир е приключил проект по схемата \"Ново работно място\" с възможност за реализация на 13 човека на пазара на труда чрез обучение и работа в светата обител. Зорница Русинова присъства на колоквиум \"Развитие и бъдеще на културния и поклонническия туризъм в област Перник\" в Църногорския манастир. Проявата е част от програмата на първия Църногорски събор у нас \"В сърцето на Граово\", организиран по инициатива на областния управител Ирена Соколова.", "date": "2018.07.15", "title": "Зам.-министър: Манастири и църкви могат да привлекат млади хора по програми за младежка заетост"}
{"url": "http://standartnews.com/balgariya/evropredsedatelstvoto_ni_mozhe_da_se_prevarne_v_kapital_smyata_mariya_gabriel-373677.html", "text": "Абсолютно еднозначна е оценката за българското европредседателство извън страната, от всички партньори. Това, което се вижда като разделение вътре в България, го няма навън заяви Еврокомисарят по цифровата икономика и цифровото общество Мария Габриел в предаването \"Неделя 150\" по БНР. Тя определи председателството на страната ни като „успешно и солидно\". „Оттук нататък от нас ще зависи това председателство да се превърне в истински капитал\", допълни Габриел. \"Когато поех поста комисар по цифровата икономика и общество, от 29 законодателни инициативи само шест бяха финализирани. Днес вече те са 18 - само 10-11 месеца по-късно, посочи еврокомисарят: \"Направихме много ясни стъпки напред по отношение на киберсигурността. Мисля, че тук за всеки един от нас това е приоритет номер едно, защото киберсигурността не са само личните ни данни. Това е енергетика, транспорт, здравеопазване. Това са теми, които са изключително важни за всеки един от нас.\" Мария Габриел посочи като стъпка напред в ускореното развитие на дигиталната среда свободното движение на данните. Според Габриел, откакто е на поста \"много силни стъпки напред\" са били направени и относно Кодекса за електронните съобщения. Тя открои като друг позитив финализираните преговорите по Директивата за аудиовизуалната медийна политика с ясно формулиране на отговорностите на платформите, както и наложената прозрачност по отношение на търсачките: \"Защото се оказва, че когато имате бизнес и сте класиран между първо и пето място в една търсачка, може да бъдете видян от над 88 процента от хората, ако сте десети - малко над един процент. За бизнеса това са изключително важни параметри, особено за малките и средните предприятия, на които им помагат или не, да лансират свой продукт, да излязат на пазара, да развият свой бизнес-модел.\"", "date": "2018.07.15", "title": "Европредседателството ни може да се превърне в капитал, смята Мария Габриел"}
{"url": "http://standartnews.com/balgariya/porozhanov_babh_ne_raboti_dobre_s_horata_s_bolni_zhivotni-373674.html", "text": "„Българската агенция по храните не работи достатъчно добре с хората в Ямболско. Трябваше да им се обясни на място каква е болестта, да им се покаже заповедта\", каза земеделският министър Румен Порожанов пред БиТиВи. Евтанизирането на дребни преживни животни заради болестта чума доведе до напрежение в Ямболско. Вчера в с. Шарково местните хора не допуснаха ветеринарите да умъртвят болните животни, а министърът беше изпратен по спешност на място, за да разговаря с тях. „Това е опасна болест, която може да нанесе поражения както африканската чума по свинете. Ако не я спрем, държавата ни ще бъде обявена за държава със заболяване, ще бъде възбранено продаването и износа на продукти от овцевъдния сектор. Човек при такава ситуация не може да не е притеснен\", категоричен е Порожанов. По думите му в момента седем общини на територията на страната са под карантина. Пробите от първите огнища са положителни и са потвърдени от независима лаборатория във Франция. „Районът е рисков. Върху частните лекари трябва да има много засилен контрол, както и да засилим контрола върху пограничните общини\", поясни Порожанов. Земеделският министър е категоричен, че без заповед животни не се избиват. „Вчера хората в Шарково много добре разбраха. При стартирането на процедурата трябваше да бъдат събрани, да им бъде обяснено. Да, няма как да го приемат лесно, добре го разбираме, но това са мерките, които трябва да бъдат предприети\", категоричен е Порожанов. По повод компенсациите на местните жители, земеделският министър каза, че не се търгува в мъката на хората. „По методология на животно компенсацията е средно 150 лв. Независимо от това ще предложа едно увеличение, което обаче трябва да бъде одобрено от Министерски съвет\", каза министърът. На въпрос дали ще последват оставки, Порожанов каза, че предстои да направи оценка на ситуацията. „Хората много добре разбраха мерките, защото тази болест може да се пренесе по остатъка от територията. Трябва да има повече прозрачност и комуникация с потърпевшите\", каза Порожанов.", "date": "2018.07.15", "title": "Порожанов: БАБХ не работи добре с хората с болни животни"}
{"url": "http://standartnews.com/balgariya/katastrofa_blokira_patya_za_gartsiya-373679.html", "text": "Адска катастрофа в Кресненското дефиле между лека кола и ТИР-цистерна отне живот и блокира за часове пътя към Гърция. Към 11 ч. вчера на първокласен път Е-79, в района между Кресна и отбивката за село Стара Кресна, челно се сблъскаха „Фолксваген Пасат\" и цистерна. В резултат на удара загина шофьорът на пасата – 50-годишен мъж от симитлийското село Полена. На място пристигнаха екипи на пътна полиция и пожарната, както и кран, който трябваше след огледа да вдигне превозните средства и да разчисти пътя. Тъй като в района няма възможност за обходен маршрут, движението се извършваше двупосочно в една лента. Така за броени минути се образува 30 километра колона от автомобили - от Симитли до с. Градешница. Челният удар е станал заради неправилно изпреварване. Шофьорът на фолксвагена не е преценил ситуацията на пътя, предприел маневрата, навлязъл с висока скорост в лентата за насрещно движение и се забил в цистерната. Колата буквално се е размазала.", "date": "2018.07.15", "title": "Катастрофа блокира пътя за Гърция"}
{"url": "http://standartnews.com/balgariya/s_vavezhdaneto_na_elektronnite_vinetki_ot_1_yanuari_shte_ima_i_uikend_vinetki-373676.html", "text": "С въвеждането на електронните винетки от 1 януари ще има и уикенд винетки, които ще улеснят пътуващите през почивните дни, обяви пред Нова телевизия инж. Светослав Глосов, председател на Управителния съвет на Агенция „Пътна инфраструктура\". Цената на уикенд винетката ще бъде около 10 лева. Той посочи, че винетките в България са най-евтините в Европа. След въвеждането на електронна винетка за леките автомобили от  1-ви януари няма да се променя цената им, ще отпаднат стикерите, а при заплащане на електронна винетка, номерът на автомобила ще бъде въведен в електронна система, която ще следи за нарушители, обясни инж. Глосов. С промените в закона за пътищата, се предвижда промяна в структурата на агенцията и създаване на специално звено, което ще поддържа тол системата и електроните винетки, и ще извършва контролни функции, каза инж. Глосов. Трафик патрули по пътищата ще има от началото на следващата година. Тол системата е справедлива система за таксуване на товарните автомобили, заплащането е за изминато разстояние. Очакват се значителни приходи от въвеждането на тол системата, те ще бъдат изцяло за изграждане на нова пътна инфраструктура, за ремонт на съществуващата и за поддръжка на самата система, подчерта инж. Глосов. През лятото няма да има ремонти по АМ „Тракия\", които да затрудняват трафика, заяви инж. Глосов. Ремонти има основно по АМ „Хемус\", но те ще продължат минимум година и половина, тъй като не е добро състоянието на съоръженията, които не са ремонтирани повече от 35-40 години, откакто са построени, и ремонтът им е наложителен. Инж. Глосов призова шофьорите да спазват пътната сигнализация и въведените ограничения в участъците, на които се извършват ремонтни дейности и да не извършват неправилни изпреварвани в стеснените участъци, за да не се образуват тапи. Готова е бетоновата конструкция на пешеходния надлез при с. Атия. Предстои монтирането на пасарелката над пътя, то ще се извърши през тъмната част на денонощието от 23 юли до 26 юли, когато трафикът не е много интензивен, каза инж. Глосов.", "date": "2018.07.15", "title": "С въвеждането на електронните винетки от 1 януари ще има и уикенд винетки"}
{"url": "http://standartnews.com/balgariya/vezhdi_dari_3000_lv_za_operatsiya_na_onkobolna-373684.html", "text": "3000 лв. за операцията на онкоболната Надежда Огойска, дъщеря на поетесата Маргарита Петкова, дари председателят на Комисията по култура и медии в 44-то НС Вежди Рашидов. Двамата с майка й се познават от години и бившият министър на културата е съпричастен с голямата драма на семейството, съобщиха от екипа на Рашидов. \"Зная колко е тежък този момент и за Маргарита, и за дъщеря й, зная какво е да се бориш за живота си, зная, че само съчувствие не стига, трябват и пари\", коментира Рашидов, който също преживя тежка битка с рака. \"Разбрах от драматичните думи на Маргарита Петкова, че семейството изживява много трудни дни и че са нужни средства за скъпоструващата операция на Надежда. Искам да помогна младата жена да пребори рака. Искам да дам надежда на Надежда и на нейните деца\", коментира още Рашидов. От началото на месеца близки на Надежда и майка й организираха дарителска кампания в социалната мрежа и търг, в който се включи и президентската съпруга Десислава Радева. За няколко дни беше събрана голяма част от необходимата сума, но акцията продължава. Творецът и депутат от ГЕРБ многократно през годините е дарявал пари за хора в беда, за лечението на болни артисти, за сираци, за възрастни творци, за стипендии на талантливи деца. Приходите от цяла своя изложба през 2016 г.  Вежди Рашидов дари на Клиниката по детска онкология при болница „Царица Йоанна – ИСУЛ\". В Армения и до днес помнят големия му жест след унищожителното земетресение през 1988 г., когато Вежди Рашидов дари заедно с Георги Трифонов на най-тежко пострадалия град Спитак 60 хиляди долара, получени тогава от изложбата им в Индия, припомниха от комисията по култура.", "date": "2018.07.15", "title": "Вежди дари 3000 лв. за операция на онкоболна"}
{"url": "http://standartnews.com/balgariya/peperudi_letyat_na_sindikalen_kongres-373692.html", "text": "Няколко дузини пеперуди ще полетят в небето по време на Осмия редовен конгрес на Съюза на транспортните синдикати в България (СТСБ) в понеделник. Така атрактивно ще бъде открит следващият етап от кампанията „Заклех се!\" за превенция на насилието над жени.  Форумът ще се проведе в хотел „RIU Pravets Resort\" в  Правец. По време на конгреса председателят на СТСБ Екатерина Йорданова ще представи постигнатото през изминалите 5 години, ще се приеме програмата за следващия мандат и ще се определят важните политики за развитието на сектора в България с фокус хората на труда. Ще бъде представена и новата кампания на Съюза в защита на автентичния сорт българска роза – „Дамасцена\". Участие в конгреса са потвърдили редица български и чуждестранни гости: Стивън Котън, генерален секретар на Международната транспортна федерация (ITF); Едуардо Чагас, генерален секретар на Европейската транспортна федерация (ETF); Франк Мореелс, президент на Европейската транспортна федерация (ETF); Генадий Косолапов, генерален секретар на Международната конфедерация на железопътните синдикати, който обединява ЖП профсъюзите от Русия и 14 бивши съветски републики; Олга Вакуленко, член на Женския комитет на ITF и организационен секретар на най-големия руски транспортен синдикат РОСПРОФЖЕЛ (представляващ близо 2 млн. души); Нермин Ал-Шариф, председател на Либийския синдикат на докерите и моряците. Сред българските гости ще бъдат Йорданка Фандъкова, кмет на София, Пламен Димитров, президент на КНСБ, министри, народни представители и общински съветници. СТСБ се състои от 86 синдикални организации с близо 10 500 членове.", "date": "2018.07.15", "title": "Пеперуди летят на синдикален конгрес"}
{"url": "http://standartnews.com/balgariya/kmetat_na_mladost_predstoi_stroezhat_na_2_a_ne_na_4_sgradi-373681.html", "text": "Предвидено е строителството на две сгради срещу бл. 325 в Младост, а не на четири както твърдят жители на района. Това каза за БГНЕС вр. и.д. кмет на район „Младост\" Румен Русев по повод предстоящия протест в понеделник. Той се организира във „Фейсбук\", а повод за недоволството стана започналото преди седмица строителство на 7-етажен блок. Строежът се намира на територията на бивша ливада, върху която преди години голяма верига магазини дари средства за изграждането на парк. Сега част от територията му е изядена от новостроящия се блок.", "date": "2018.07.15", "title": "Кметът на \"Младост\": Предстои строежът на 2, а не на 4 сгради"}
{"url": "http://standartnews.com/balgariya/babh_poe_vinata_za_protestite_sreshtu_chumata_shefat_gotov_s_ostavkata-373685.html", "text": "„Надявам се, срещата ви с нас да внесе повече яснота за ситуацията в България, мерките, които сме предприели и реакциите на много хора. Ясно е, че не сме ви информирали достатъчно добре. Изглежда, че това си ни е недостатък\". Това обяви във встъпителните си думи изпълнителният директор на Българската агенция по безопасност на храните инж. Дамян Илиев на извънреден брифинг заради възникналото напрежение вследствие на започналото евтаназиране на овце и кози в Ямболско заради чума. Той призна, че комуникацията с местните стопани не е била достатъчно добра, а и покрай работата си, са „изпуснати нещата с медиите\". „Въпросите защо животните са болни, а не умират не са състоятелни. В момента имаме птичи грип, патиците не умират, но могат да го разпространяват. В същото време кокошките боледуват и умират. Не винаги трябва да се търси смъртност\", каза инж. Илиев. По думите му това не значи, че не може в дадена ситуация, свързана със съпротивителната сила на животните, да не доведе до избухване и висока смъртност. „За чумата най-напред започва да се говори около 1940 г., но тръгва от Африка, движи се в продължение на годините. Чумата по животните е доказана при нас и същите проби са изпратени във Франция и те са потвърдили нашия резултат\", обяви Илиев, като така опроверга спекулациите, че чума всъщност няма. Той уточни, че резултатът е бил доказан първо в българска лаборатория, а след това и във френска. Изпратени са общо 400 проби. \"Вземането на проби ще продължи. Изследването на такъв голям брой проби не може да стане сега и веднага и е възможно във времето да се доказват нови огнища. Мерките, които се взимат в Странджанско са ограничителни по отношение на движение на животни. По отношение на продукция и в зоните, които има огнища, там се предприемат мерки за евтаназия на стадата, в които има установено огнище\", каза ижн. Илиев. И обясни какво ще се случи, ако се бият ваксини на животните в момента. „Ваксина има – жива ваксина. Такива ваксини на територията на ЕС са забранени. Със специално разрешение могат да се слагат. Ако сложим такава ваксина и създадем един предполагаем пръстен за животни с антитела и неболедуващи от чума, рискът е, че под тази ваксинация вирусът си стои. Поради тази причина икономическите санкции са две години минимум за страна, която употребява жива ваксина на територията си. Обикновено санкциите са по цялата територия, защото се счита, че контролът няма да е достатъчен\", каза инж. Илиев. По думите му, ако тази жива ваксина се постави само по линията на засегнатите райони санкциите върху тях ще бъдат същите, но ще бъдат за дълъг период. Сега – санкциите ще бъдат до Нова година\", каза инж. Дамян Илиев. По думите му досега са евтанизирани около 4000 животни, но се оказва, че има стопани, които се опитват да изкарат своите козе и овци извън оградения периметър на огнищата. \"Може да излязат още. Чухте, че ние чакаме още резултати. Просто и днес знаем, че са намерени животни в багажници, за да бъдат изкарани и продадени. Рискът е голям\", каза инж. Илиев и уточни, че „Гранична полиция\" са покрили района\", каза още Илиев. Той бе категоричен е, че ако му бъде поискана оставка е готов да я подаде. „Ако министър Румен Порожанов ми поиска оставката, веднага ще я подам\", каза Илиев. На въпрос как ще коментира думите на министър Румен Порожанов, че БАБХ не е информирала достатъчно добре хората, инж. Илиев отново потвърди: \"Прав е\". „Стараем се да ограничим заболяването от чума в малък регион, така че да не може да бъде засегната цялата страна. Не можем да дадем гаранция, че няма да се разпространи още, но това са стъпките, които трябва да се предприемат, за да не се случи повече. Нашата агенция е компетентният орган, който дава гаранциите на страните, които търгуват с България. Действията ни трябва да са според правилата на СЗО, където 180 страни са приели правила, които засягат всичките действия, изследвания и всичко, което ни е гарантирано\", каза инж. Илиев. По думите му, когато една страна каже, че има определено заболяване или няма, означава, че има надзор над животните, а когато страните имат някакво съмнение за заболяване, те спазват такива стъпки, които са договорени между всички 180. Инж. Илиев отбеляза, че отговорността на България е много по-голяма отколкото на другите страни, защото сме гранична страна. Според него става опасно да си позволим карантириране, защото вирусът може да излезе и да зарази други и няма да се дадат гаранции за достатъчни мерки. Относно компенсациите на животновъдите той каза: \"Компенсацията трябва да се направи по определени правила. Министърът вчера гарантира, че ще даде повече от позволеното според европейските изисквания. Ако си свършим работата, както трябва, Европа ще ни компенсира загубите по определена схема. Когато дойдат на проверка и кажат, че не сме го направили, както трябва - няма да получим компенсация от ЕС. Имаме два пътя за компенсация на хората. Единият е официалният, другият в момента се изчислява в Министерството. Там намерението на министъра е да се даде 190 лв. на овца\".", "date": "2018.07.15", "title": "БАБХ пое вината за протестите срещу чумата, шефът готов с оставката"}
