{"url": "http://standartnews.com/mneniya/shte_spre_li_yunker_targovskata_voyna-374027.html", "text": "Може ли ЕС да предотврати всеобхватната търговска война със САЩ? Това е въпросът, на който председателят на Европейската комисия Жан-Клод Юнкер се надява да даде отговор след срещата си с президента на САЩ Доналд Тръмп, въпреки че и двете страни изглеждат готови за ескалация на напрежението. Юнкер ще посети на 25 юли Вашингтон с надеждата да предотврати истинска търговска война, а ЕС все още подготвя контрамерки, в случай че Вашингтон внесе допълнително напрежение в ситуацията. През юни Тръмп увеличи вносните мита за продуктите от стомана и алуминий от ЕС, което принуди Съюза да реагира с ответни мерки, повишавайки вносните мита за американски стоки за 3 милиарда долара. Сред тях са фъстъченото масло, уискито и мотоциклетите. Тези мерки могат да се окажат само първоначална маневра в една по-голяма търговска война, ако Тръмп изпълни заплахата си да увеличи митата и за автомобилния сектор. \"Мерките за стоманата и алуминия превърнаха реториката в реалност, но да направиш същото с автомобилите наистина ще породи съвършено жестока нова реалност\", каза еврокомисарят за търговията Сесилия Малмстрьом, добавяйки че подобна стъпка ще бъде \"разрушителна\". Митата върху металите засягат износа на ЕС за 6,4 милиарда евро (7,47 милиарда долара), но при автомобилите става дума за износ за 50 милиарда долара годишно, отбеляза комисарят. Малмстрьом ще пътува до Вашингтон с Юнкер за разговорите в сряда с Тръмп в \"духа на дългогодишното приятелство между САЩ и ЕС\", каза тя на събитие, организирано от германския фонд \"Маршал\". За да свалят напрежението, Юнкер и Малмстрьом вероятно ще предложат така нареченото многостранно секторно споразумение, за да намалят митата в автомобилния сектор, според европейски дипломати. Освен ЕС и САЩ това споразумение може да обхване страни като Япония, Китай, Южна Корея и Мексико. Говори се, че като допълнение може да бъде предложено на Тръмп ограничено митническо споразумение, което да понижи или дори да премахне митата за индустриални стоки. В същото време Малмстрьом предупреди, че Евросъюзът подготвя контрамерки, ако Тръмп продължи с налагането на по-високите мита за автомобилната индустрия. Това може да окаже влияние на каменните въглища, фармацевтичните и химическите продукти, според източници от ЕС, които потвърждават информацията на германското списание \"Виртшафтсвохе\". Протекционистичният подход на Тръмп към търговията, заради който в скорошно интервю той нарече ЕС \"враг\", е един от няколкото начини, с които той предизвика враждебно настроение сред европейските си партньори през последните месеци. Тръмп остро критикува европейските страни за това, че не са се справили с поставените цели за разходите на НАТО, като пося съмнения за бъдещата отдаденост на САЩ към отбранителния съюз. Той открито ухажва и президента на Русия Владимир Путин, който е \"трън в очите\" на ЕС. Тръмп упрекна в Twitter ЕС и за наложената рекордна глоба от 4,3 милиарда евро на Google за нарушаване на правилата за конкуренция на ЕС. В петък пък той обвини ЕС и Китай за валутна манипулация. Юнкер заминава днес за Вашингтон, а срещата му с Тръмп ще е утре и ще бъде последвана от пресконференция за отношенията ЕС-САЩ. \"Много бях учуден, когато чух президентът на САЩ да нарича Европа враг, след като наивно съм вярвал, че САЩ и Европа са брат и сестра\", каза Юнкер миналата седмица. \"Във всяко семейство се случва големият брат да не уважава по-малките братя\", добави той, като отбеляза, че при това посещение ще \"защитава европейската кауза\".", "date": "2018.07.24", "title": "Ще спре ли Юнкер търговската война?"}
{"url": "http://standartnews.com/svyat/balgarka_postradala_pri_pozharite_v_gartsiya_nyama_opasnost_za_zhivota_y-374013.html", "text": "По информация на посолството ни в Атина българска гражданка е пострадала в следствие на пожарите в района на гръцката столица. Тя е с изгаряния, настанена е в болница, без опасност за живота. Дипломатическата ни мисия е в контакт с близки на нашата сънародничка и е в готовност да окаже необходимото съдействие, съобщават от министерството на външните работи (МВнР). По информация на посолството в Атина на територията на Гърция големи пожари избухнаха в района на Кинета, Атика, в района на Метохи, близо до гр. Ханя на остров Крит, района на Пендели, Атина и в района на Рафина, Атика. Най-много са жертвите в района на Неа Макри, населените места Мати, Кокино лиманаки, общ. Рафина. Движението по пътния участък Атина – Коринт се възстановява постепенно. Затворена за движение остава част от  националния път на Ханя-Ретимно, о. Крит. До този момент гръцките власти съобщават за 50 загинали, 156 ранени, от които 11 в тежко състояние. Пострадали са 16 деца. Опожарени са 1000 къщи и 300 автомобила. Има опасения, че броят на жертвите може да се увеличи. На телефон 199 могат да бъдат подавани сигнали към гръцката противопожарна служба за изчезнали хора, като е необходимо да се предостави информация за тях. Министерството на външните работи съветва българските граждани, които се намират на територията на Гърция, да следват стриктно указанията на местните власти и да не предприемат действия, които могат да застрашат тяхната безопасност. В случай на необходимост, нашите сънародници могат да се обръщат за съдействие към кризисния щаб, сформиран към посолството, на телефон: +30 6937 096 220.", "date": "2018.07.24", "title": "Българка пострадала при пожарите в Гърция, няма опасност за живота й"}
{"url": "http://standartnews.com/biznes/sluzhiteli_na_mzhg_branyat_ekspert_s_pismo_do_borisov-374024.html", "text": "Стотици служители на земеделското министерство се подписаха в подкрепа на предложения за уволнение експерт Георги Праматаров. Той бе сред четиримата, посочени за освобождаване заради кризата с чумата по овцете и козите. Служителите на дирекция „Директни плащания и идентификация на земеделски парцели\" изпратиха до премиера Борисов отворено писмо в защита на директора си Праматаров. Копия от документа са насочени и към земеделския министър Румен Порожанов, и към председателя на Комисията по земеделие и храни в НС Десислава Танева. \"Намерението Праматаров да бъде уволнен заради напрежението, породено от чумата по овцете и козите, буди тревога и демотивира\", посочват служителите на МЗХГ. Дирекция „Директни плащания и идентификация на земеделските парцели\" няма функции по отношение епизоотичните ситуации, в частност чумата по овцете и козите от последните два месеца у нас. Трагедията на хората заради евтаназираните животни е умело използвана от определени лица за разчистване на лични сметки, се казва в писмото. „Създава се угроза за самия статут на държавния служител, за възможността държавната администрация да осъществява служебните си задължения встрани от конюнктурата на деня\", твърдят колегите на Праматаров. Повече от 650 подписа има под текста на писмото, което се подкрепя от голяма част от служителите и на други дирекции в МЗХГ, Областните дирекции „Земеделие\" и Държавен фонд „Земеделие\" от цялата страна. В документа се споменава още, че Георги Праматаров се е доказал като професионалист при всяко ръководство на министерството. „Един от малцината експерти в специфичната материя на Географските информационни системи, както и в областта на Общата селскостопанска политика, правото на ЕС, чиито знания са търсени и ценени както от администрациите на други държави-членки, така и от страна на ЕК. Според служителите в Дирекция „Директни плащания и идентификация на земеделски парцели\", уволнението на Праматаров ще остави празнота в експертизата по отношение идентификацията на земеделските парцели в страната, но и ще създаде опасен прецедент в негово отсъствие министерството за първи път да не изготви своевременно специализирания слой „Площи, допустими за подпомагане\", за кампания 2018.", "date": "2018.07.24", "title": "Служители на МЗХГ бранят експерт с писмо до Борисов"}
{"url": "http://standartnews.com/svyat/20_zhertvi_dosega_vzeha_tezhkite_pozhari_blizo_do_atina-373998.html", "text": "Най-малко двайсет души са загинали в два големи пожара, бушуващи в околностите на Атина, предаде Асошиейтед прес, като цитира говорител на гръцкото правителство. В болници са приети поне 69 ранени, много от които сериозно. Гърция поиска международна помощ за борба с пожарите, които унищожиха десетки къщи и коли и накараха туристи и местни жители да бягат към плажовете източно от Атина, за да бъдат спасявани с лодки, добавя АП. Пожарите се разгоряха близо до курортното градче Кинета вчера и облаци дим се разпространиха на 40 км на изток. Гърция е обхваната от силна суша и температурата е около 40 градуса, напомня ДПА. Гръцкият премиер Алексис Ципрас заяви, че ситуацията с горските пожари около Атина е извън контрол, предаде ТАСС. Ципрас каза това пред журналисти след като бе информиран в Центъра за операции на пожарната служба и предупреди, че  последната нощ е била изключително трудна. Премиерът добави, че има три големи огнени фронта - до градчето Каламос, където пожарът е частично локализиран, в Кинета, където е извън контрол, и при Нео Вуцас, където са концентрирани усилията на пожарникарите, защото граждани са останали в домовете си и са в огнен капан.", "date": "2018.07.24", "title": "20 жертви досега взеха тежките пожари близо до Атина"}
{"url": "http://standartnews.com/svyat/futbolnite_fenove_vnesli_13_mlrd_v_byudzheta_na_rusiya-373996.html", "text": "Чуждестранните фенове в Русия са похарчили около 1.3 милиарда евро по време на световното първенство, сочи доклад на руската Сбербанк. Тя анализира използването на чуждестранни кредитни карти между 14 юни и 16 юли, когато се проведе турнирът. В доклада са включени покупки чрез кредитни карти, плащания в брой и валутни преводи в мрежата на Сбербанк. Феновете са дали най-много за хотели. Общата сума е 5 милиарда рубли, или около 67.5 милиона евро. На второ място са ресторантите и кафенетата с 4.3 милиарда (58 милиона евро). Парите, които са похарчени по кафенета, ресторанти или за купуване на сувенири, представляват 45-50% от всички средства. Най-голям ръст от Сбербанк отчитат по отношение на спортните стоки, за които са похарчени 3.4 милиарда рубли. Увеличението е девет пъти.", "date": "2018.07.24", "title": "Футболните фенове внесли 1,3 млрд. в бюджета на Русия"}
{"url": "http://standartnews.com/mneniya/politicheskiyat_avtogol_na_yozil-374025.html", "text": "Необичайно е, когато решението на един футболист да се оттегли от националния отбор, заема централно място в  политическите новини, а не в спортните. Това се случи с Месут Йозил. Дължи се на факта, че той е много повече от спортист. Той е символ. Символизираше, до преди два месеца, успешната интеграция. Футболистът с турски произход допринасяше към спортната слава на най-голямата европейска държава. В опита си, надълго и нашироко да обясни решението си да се оттегли от Бундестима, Йозил написа едно изречение, което заседва в съзнанието. То гласи следното: \"Когато печелих с отбора на Германия, гледаха на мен като на германец, а когато губим, съм имигрант\" . Тези думи са изпълнени с обида, с разочарование, с горчивина. Германия има латентен проблем с расизма. Много дълго този проблем беше потискан, но всеки един чужденец някога го е изпитвал. Чуството за различност се счита за личен проблем, за който отговорен е този, който го усеща. Причинилият не носи отговорност. От една страна, Месут Йозил обърна гледната точка като постави на фокус емоцията, породена от различността. От друга стра, Месут не просто се оттегли от германския национален отбор, той  \"скъса\" договора си както с Футболния съюз на Федералната република, така и с германския запалянко, който стоя на крака заради същия този Йозил през 2014-та и който очакваше в продължение на две месеца обяснение, защо се снима с турския президент. Цялата драма започва със снимка. Месут Йозил с фланелка на отбора си  \"Арсенал\" във Великобритания е застанал широко усмихнат до турския президент Ердоган. Събитието се е случило в лондонски хотел в разгара на изборна кампания за извънреден вот, предизвикан от Ердоган, за да се бетонира на власт. Същият този Ердоган, държи в затворите журналисти, чиято вина е, че работят като журналисти и задават въпроси. Същият този Ердоган, държи в затворите инакомислещи. И със същия този Ердоган, Месут Йозил, германският футболист, германската личност, символ на успешно случващата се интеграция, предпочета да позира. Снимката, публикувана от партията на Ердоган - АКП, предизвика смут, предизвика и разрив между запалянковците и целия германски национален отбор. Затова и подкрепата им по време на мачовете в Русия, беше вяла. Йозил не се опита дори да обясни. Чак седмица, след като свърши Световното първенство по футбол, той се появи в социалните мрежи чрез съобщения на английски - не на немски език! Вярно, играе във Великобритания, пък и вероятно счита английския за неутрален език, а може би и предпочетен и от неговите мениджъри, от екипа, с който той работи. Защото е ясно, че трите страници обяснения, не са излезли изпод перото на самият футболист. Трудно е, в този случай да се каже, кой е добрият и да се посочи лошият. Обаче има много губещи -германските запалянковци, които сега са разделени, защото сред тях има и такива с турски произход. Естествено, те от солидарност подкрепят Йозил. Сред тях има и германци, които са били почитатели на 29-годишния футболист. Губещи са и онези, които са очаквали именно такива символи. Става въпрос за онези в Турция - инакомислещите, които смятат, че държавата им трябва да се развива така, както се развива Германия. За тях Германия е мечта, а Йозил е част от нея.  Вероятно печеливш е единствено президентът Ердоган. И не случайно, той и министрите му публично и демонстративно огласиха подкрепата си към решението на футболиста. Не веднъж Реджеп Таип Ердоган е идвал в Германия и е призовавал диаспората, която е около 2,5 млн. души, да се противопоставя на \"опитите за асимилация\" на Федералната република. Така накрая Месут Йозил остава все пак символ на необходимостта от противопоставяне на расизма и на опитите за разделение на турските общности от обществата на държавите, които живеят.", "date": "2018.07.24", "title": "Политическият автогол на Йозил"}
{"url": "http://standartnews.com/svyat/streletsat_ot_toronto_bil_psihichno_zle-374004.html", "text": "Канадската полиция съобщи снощи, че заподозреният за стрелбата в канадския град Торонто в неделя е 29-годишният Файсал Хусайн. Семейството му обяви, че мъжът, който загина при атаката, е душевно болен, предаде Ройтерс. Хусайн уби жена и рани 13 души, сред които и дете при атаката с огнестрелно оръжие в неделя вечерта в гръцкия квартал на канадския град Торонто. Свидетели на нападението заявяват, че са чули между 20 и 30 изстрела. Нападателят също е мъртъв, като не е ясно дали той се е самоубил или е бил убит от полицията. Членове на семейството му съобщиха, че имал психични заболявания и е страдал от психоза и депресия през целия си живот. През уикенда в Торонто бяха разположени десетки допълнителни полицаи поради неотдавнашен ръст на насилието, извършено с огнестрелно оръжие, отбелязва АП. Кметът Джон Тори заяви след атаката:\"Бяхме свикнали да живеем в град, където подобни неща не се случват, но в наши дни се случват неописуеми неща\". Според него в града има прекалено много леснодостъпни огнестрелни оръжия.", "date": "2018.07.24", "title": "Стрелецът от Торонто бил психично зле"}
{"url": "http://standartnews.com/mneniya/falshivite_novini_veche_sa_politichesko_orazhie-374026.html", "text": "- Аз работя в Катарския институт по компютърни изследвания, преди това съм завършил Софийския университет \"Св. Климент Охридски\", специалност информатика. Правих докторантура в \"Бъркли\", известно време бях в БАН, след това се преместих в университета на Сингапур и оттам - в Катар. В момента разработваме проект с Масачузетския технологичен университет, като целта е да помогнем на хората да разберат какво четат и да получат една по-балансирана информация. - Как можем да разпознаем дали една новина е фалшива - в общи линии е откъде идва. Кой е източникът - човек, медия, и дали можем да вярваме на този източник. Другото е какво е казано и как е казано. Дали информацията идва от интернет, от Туитър, от Фейсбук, как други потребители в мрежата реагират на тази информация. Всички тези неща се включват в система, която посредством една невронна система решава дали това са новини, на които може да се вярва. - Втората задача е свързана с проверка дали самото твърдение е вярно или не. Основно се проверяват твърдения на политици, но и не само на тях. Тук се опитваме на базата на хиляди проверени твърдения от журналисти, които правят проверка на факти, на базата на техните решения автоматично да проверяваме фактите. Как го правим -  проверяваме какво се е случило в действителност, как е реагирано в социалните мрежи и медиите. Например, ако медия, която е надеждна, подкрепя дадено твърдение, това е по-скоро вярно. Ако \"лоша\" медия го подкрепя /тоест такава, за която знаем, че разпространява дезинформация/, това по-скоро накланя новината в обратната посока. Тук става дума и за моделирането - доколко можем да вярваме на профила на дадена медия. Има и друг вариант - когато се проверяват твърденията във форуми, например БГ-мама. Правили сме го и за катарски форум, който е еквивалентен на БГ-мама, и за български. Там например има един въпрос, но много различни отговори, и ние трябва да идентифицираме кой от тези отговори е добър - в смисъл кой отговаря директно на въпроса, а не просто се заяжда с други потребители. - Чрез проекта ние всъщност решаваме цял кръг задачи. Първата е свързана с възникването на различни сайтове за автоматична проверка, в момента има над 100. Такива в момента има и в България. Ние имаме няколко различни системи, които решават различни задачи, свързани с различните типове потребители. Едни от тях са насочени да подпомагат работата на журналисти, които искат да извършат проверка на определени факти. Друг тип системи са насочени към крайния потребител, за да може самият той да знае какво чете, а трети могат да бъдат насочени към социалните мрежи. Може например да има конкретно твърдение, което се нуждае от проверка. Има сайтове, които могат да проверят това. Въпросът е, че в този поток може да има над хиляда изречения, кои от тях трябва да бъдат филтрирани и проверени. Ние имаме такава система, която работи на български и на арабски. Опитваме се да създадем базирана на невронните мрежи система за изкуствен интелект, която да взема решения, свързани с тези новини. Целта на системата не е да каже \"Това твърдение е вярно\". Нейната цел е да каже кои са нещата, които си струва да се проверят. Примерно твърдения, които звучат бомбастично, но, от друга страна, може да са интересни на широката публика. Всъщност системата с изкуствен интелект взема решение на базата на публикацията в даден контекст. Друга система, която сме правили както за БГ-мама, така и за подобен катарски форум, е да проверим кой от отговорите е \"добър\", тоест отговаря директно на въпроса, а не се заяжда с останалите потребители. Това успешно може да се приложи за всички форуми. Другата система, която имаме, е свързана с това, че във форума се задава нов въпрос. Опитваме се да му даден директно отговор, ако той вече е бил задаван отпреди. Вместо потребителят да постне въпроса във форума и да чака известно време, за да получи отговор, ние автоматично се опитваме да намерим подобен въпрос, да намерим добри отговори и да видим дали може някой от тях да бъде даден на потребителя. Понякога обаче има въпрос \"С колко месеца мога да си удължа визата?\" и един отговаря \"С три месеца\", а друг \"С шест\". И двата отговора са отбелязани като добри, но се налага да бъде проверено доколко са достоверни. Това е фундаментален проблем и на търсенето в \"Гугъл\". Навремето беше достатъчно да отвориш \"Гугъл\", да ти излезе един отговор и това ти стига. В момента обаче трябва да разбереш дали това нещо е вероятно като данни. Следващото ниво, по което работим, е свързано не толкова с проверка на твърдения. А и да се отсее дали някои неща се правят за пари, дали се правят само за това, че са хумористични, като например \"Неновините\". Друго нещо, което предлагаме, е свързано с характеризирането на медиите. Тоест ние правим предположението дали дадена новина е вярна или не, на базата на това кой го казва това нещо. Профилираме и начина на изказ  - тоест начина, по който е поднесена дадена новина. Опитваме се да направим профил и за това, дали дадена медия има пристрастия в определена посока. У нас например идентификаторите могат да бъдат дали е лява или дясна, в други страни - дали е светска или ислямистка. Но, така или иначе, се идентифицира какви са пристрастията на медията по определени въпроси. Идеята е, когато потребителят чете някаква статия, да знае какво чете и какво стои зад написаното. - Да, работили сме по тази тема с профилирането им. Преди две години работихме сериозно по тази тема с една българска медия и нейния форум. Сигурно си спомняте, че в този период имаше един много сериозен скандал, когато бе публикуван списък на платени тролове. В момента, в който той бе оповестен, някои от тях закриха профилите си и създадоха нови. Всъщност е много интересно, че след това доста хора започнаха да набеждават други потребители на форумите, че са тролове. Има начин да бъдат различени платените от набедените. Вторите са доста повече от първите. Платените наистина са много малко. Миналата година бе организиран \"Хакатон\" тук, у нас, точно за търсене на фалшиви новини. Аз ръководя различни дипломни работи в Софийския университет и съм горд, че точно мои студенти спечелиха състезанието. Очакваме наесен да се проведе вторият \"Хакатон\" у нас. - Фейсбук и други компании като Туитър, отчасти във връзка с атаката, под която попаднаха, позволяват потребителят да види какво всъщност знае за него социалната мрежа, включително и да коригира правата на достъп. Проблемът е, че има два типа фалшиви новини.  По отношение на фейк нюз е не толкова, че информацията не е истинска. Ние на неистинска информация сме били подложени доста отдавна, има и жълта преса, и прочие. Но в момента основният проблем на фалшивите новини не е в това, че не са истински. А в това, че са превърнати в политическо оръжие. А другото е, че много компании получават чрез социалните мрежи информация за нас не само като лични данни, но и като предпочитания, като психологически профил, какво постваме, какво лайкваме и прочие. И оттук нататък една добра кампания може да спечели в този град изборите за даден кандидат на базата на това, което вълнува потребителите - дали е забраната на оръжието, което вълнува много хора в САЩ, дали е миграцията, дали безработицата. Могат да Ви облъчат и да постигнат някакво влияние върху Вас.", "date": "2018.07.24", "title": "Фалшивите новини вече са политическо оръжие"}
{"url": "http://standartnews.com/svyat/50_stanaha_zhertvite_na_pozharite_kray_atina-374003.html", "text": "Расте броят на загиналите при пожарите в околностите на гръцката столица Атина. Жертвите на стихията станаха 50 след откриването на още 26 тела във вила в курортното градче Мати, съобщи Червеният кръст. Сред загиналите има деца, ранените са над 150, сред които 16 деца, хиляди са евакуирани. Болниците работят на извънреден режим. Състоянието на част от пострадалите е критично. Повечето загинали са попаднали в огнения капан в района на курортното градче Мати, на 40 км североизточно от Атина, в домовете или в колите си. През цялата нощ спасителните екипи и пожарникарите помагаха на хора от горящи домове и автомобили. Жени с деца, които са се опитали да се спасят от огнената стихия и са влезли в морето, бяха открити удавени. Продължава спасителната операция по море. Фрегати и катери на брегова охрана издирват хора в морето. Участват и водолази.", "date": "2018.07.24", "title": "50 станаха жертвите на пожарите край Атина"}
{"url": "http://standartnews.com/biznes/shefat_na_tomas_kuk_balgariya_privlicha_vse_poveche_turisti_s_raznoobrazni_uslugi_-374020.html", "text": "Заедно с бизнеса работим активно за привличане на повече платежоспособни туристи в България с разнообразни видове услуги. За нас е много важно гостите ни, видели за пръв път страната, да се върнат отново в нея и за това ни помага успешното партньорство със световни туроператори като „Томас Кук\". Това заяви министърът на туризма Николина Ангелкова на среща в Лондон с изпълнителния директор на компанията Петер Фанкхаузер, съобщиха от пресцентъра на Министерство на туризма. За последните три години това е третият делови разговор помежду им. България като целогодишна дестинация предлага на практика всякакъв вид туризъм и отчита рекордни статистически данни през последните години. През 2017 г. страната ни е посетена от близо 8,9 млн. чуждестранни туристи, което е 7,6% ръст спрямо 2016-а. \"Приходите от международен туризъм през миналата година са с още по-голямо увеличение – в абсолютни числа те са близо 6,9 млрд. лв., което е 9,3% повече в сравнение с 2016\", подчерта министър Ангелкова. Тя обърна внимание, че този интерес е предизвикал и повече чартърни полети към България на нискотарифни и други авиокомпании. Българският министър информира ръководителя на „Томас Кук\" за разнообразните възможности на най-посещаваните курорти у нас като Слънчев бряг, Златни пясъци и др., които предлагат почивка и активен отдих за клиенти с различни потребности – семейни ваканции, забавления, парти събития, спорт и др. Ето защо ние предвиждаме в националните ни курорти да се регламентира продуктовото зониране, за да може да се задоволят всички предпочитания на клиентите - от деца до хора от третата възраст. Петер Фанкхаузер поздрави екипа на министър Ангелкова за постигнатото. Той изтъкна, че въпреки засилващата се конкуренция България привлича все повече туристи и има голям потенциал да развива устойчиво всякакъв вид услуги в сектора. Изпълнителният директор обърна внимание върху необходимостта от високо качество на продукта, за да се поддържа активен този интерес на посетителите. По време на срещата бяха обсъдени и възможностите за разширяване на двустранните бизнес контакти в сферата на туризма. Представителите на „Томас Кук\" проявиха интерес към потенциала за нови инвестиции в туризма на България като развиващ се стратегически пазар за компанията. „Томас Кук\" е един от водещите световни туроператори с 12 млн. уникални онлайн потребители на сайта си месечно. 40 млн. са посетителите в офисите на фирмата и партньорската й мрежа. През 2017 г. броят на туристите, пътували до България чрез „Томас Кук\", е 404 698, което е 18% ръст спрямо предходната година (над 61 хил. души повече). За периода януари–април 2018 г. те са били вече над 264 хил., но обобщението за най-силните летни месеци предстои. През 2018 г. се очаква увеличение от 61% на капацитета на авиопътниците на компанията от Великобритания, Германия, Белгия и Скандинавия.", "date": "2018.07.24", "title": "Шефът на „Томас Кук“: България привлича все повече туристи с разнообразни услуги"}
{"url": "http://standartnews.com/biznes/bezdimnite_tsigari_shte_imat_40_aktsiz_ot_tozi_na_obiknovenite-374022.html", "text": "Комисията по бюджет и финанси реши на второ четене акцизът на нагреваемите тютюневи изделия да бъде 233 лв. на 1 кг тютюн, съобщава Агенция Фокус. Това стана ясно на днешното заседание на Комисията по бюджет и финанси в Народното събрание. По този начин данъкът на нагреваемите тютюневи изделия ще бъде 40% от този на обикновените цигари. Промените ще влязат в сила от 1 октомври. Предстои предложенията да бъдат гласувани и от Народното събрание. Предлагаме данъчната основа на бездимните цигари да бъде на база тютюнево съдържание, защото очакваме пазарът да бъде залят с продукти с различно количество тютюн, обясни председателят на парламентарната бюджетна комисия Менда Стоянова. „Параграф 2, който предлагаме всъщност, замества двата отхвърлени преди това параграфа така, защото данъчната основа да бъде на база тютюнево съдържание или количество тютюн в съответното нагреваемо изделие. Това предложение се прави, защото всичките видове тютюневи изделия, които очакваме да залеят българския пазар в следващата година, ще имат различно количество тютюн\", обясни Стоянова. На въпрос на народния представител от ПГ на „БСП за България\" Румен Гечев за това, защо гласуват този законопроект, след като е разбрал от медиите, че той е бил изтеглен по-рано през деня от премиера Бойко Борисов, Менда Стоянова отговори: „За да се изтегли един проект, преди първото му четене в пленарна зала всички вносители да се подпишат под съгласието за изтегляне. Така става изтеглянето, а не чрез медиите.\"", "date": "2018.07.24", "title": "Бездимните цигари ще имат 40% акциз от този на обикновените"}
{"url": "http://standartnews.com/biznes/ekspert_prognozira_che_2_miliona_chuzhdentsi_shte_pochivat_v_balgariya_prez_avgust_-374023.html", "text": "Само дни преди най-натоварения месец за българския туризъм - август, страната очаква над 2 милиона чуждестранни посещения, става ясно от коментар за БТА на директора на Института за анализи и оценки в туризма Румен Драганов. Почти 3 милиона българи също са планирали почивките си в страната и чужбина за този месец, казва експертът. Дъждовното лято не е причина за отказ на туристите да почиват в страната, като голяма част от чуждестранните туристи са направили резервациите си за почивка у нас преди няколко месеца и затова има пълно изпълнение на програмите на организираните посещение в България. Това се отнася и за пътуващите българи и почти никой не променя нагласите си и резервациите, които е направил за август. Лошото време не се приема като нещо, което да спре почивката, допълни експертът. По отношение на руските туристи, избрали да почиват у нас, Драганов напомни, че това е доста динамичен пазар, който се базира в голяма си част на предварително купените имоти в страна. Интересът на техните притежатели в Русия е да реализират възможно най-високата им запълняемост. По тази причина почти по цялото Черноморие, в места където има струпване на такива имоти - около Слънчев бряг и Поморие, те са почти изцяло заети и това ще е трайна тенденция и за август. Има обаче известен спад при организираните пътувания на руски граждани - с около 15%, коментира Румен Драганов. Сред причините за тази тенденция той изтъкна възвръщането на интереса на руските туристи към почивките в Турция, Египет и Тунис, които предлагат изключително приемливи оферти и безвизово посещение. Втората причина е свързана с намаляването на приходите на руснаците заради промените в цените на горивата. Сега, с покачването на тези цени, твърде вероятно е през август руските граждани да се върнат обратно към България, коментира експертът. Този август не се очаква да има изненади в посещенията на туристи в България от други пазари извън традиционните. Освен това пазари като Израел и Иран не се отразяват съществено в общия туристопоток към страната ни през този месец. Българските туристи не се разколебават нито от проливните дъждове, предизвикали проблеми в началото на месеца в Гърция, нито от опустошителните пожари край гръцката столица, коментира експертът и напомни, че цялата територия на Гърция представлява интерес за българските летовници.", "date": "2018.07.24", "title": "Експерт прогнозира, че 2 милиона чужденци ще почиват в България през август"}
{"url": "http://standartnews.com/svyat/tramp_s_rekorden_reyting-373997.html", "text": "Подкрепата за президента на САЩ Доналд Тръмп е стигнала до рекордни равнища този месец, благодарение на мобилизацията на Републиканците, пише електронното издание Washington Examiner. Рейтингът на Тръмп е достигнал до 45%, според данните от проучването на Wall Street Journal/NBC News, публикувано в неделя и е с 1% повече отколкото през юни. Според резултатите от анкетата, 88% от определящите се като привърженици на Републиканската партия са доволни от американския президент. От четиримата предишни президенти на САЩ, единствено Джордж Буш младши е имал по-голяма подкрепа в собствената си партия и то след терористичните атаки на 11 септември 2001 година.", "date": "2018.07.24", "title": "Тръмп с рекорден рейтинг"}
{"url": "http://standartnews.com/balgariya/zovat_protestirashti_mayki_da_se_varnat_v_rabotnata_grupa_za_zakona_za_horata_s_uvrezhdaniya-374021.html", "text": "Социалният министър Бисер Петков призова протестиращи майки на деца с увреждания да се върнат в работната група за Закона за хората с увреждания. Той отиде до палатковия лагер на протестиращите майки край Народното събрание, за да поиска подкрепа, защото, по думите му, крайният срок за разработване на закона наближава, а от министерството искат всички групи хора с увреждания да бъдат удовлетворени. Министърът каза, че е реалистично законът да бъде гледан в началото на октомври от Народното събрание, ако майките се върнат в работната група. Предложението ще бъде на Министерския съвет. Ще има и едномесечен срок за обществено обсъждане. Той увери, че няма да почива през август, а следващото заседание на работната група ще бъде в понеделник. Бисер Петков изрази съжаление, че майките са получили текстове на законопроекта, които предварително не са били съгласувани с него, където те са открили отпадане на основното им искане за лична помощ. Той допълни, че в проекта, който вчера е гледан от експертите и ще бъде предложен на работната група в понеделник, се разписва личната помощ в закона от гледна точка на права, а доразписването й като социална услуга - в Закона за социалните услуги. Той поясни, че в новия вариант се предлага финансова подкрепа, която да се структурира около линията на бедност, а не както е в момента - около гарантирания минимален доход. По-сериозна финансова подкрепа ще има за около 14 833 пълнолетни с тежки увреждания - над 90 процента, майките на част от които са от протестиращите. Личната помощ ще е в две форми - като асистентска услуга, която ще се развие в Закона за социалните услуги, и като парична помощ, когато потребителят не желае да има асистент или не може да му бъде осигурен такъв. Предлагат се и по-сериозни мерки за трудовата интеграция на хората с увреждания. Посещението на министъра при палатката на майките на деца с увреждания съвпадна с разпъването половин час по-рано на палатка от страна на част от организациите на хора с увреждания, които заявиха, че реформа трябва да има, но за всички, и тя не трябва да се случва под натиск и шантажи. Това беше причина майките на деца с увреждания да заявят, че в момента отговор на поканата на министъра не могат да дадат, защото, по думите им, властта позволява да се разпъват палатки, които са незаконни. Те обясниха, че за поставянето на техния лагер са чакали месеци наред разрешение. Министърът отиде и при другата група протестиращи и поиска да се запознае с техните искания, като отбеляза, че поне с тях диалогът никога не е прекъсван и посочи, че за разпъването на палатка е разбрал при визитата си. Майките на деца с увреждания настояват за Закон за личната помощ. Проект на закон беше разработен от протестиращите и от омбудсмана Мая Манолова. Той обаче не беше подкрепен от националнопредставителните организации на хората с увреждания, които смятат, че личната помощ трябва да е част от общ закон, който включва всички социални услуги. Работна групи в Министерството на труда и социалната политика разработва такъв закон, както и Закон за хората с увреждания. Майките напуснаха работната група за разработване на Закон за хората с увреждания с мотивите, че в законопроекта не се предвижда лична помощ, каквото е основното им искане от седем години. Майките протестират от началото на юни тази година, като почти в цялата страна вече има палаткови лагери. Те предвиждат и голям протест на 30 юли от 17.00 часа пред Народното събрание под мотото \"Системата ни убива - Всички!\". Внасяме искане за изслушване на социалния министър Бисер Петков утре или в четвъртък, обяви междувременно председателят на ПГ на ГЕРБ Цветан Цветанов. „На вчерашната среща с премиера Бойко Борисов дискутирахме и темата, свързана със социалното министерство и работната група, която работи по законопроектите за хората с увреждания. Работната група работи от края на 2017 г., а в началото на 2018 г. от февруари – март започнаха интензивно работа всички неправителствени организации и експерти в МТСП, както и министерствата с пряко отношение към законодателната дейност, която трябва да бъде приета в парламента\", коментира Цветанов. „Това, което взехме като решение във вчерашния днес – днес Светлана Ангелова заедно с група народни представители да внесат искане за изслушване на социалният министър Бисер Петков утре или в четвъртък , в зависимост от консултациите, които ще направим с коалиционните партньори в 16.00 часа. За да можем действително да запознаем народните представители, но и българската общественост за времевия график за внасянето на законопроектите от МС, свързани със законопроекта за хората с увреждания\", поясни той. „Това, което е поето като ангажимент от министър Бисер Петков – работната група ще продължи да работи и през предстоящите седмици, както са правили и до настоящия момент. За да бъде готов един законопроект трябва да бъде подложен на обществено обсъждане, след това да мине междуведомственото съгласуване и съм убеден, че някъде в средата или края на септември ще бъдат внесени и в парламента, където ще започне същинската работа по дебатите в съответните ресорни комисии\", каза още Цветанов.", "date": "2018.07.24", "title": "Зоват протестиращи майки да се върнат в работната група за Закона за хората с увреждания"}
{"url": "http://standartnews.com/balgariya/prolivni_dazhdove_dokaraha_bedstveno_polozhenie_na_obshtina_teteven-374017.html", "text": "Бедствено положение е обявено в община Тетевен след поройните дъждове там. Това е решил Общинският щаб по бедствия и аварии, съобщи за БТА кметът на общината Мадлена Бояджиева. Причината е влошената обстановка след падналите над 99 литра на кв. метър количества дъжд в общината, особено в селата Глогово и Градежница. Има информация и за жертва в Тетевен в следствие на наводненията. Според първоначалната информация на Бояджиева инцидентът е станал в близост до къща за гости. Млад мъж си е оставил колата си, опитал се е да премине през водата и вероятно е бил отнесен. Кметът добави, че водата в Тетевен вече на повечето места се е оттекла от улиците. Остава сериозно положението в селата Глогово и Градежница. Там все още няма ток, има наводнени къщи, разрушена инфраструктура. Три махали в Глогово са откъснати от пътя и няма достъп до тях. В тях живеят около 300 човека. Пътят е разрушен, а един бетонен мост е отнесен. В Градежница също има много наводнени къщи, реката е излязла по улиците, има свлачище на пътя Градежница-Глогово. Спешно се предприемат мерки по укрепване на коритото на реката в селата. Хората в откъснатите махали ще бъдат снабдени с всичко необходимо. Областният управител Георги Терзийски, който заедно с кмета е на място, се е свързал с БЧК, от където ще доставят хранителни продукти на хората.", "date": "2018.07.24", "title": "Проливни дъждове докараха бедствено положение на община Тетевен"}
{"url": "http://standartnews.com/balgariya/gerb_reshi_da_podkrepi_vetoto_na_prezidenta_varhu_privatizatsionnite_promeni_-374018.html", "text": "ГЕРБ ще подкрепи ветото на президента Румен Радев, обяви на брифинг председателят на парламентарната група на партия Цветан Цветанов във връзка с наложеното вето от държавния глава на разпоредби от Закона за допълнение на Закона за приватизация и следприватизационен контрол. „През вчерашния ден имахме заседание при министър-председателят Бойко Борисов - аз като председател на ПГ на ГЕРБ и народни представители, които имат пряко отношение към законодателната дейност, която беше осъществена през последните няколко седмици. Във връзка със спекулациите и тиражирането в публичното пространство, че има лобистки текстове, които обслужват определени икономически кръгове или бизнес лица мога да кажа категорично, че ГЕРБ никога и по никакъв повод не е обсъждал и приемал подобни текстове\", обясни той. „Във връзка с тези твърдения през последните два – три дни, това, което вчера на заседанието с премира Бойко Борисов – се взе принципно решение Даниел Кирилов като председател на правна комисия да разработи текстове, с които да се отменят всички тези законодателни предложения, предложени от коалиционните ни партньори, подкрепени в икономическа комисия и приети в пленарна зала\", добави той. „Даниел Кирилов е готов със законопроекта. С днешното вето, наложено от президента Радев преценихме, че внасянето на тези законодателни промени се обезсмисля. Имахме разговори с премиера след ветото и стигнахме до извода, че ще подкрепим мотивите на президента и ще се съобразим с ветото, което налага\", заяви Цветанов. „Това, което ние правим и винаги сме правили е да работим само и единствено водени от обществения интерес. На вчерашната среща при премиера присъства и финансовият министър, икономическия министър, водихме разговори и с Делян Добрев, Даниела Савеклиева и това, което имаме да съобщим днес е, че в утрешния ден председателят на парламента Цвета Караянчева ще обяви ветото на президента в пленарна зала, с което започват да текат съответните срокове. Ще се постараем в рамките на утрешния ден да бъде проведено заседание, което ще бъде свикано от зам.-председателя на икономическата комисия. По този начин ще покажем политическата воля на ГЕРБ и с решението, което сме взели на база и ветото от днес на президента, но и вчерашните разговори с премиера\", обясни Цветанов. Той допълни, че на вчерашната среща са били обсъдени добрите страни на законопроекта, свързани с електронната платформа, която дава възможност за повече прозрачност на приватизационните сделки и със законодателните промени, внесени между първо и второ четене от Делян Добрев, свързани със Закона за енергетиката.", "date": "2018.07.24", "title": "ГЕРБ реши да подкрепи ветото на президента върху приватизационните промени"}
{"url": "http://standartnews.com/balgariya/bsp_zakonat_za_privatizatsiya_obsluzhva_interesite_na_oligarsi-374016.html", "text": "Абсолютно основателно вето по Закона за приватизацията, което ние подкрепяме. Гласували сме против него. Той е тежко лобистки и обслужва интересите на определени олигарси. Това каза лидерът на БСП Корнелия Нинова на пресконференция в централата на партията. На въпрос за кои олигарси говори, Нинова коментира, че въпросът е принципен - против такива текстове, които облагодетелстват частни лица за сметка на обществения интерес. По думите на Нинова единственият начин да отпаднат от закона спорните текстове е да се подкрепи ветото на президента Румен Радев. Тя призова ГЕРБ и останалите парламентарни групи да гласуват ветото. В противен случай, ако то бъде отхвърлено, БСП са подготвили жалба, с която ще сезират Конституционния съд. Корнелия Нинова призова управляващите да организират извънредно заседание на Народното събрание във ваканцията, за да бъде приключен въпросът. Тя посочи, че вероятно ГЕРБ обмислят законът да не действа със задна дата, да отхвърлят ветото, и да внесат нови поправки в закона. И допълни, че ако заседание не се инициира със задачата ще се заеме левицата. Лидерът на БСП коментира и темата за кризата с животновъдите в Ямболско като каза, че действията на управляващите поне в началото са били незаконни и трябват да понесат отговорност. Според Нинова институциите са унищожили частна собственост без да са връчили документ, нахлули са в частна собственост без заповед, а заравянето на убитите животни води до опасност от разнасяне на епидемия. Поради това днес левицата ще внесе сигнал от 11 страници в прокуратурата, за да се установи има ли извършени закононарушения в работата на институциите по овладяване на ситуацията. БСП ще установяват и дали има нарушени човешки права на засегнатите стопани. Ако намерят данни за това ще сезират европейските институции и ще отнесат въпроса към съда в Страсбург.", "date": "2018.07.24", "title": "БСП: Законът за приватизация обслужва интересите на олигарси"}
{"url": "http://standartnews.com/balgariya/kat_proveryava_kamioni_i_avtobusi_za_izpravnost_i_izryadni_dokumenti-374014.html", "text": "От 23 до 29 юли е в ход операция за засилени проверки на товарните автомобили и автобусите. Тя е организирана от Европейската мрежа на службите на Пътна полиция - TISPOL. У нас в акцията участват и представители на криминална и икономическа полиция и на Изпълнителната агенция „Автомобилна администрация\". Обект на проверките от страна на Пътна полиция са изрядност на документите на пътното превозно средство, правоспособността на водача, има ли невръчени или неплатени фишове, поясни главен инспектор Росен Рапчев от отдел „Пътна полиция\", ГДНП. От страна на ИААА се следи за техническото състояние на автомобилите и тахографите. Представителите на икономическа и криминална полиция имат за задача да проверят за незаконен трафик на мигранти, крадени автомобили, превоз на крадени стоки или наркотични вещества. „При предишната подобна операция, която се проведе през месец май тази година, екипите са проверили над 5200 товарни автомобила и са констатирани 1700 нарушения. Най-често те са били, свързани със скорост - констатирани са общо 426 случая за нарушение на скоростните режими. 237 са били случаите на неизползвани обезопасителни колани, 180 - технически неизправности, и 268 случая на неизрядна документация.  При автобусите – проверени са 1600 возила, констатирани са 305 нарушения. От тях  за скорост -  43, за колани – 83, и техническа неизправност – 19\", каза Росен Рапчев. От сутринта до момента са установени 2 технически неизправни товарни автомобила, които, разбира се, са откарани на наказателни паркинги, където ще трябва да се вземат мерки за отстраняването на техните повреди. И един чуждестранен шофьор, който е бил без шофьорска книжка - той също е на наказателен паркинг, установява се в момента, дали той е правоспособен и просто шофьорската книжка не е в него или въобще няма такава правоспособност. На този етап не може да се каже какви са другите установени нарушения, защото данните ще бъдат обобщени след края на операцията. Това е втората такава операция за годината. Те се провеждат в сезоните, в които движението на хора и товарни автомобили е най-голямо. Третата такава акция ще бъде през есента.", "date": "2018.07.24", "title": "КАТ проверява камиони и автобуси за изправност и изрядни документи"}
{"url": "http://standartnews.com/balgariya/zemedelski_organizatsii_podkrepyat_deystviyata_i_ekipa_na_ministar_rumen_porozhanov-374015.html", "text": "Заставаме твърдо зад действията на министър Румен Порожанов, екипа му и администрацията на земеделското ведомство, както и на ветеринарните лекари. Това каза на пресконференция Венцислав Върбанов от Асоциацията на земеделските производители. В пресконференцията участваха представители на Асоциацията на земеделските производители в България, Асоциацията на биволовъдите в България, Националния съюз на говедовъдите в България, Националната асоциация на зърнопроизводителите, Асоциацията на млекопреработвателите в България, Националната асоциация на тютюнопроизводителите 2010, Националната браншова организация - български пчеларски съюз, Асоциацията на животновъдите в Странджа и др. Участниците в пресконференциите посочиха, че цялата гилдия се обединява в защита на освободения от длъжност Георги Праматаров - директор на дирекция \"Директни плащания и идентификация на земеделските парцели\". По думите на Върбанов той е доказал, че е експерт. Върбанов посочи, че те не обсъждат освободените политически лица, а експертите. Според Венцислав Върбанов Праматаров няма нищо общо със сектора \"Животновъдство\". Твърдо апелираме да не се пипа експертният съвет на министерството на земеделието, каза Върбанов. Големият проблем в момента е епизоотичната обстановка в страната - три заболявания притесняват животновъдите, посочи той и допълни, че това са чумата при дребните преживните животни, африканска чума по свинете и птичи грип. Според него извършваните от МЗХГ и БАБХ действия са единствените възможни и адекватни при тези заболявания. Костадин Костадинов от Националната асоциация на зърнопроизводителите обяви, че са против политизирането на епизоотичната обстановка. Според него сега е времето да се помисли за Закон за браншовите организации. Не може една организация, подкрепена от политическа сила, да създаде хаос в нашия бранш, коментира той. От асоциациите заподозряха политически ход с искането на оставките в този момент, защото ще се наложи забавяне на плащанията и това може да доведе до протести, ескалация на напрежението и падането на правителството в края на годината или в началото на следващата, обясни Димитър Зоров от Асоциацията на млекопреработвателите. Представители на различни браншови организации посочиха, че организаторът на животновъдните протести от миналата седмица Симеон Караколев е подвел премиера Бойко Борисов, за да се обезглави едно важно министерство в много тежък момент. Те призоваха премиерът да прояви отново разум и да ревизира своите решения. Юлия Куюмджийска от Обединената земеделска асоциация посочи, че няколко човека вече са подготвили жалба до прокуратурата във Велико Търново, тъй като са се оказали в Управителния съвет на Националната овцевъдна и козевъдна асоциация на Симеон Караколев без изобщо да знаят за това.", "date": "2018.07.24", "title": "Земеделски организации подкрепят действията и екипа на министър Румен Порожанов"}
{"url": "http://standartnews.com/balgariya/delyan_dobrev_predlagame_privatizatsionni_promeni_za_energetikata_i_liberaliziraniya_pazar-374019.html", "text": "Единствените предложения между първо и второ четене в Закона за приватизацията, които ГЕРБ е направил, касаят Закона за енергетиката, обяви в парламентарните кулоари председателят Комисията по енергетика и депутат от ГЕРБ Делян Добрев, предаде репортер на Агенция „Фокус\". „Използвахме процедура в преходните и заключителните разпоредби да коригираме текстове в Закона за енергетиката, които касаят либерализирания пазар. Причината да използваме тази процедура в Народното събрание е, че промените бяха спешни. От 1 юли започна моделът на либерализиран пазар в България и се оказа, че от 50 и няколко активни търговеца към момента, една голяма част от тях не могат да изпълнят високите изисквания по отношение на даване на гаранции, които сме заложили в законопроекта през април месец. Изисквахме досега 150% гаранция от най-високото възможно задължение през последните 12 месеца\", коментира Добрев. По думите му много от търговците на електроенергия не могат да изпълнят това условие и са поставени пред избор или да намалят конкуренцията в сектора, или да коригират закона, така че да намалят изискванията и да има по-голяма конкуренция и пазарна среда. „Това, което ГЕРБ е предложил между първо и второ четене в Закона за приватизацията касае Закона за енергетиката, либерализирания пазар. Накратко казано – намалява административната и финансовата тежест участващите на този пазар. Тези текстове са подкрепени от всички, от целия сектор, няма никакъв коментар от страна на президента в неговото вето по отношение на тези текстове, които като цяло ще доведат до по-голяма прозрачност и повече конкуренция на пазара на електроенергия\", посочи той и изрази надежда, ако ветото бъде съобщено утре, да има възможност Комисията по икономика да разгледа законопроекта следобед, за да могат в края на тази седмица да приемат текстовете, които са важни и касаят Закона за енергетиката.", "date": "2018.07.24", "title": "Делян Добрев: Предлагаме приватизационни промени за енергетиката и либерализирания пазар"}
{"url": "http://standartnews.com/balgariya/vdigame_ograda_po_granitsata_s_rumaniya_sreshtu_afrikanskata_chuma_po_svinete-374012.html", "text": "„Започна изграждането на телена ограда по границата с Румъния за ограничаване на риска от африканска чума по свинете\". Това съобщи министърът на земеделието, храните и горите Румен Порожанов по време на заседание на областния координационен щаб в Силистра. Създаването на щаба е с цел предприемане на мерки за недопускане и ограничаване на заболяването африканска чума по свинете. Изграждането на оградата започна на две места,  предстои да започне и в трети участък. \"Първоначално смятахме да бъде електропастир, но не е сериозно препятствие за по-силните животни, които като се засилят биха могли да го преминат. Спряхме се на четириредова телена ограда с бодлива тел. Един линеен метър на бодливата тел е 15 стотинки, четири реда са 60 стотинки на линеен метър. Коловете ще бъдат през два метра и половина. Изграждането  ще се възложи от трите регионални дирекции по горите, така че очаквам да бъде в много разумни цени и параметри\", обясни министър Порожанов. Министърът на земеделието информира, че Българската агенция за безопасност на храните е в постоянен контакт с румънските власти. Всички мерки, които се предприемат са стандартни и са за целия Европейски съюз. Той каза още, че контролът върху движението на животни се докладва както от службите на МВР, така и от гранична полиция. „Препоръчахме да се наблюдава и движението на животни, защото непрекъснато се залавят такива, които са без документи. Българските стопани трябва да бъдат много отговорни\", подчерта министърът. По думите му основна мярка за биосигурност е осигуряване на 10-километрова зона около големите свиневъдни обекти. Експерти от Българската агенция по безопасност на храните са обиколили и идентифицирали всички задни дворове, като в момента има 620 обекта с 630 животни. Предстои да бъдат описани още около 120 обекта. Други мерки са дезинфекция, граничен контрол и срещи в големите свинекомплекси за разясняване на мерките за биосигурност. Тяхното спазване е от изключително значение, тъй като намаляват риска за свинете отглеждани в големите комплекси, а също и тези за домашно отглеждане. „Ще предложа ограничение на груповия лов, особено в граничните райони, тъй като той крие много опасности\", каза още министър Порожанов по въпроса с груповия лов и изменението на закона, като мярка за ограничение на АЧС. В щаба участват областният управител на Силистра Ивелин Иванов, директорът на Областна дирекция по безопасност на храните – Силистра д-р Себахтин Мюмюн Халид и директорът на областна дирекция на МВР старши комисар Кристиян Петров.", "date": "2018.07.24", "title": "Вдигаме ограда по границата с Румъния срещу африканската чума по свинете"}
{"url": "http://standartnews.com/balgariya/krizisen_shtab_v_posolstvoto_ni_v_gartsiya_zaradi_pozharite-373995.html", "text": "Към посолството ни в Атина е сформиран кризисен щаб заради бушуващите в Гърция пожари, засега няма сигнали за пострадали българи, съобщиха от МВнР. Заместник-министърът на външните работи Георг Георгиев е разговарял с временно управляващия българското посолство в гръцката столица Веселин Иванов и е разпоредил да се сформира щаб, който да е на разположение на българските граждани, пътуващи или пребиваващи в Гърция. Открита е гореща телефонна линия, на която нашите сънародници могат да потърсят съдействие в случай на необходимост: +30 6937 096 220 От министерството уточняват, че към момента няма български граждани, които да са търсили помощ от посолството. Няма и данни за засегнати или бедстващи наши сънародници вследствие на пожарите.", "date": "2018.07.24", "title": "Кризисен щаб в посолството ни в Гърция заради пожарите"}
{"url": "http://standartnews.com/balgariya/armiyata_praznuva_140_godini_s_kontsert-374002.html", "text": "Министерството на отбраната ще отбележи 140-ата годишнина от създаването на Българската армия с празничен концерт пред Народния театър „Иван Вазов\". Това съобщиха от пресцентъра на Министерството на отбраната. В концерта ще участват Гвардейският представителен духов оркестър и Представителният ансамбъл на Въоръжените сили. Под диригентството на майор Йордан Христов и старши лейтенант Лъчезар Кръстев, ще бъдат изпълнени „Родина\" – марш, „Кармен\" от Бизе, „Еленино хоро\" и „Дунавско хоро\" на Дико Илиев, както и други популярни произведения. В програмата на концерта са включени и изпълнения на Орлин Горанов, Емилия Валенти, Таня Дупаринова, Бойка Дангова, Гуна Иванова и Сунай Чалъков. Празничният концерт ще започне от 18.00 часа утре пред Народния театър „Иван Вазов\". Входът е свободен.", "date": "2018.07.24", "title": "Армията празнува 140 години с концерт"}
{"url": "http://standartnews.com/balgariya/borisov_predlozhi_pomasht_na_tsipras_za_pozharite-374005.html", "text": "Министър-председателят Бойко Борисов проведе телефонен разговор с гръцкия премиер Алексис Ципрас. \"Изразяваме най-дълбоко съчувствие към пострадалите и близките на загиналите в огнената стихия, обхванала Гърция. С тревога и болка приехме вестта за бедствието, връхлетяло приятелския гръцки народ, довело до човешки жертви и причинило тежки материални щети \", подчерта българският министър-председател. Това съобщиха от правителствената пресслужба. Премиерът Борисов посочи, че България има готовност за оказване на техническа помощ за Гърция с 50 пожарникари и два пожарни автомобила. Той допълни, че е разпоредил на министерството на вътрешните работи да предприеме незабавна организация при постъпило искане от страна на Гърция за получаване на международна помощ, модулът ни за наземно гасене на горски пожари да бъде приведен в готовност за участие по линия на механизма за Гражданска защита на ЕС. Гръцкият премиер Алексис Ципрас благодари за предложената помощ от България и посочи, че при нужда ще търси българския министър-председател.", "date": "2018.07.24", "title": "Борисов предложи помащ на Ципрас за пожарите"}
{"url": "http://standartnews.com/balgariya/remontat_na_bul_vasil_levski_bil_nayvazhniyat_proekt_za_varna_ot_desetiletiya_-374001.html", "text": "Разширяването на бул. „Васил Левски\" във Варна е най-важният проект за града и е най-мащабният за последните три десетилетия, каза в интервю за бТВ кметът на Варна Иван Портних. Той подчерта, че с него ще се преразпредели вътрешният трафик в града, тъй като минава под трите основни булеварда – „Цар Освободител\", „Сливница\" и „Владислав Варненчик\". От друга страна, ще спомогне и за отвеждането на транзитния трафик през града на туристи на север към курортните комплекси „Св. св. Константин и Елена\", „Златни пясъци\", „Албена\". Докато общината се гордее с най-мащабния си обект, експертите твърдят, че той е нефункционален и няма да постигне основния ефект – да облекчи движението. Според председателя на Камарата на геодезистите Йоан Каратерзиян проектът е сбъркан изначално – първо държавата отпуска пари, след това започва проектирането. „Всъщност проектирането се извършва, докато върви строителството и по стари регулационни планове, да не говорим и за грешна кадастрална карта, какъвто е и случаят със стадион „Спартак\", подчерта Каратерзиян. Проектът е минал през различни обществени обсъждания, били са консултирани на практика всички необходими специалисти, отговори Портних на критиките. Този проект ще реши проблеми, трупани с десетилетия, категоричен беше той. Бул. Васил Левски\" се прочу с недоразумение, като премина през трибуните на стадион „Спартак\". „Локалното платно засяга наистина няколко реда от седалките, в действителност обаче самото трасе на булеварда е още от 60-те години. Когато навремето са изграждали трибуните, са стъпили в трасето на булеварда\", коментира Портних. Той допълни, че е започнал ремонт на стадион „Спартак\" и се изгражда съвсем нова трибуна за феновете. Портних коментира и проекта за интегриран градски транспорт, който е на стойност 115 милиона и все още не е завършен. Отдавна монтираните автомати за продажба на билети по спирките и в автобусите не работят. Миналия ноември системата беше тържествено пусната, но само по една линия с десет автобуса. Осем месеца по-късно промяна няма. А билетите, както и преди 30 години, се продават от контрольорите. Билетната система е инсталирана, тествана и работи. За да заработи в цялостен мащаб и да работи ефективно, трябва да приключат мащабните ремонти в града, подчерта Портних. В момента над 10 линии не се движат по маршрутите си, което пречи на функционирането на самата система, заяви той. По думите му трябва да се приемат също новата транспортна схема след края на ремонтите и новата тарифна схема. Полагаме всички усилия да направим сериозна трансформация в градския транспорт, увери кметът на Варна. Проблемите с дъждовната канализация във Варна са дългогодишни, изтъкна още той. В ниската част се събират дъждовните води от по-високата част. Проблемите са два. В централната градска част е изградена канализация още през 40-те години на миналия век, която е смесена дъждовна и битова в едно. Другата основна причина за достигането на дъждовните води до ниската част на града от по-високата е липсата на пресичащ колектор – трябва да се доизгради колекторът „Битоля – Пирин\", който да пресече дъждовните води още в по-горната част на Варна. По думите му проектът за разделянето от битовата от дъждовната канализация в централната градска част е на стойност около 60 милиона лева, а колекторът „Битоля – Пирин\" е на стойност около 40 милиона. През тази година по данни от летището и хотелските комплекси отчитаме изключително добър туристически сезон, заяви още кметът на Варна. Успяхме да покажем ударно темпо на обновяване на града ни, обобщи Портних.", "date": "2018.07.24", "title": "Ремонтът на бул. Васил Левски бил най-важният проект за Варна от десетилетия"}
{"url": "http://standartnews.com/balgariya/byudzhetnata_komisiya_v_ns_shte_obsazhda_uvelichenieto_na_aktsiza_za_bezdimnite_tsigari-373999.html", "text": "Повишаването на акциза върху бездимните цигари ще бъде обсъдено на второ четене в бюджетната комисия в парламента. Между двете четения на законопроекта, председателят на комисията Менда Стоянова внесе за разглеждане обещаните промени, според които акцизът върху тютюна за нагряване ще бъде 4 % от акциза на конвенционалните цигари или 233 лева на килограм. Акцизната ставка на нагреваеми цигари в момента е 26 процента от акциза на обикновените или 152 лева на килограм тютюн.  Менда Стоянова обеща: „Акцизната ставка ще стане 233 лева на килограм тютюн, което означава, че за тези изделия - нагреваемите тютюни, ще има увеличение на акциза, който  ще достигна до 40 процента от размера на акциза на конвенционалните цигари.\". В законопроекта е написана точната сума на акцизната ставка, а не отношението спрямо останалите ставки. За сега на пазара се предлага продукт само от един вид и на една компания, но текстовете трябва да бъдат написани по начин, който е валиден за по-голямо разнообразие на пазара: „Важно е, че това изделие измества конвенционалните изделия, това във времето ще се случа бързо. Нашият бюджет, който получава 2 милиарда лева годишно от акциз на цигари, не може да се лиши от тези 2 милиарда без да има комбинационен механизъм.\" С друг текст е оттеглено предложението, което бе дискутирано по-малко от обществото, а именно бирените опаковки над 5 литра да се облепват с бандероли.", "date": "2018.07.24", "title": "Бюджетната комисия в НС ще обсъжда увеличението на акциза за бездимните цигари"}
{"url": "http://standartnews.com/balgariya/balgarite_se_topyat_tryabva_da_se_namali_broyat_na_napuskashtite_stranata-374000.html", "text": "България се топи - след малко повече от 20 г. населението на страната ще бъде под 6 млн. души, стана ясно за пореден път вчера, след като бе публикувана прогноза на Евростат. \"Намаляването на населението има много аспекти - очевидно е че трябва да се вземат мерки. В средата на годината правителството прие програма за противодействие. В предишни години демографските проблеми са се отбелязвали също в доклади като заплаха за националната сигурност. Липсва комплексна политика, промяната не става с 2-3 мерки, става с комплекс от мерки\", коментира бившият министър на труда и социалната политика и ексвицепремиер Ивайло Калфин пред телевизия Bulgaria ON AIR. Бившият министър на труда и социалната политика изброи основните направления, в които мерките за борба с демографската криза трябва да са съсредоточени: удължаване продължителността на живот, насърчаване на раждаемостта и намаляване на броя граждани, които напускат страната. \"Много деца се раждат в чужбина, над 200 000 български деца са родени навън, заради по-доброто образование и здравеопазване. Трябва да има възможност за по-добро съчетаване между кариера и семейство\", посочи още Калфин. Бившият вицепремиер даде пример с Унгария, където за трето дете семействата получават значителна сума и определи всички мерки, които правят по-спокойни младите родители като полезни. Сред тях той акцентира на безплатния достъп до детски градини и ясли. \"В София трябва да се построят и пригодят много детски заведения, които да бъдат достъпни. Държавата прави нещо в тази посока, но това е случва бавно. Това е инвестиция, не е разход - ефектите са много\", каза още той. Калфин засегна и проблема с квалифицираните работни места и го квалифицира като \"остър\". Той акцентира върху важността на структурата на населението, не само броя на хората, отбелязвайки, че у нас тя е застаряваща. \"В Чехия, Унгария и Полша мерките за продължаване на живота са дали най-бърз ефект\", каза още той. Ивайло Калфин обърна внимание на медицинската превенция при откриване на две от най-често срещаните заболявания с фатален край у нас - сърдечно-съдовите и онкологичните, които се лекуват ако са открити в ранен стадий. \"За да се обърне тенденцията трябва упорито да се следва комплекс от мерки продължително време\", посъветва Калфин.", "date": "2018.07.24", "title": "Българите се топят, трябва да се намали броят на напускащите страната"}
{"url": "http://standartnews.com/balgariya/oranzhev_i_zhalt_kod_-373994.html", "text": "В 11 области е обявен оранжев код, а в 14 - жълт за обилни валежи и гръмотевици на 24 юли. Областите, за които важи оранжевият код, са: Ловеч, Габрово, Пловдив, Пазарджик, Стара Загора, Сливен, Бургас, Ямбол, Хасково, Кърджали и Смолян. Там през денонощието ще има интензивни валежи и гръмотевични бури. Има условия и за градушки. През нощта срещу вторник и във вторник преди обяд количествата ще надхвърлят 35 л/кв. м, в отделни райони ще достигнат до 60-80 л/кв. м. И следобед ще има валежи, но вече ще са на по-малко места и по-малко като количества. Областите, за които важи жълтият код, са: Монтана, Враца, Плевен, Велико Търново, Русе, Търговище, Разград, Силистра, Шумен, Варна, Добрич, София-област, София-град и Благоевград.", "date": "2018.07.24", "title": "Оранжев и жълт код"}
{"url": "http://standartnews.com/balgariya/radev_varna_zakona_za_privatizatsiyata-374006.html", "text": "Президентът Румен Радев върна за ново обсъждане приетия Закон за допълнение на Закона за приватизация и следприватизационен контрол заради разпоредби, които не само не защитават обществения интерес, но и съществено го увреждат. Възраженията на държавния глава са срещу § 3 и § 4, които ще доведат до преразглеждане на вече сключени приватизационни договори в ущърб на държавата и обществото, съобщиха от прессекретариата на президента. С § 3 се ограничава срокът на специфични задължения на купувачите по приватизационни договори в рамките на 5 години. В мотивите на ветото се посочва, че конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават преимущество на купувачите за сметка на обществения интерес. С § 4 това ново правило, както и разсрочването на поетите задължения, ще важат и за вече сключени приватизационни договори. Новата уредба ще се отнася за купувачи, които не са изпълнили своите задължения, но са платили неустойките за тях. Нещо повече, плащането на тези неустойки се изисква само за първите 5 години от договора. Така ще се облагодетелстват и неизправни купувачи, които имат непогасени плащания за неустойки за период след тези 5 години. Приетата уредба ще има за последица освобождаване на купувачите от специфични задължения. Ще се изключи и възможността да се търсят неустойки за тяхното неизпълнение за периода над 5 години. Няма оценка как новата уредба ще се отрази на средствата от неустойки, които трябва да постъпват в държавната пенсионна система и в общинските бюджети.", "date": "2018.07.24", "title": "Радев върна Закона за приватизацията"}
{"url": "http://standartnews.com/balgariya/spored_veselin_mareshki_vmro_e_troyanskiyat_kon_na_dps_v_upravlyavashtata_koalitsiya-374008.html", "text": "Партия ВМРО е троянският кон на ДПС в коалицията, те (ДПС) участват в управлението през ВМРО и затова тази коалиция никога няма да се разпадне, защото зад тях стоят други интереси, които ги управляват. Това заяви в предаването „Тази сутрин\" по бТВ лидерът на „Воля\" Веселин Марешки. По думите му коалицията е станала по следния начин: едната партия е много близка до сърцето на Цветан Цветанов – НФСБ, „Атака\" е много близка до сърцето на премиера, а ВМРО е близо до Карадайъ. На практика управляват ГЕРБ и ДПС най-вече с помощта на БСП, коментира Марешки. Вицепремиерът Каракачанов трябва да си ходи и колкото по-бързо, толкова по-добре за правителството, заяви лидерът на \"Воля\". „Той е най-големият политически измамник, защото в програмата му нямаше разходи за самолети, имаше разходи за пенсии, за лекарства, за полицаи на село. Тези неща ги забравиха много бързо, най-вече той. „Дойче веле\" го казва, че избраниците на Каракачанов са най-излъганите избраници\". „Много по-изтънчени, аристократични политически измамници от Каракачанов съм изобличавал. Няма да го оставя така тихомълком да се изниже по терлици от простотиите, които прави, ще си понесе отговорността\", каза още Марешки. „Не одобрявам това, че сега „калинките\" са сменени със „султанки\", допълни Марешки. По думите му най-охраняваната сграда в центъра на София от НСО се охранява и от фирмата на Султанка, която е подопечна на Каракачанов и ВМРО, а тези неща отвращават. На въпроса дали би се кандидатирал за кмет на Варна през 2019 г., Марешки заяви, че вече е доста по-напред в йерархията и в годините. Вече я няма тази борбеност и мотивация. Хората, които ме срещат съжаляват, че не се е случило навремето, защото градът наистина щеше да изглежда по различен начин\". „Воля\" ще има свой кандидат на изборите през 2019 г. В следващия парламент се борим за силно представяне и ние си имаме наш път, каза Марешки и допълни, че този кабинет ще издържи. Според него логично обяснение за Султанка Петрова няма да се чуе. Действията на БСП в Странджа Марешки коментира като грозен популизъм. В коментар на сделката за ЧЕЗ, той заяви, че тя не е добра за България, но няма опасност за страната.", "date": "2018.07.24", "title": "Според Веселин Марешки ВМРО е троянският кон на ДПС в управляващата коалиция"}
{"url": "http://standartnews.com/balgariya/mitnichari_na_kalotina_zaloviha_nad_polovin_kilogram_kontrabandno_zlato-374009.html", "text": "Повече от половин килограм контрабандни златни накити задържаха митнически служители на МП Калотина при проверка на лек автомобил с белгийска регистрация, съобщават от Агенция „Митници\". На 22.07.2018 г. дежурните митнически инспектори на МП Калотина извършват проверка на влизаща в страната кола, пътуваща от Белгия към Турция през Сърбия и България. С нея пътуват двама мъже и жена, в чиято чанта митническите служители откриват накити с общо тегло 534,5 грама. Открити са гривни, колиета, пръстени, обици и висулки от жълт и бял метал, за които в последствие експертиза е показала, че представляват бижута от жълто и бяло злато, на обща стойност над 30 000 лева. По случая е съставен акт по Валутния закон срещу пътничката, която признала, че чантата и накитите са нейни. В автомобила са открити още и около 5 грама хашиш. Те са намерени в мъжка чантичка небрежно захвърлена на задната седалка. За наркотичното вещество един от мъжете, пътуващи с автомобила, признал, че е негова собственост. Според обясненията му хашишът, достатъчен за около няколко цигари, е за лична употреба. Нарушителят ще понесе административна отговорност.", "date": "2018.07.24", "title": "Митничари на Калотина заловиха над половин килограм контрабандно злато"}
{"url": "http://standartnews.com/balgariya/sled_prezidentskoto_veto_borisov_iska_nova_popravka_v_zakona_za_privatizatsiyata_-374010.html", "text": "Председателят на ГЕРБ Бойко Борисов разпореди на парламентарната група на партията да изработи и внесе нова поправка в Закона за приватизацията и следприватизационен контрол, съобщиха от пресцентъра на формацията. Целта на новите предложения е да отпаднат всички съмнения за лобизъм в полза на една или друга страна. Новите текстове трябва категорично да предвидят забрани за разпростиране на действието спрямо заварени приватизационни договори. По-рано бе съобщено, че президентът Румен Радев е върнал за ново обсъждане промените в Закона за приватизация и следприватизационен контрол \"заради разпоредби, които не само не защитават обществения интерес, но и съществено го увреждат\".", "date": "2018.07.24", "title": "След президентското вето: Борисов иска нова поправка в Закона за приватизацията"}
{"url": "http://standartnews.com/balgariya/montirat_pasarelkata_pri_s_atiya_po_patya_burgastsarevo-374011.html", "text": "През изминалата нощ беше монтирана металната конструкция на пешеходния надлез при с. Атия по път II-99 Бургас-Царево. През тази нощ за последен път ще се спре движението по пътя за монтиране на покрива на съоръжението между 20 ч и 6 ч сутринта. След като бъдат завършени всички строително-монтажни работи и съоръжението бъде обезопасено, ще бъде пуснато за ползване, съобщават от Агенция „Пътна инфраструктура\". През тази нощ ще бъде затворен отново участъкът между пътен възел „Парк Росенец\" (при км 6+352) и пътен възел „Черноморец\" (при км 14+822) и движението ще се пренасочва по следните обходни маршрути: За пътуващите от град Бургас за Черноморец и Созопол маршрутът е: Бургас - пътен възел „Парк Росенец\"- път ІІІ-992 Росен – Веселие - общински път BGS 1211 /ІІ-99, Черноморец – Созопол - Равадиново/ - пътен възел „Созопол\" - път ІІ-99 - Черноморец - Созопол; За пътуващите от Бургас към Приморско и Царево: Бургас - пътен възел „Крайморие\" - път І-9 Бургас-Маринка - път ІІІ-9009 Ново Паничарево -Ясна поляна - път ІІІ- 992 Ясна поляна-Приморско - пътен възел „Приморско\" - Приморско - Царево или: Бургас - пътен възел „Парк Росенец\"- път ІІІ-992 Росен – Веселие - Ясна поляна – Приморско - пътен възел „Приморско\" - Приморско – Царево; За пътуващите от Созопол и Черноморец към Бургас: Созопол - Черноморец - пътен възел „Созопол\" - общински път BGS 1211 /ІІ-99, Черноморец - Созопол-Равадиново/ - път ІІІ-992 Росен – Веселие - пътен възел „Парк Росенец\"- Бургас; За пътуващите от Царево и Приморско за Бургас: Царево - Приморско - пътен възел „Приморско\" - път ІІІ-992 Росен - Веселие - Ясна поляна - Приморско - пътен взел „Парк Росенец\" - Бургас или: Царево - Приморско - пътен възел „Приморско\" - път ІІІ-992 Ясна поляна - Приморско - път ІІІ-9009 Ново Паничарево-Ясна поляна - път І-9 Бургас - Маринка - пътен възел „Крайморие\" – Бургас. Изграждането на пешеходния надлез започна в началото на месец юни. Стойността на строително-монтажните работи е 268 258,94 лв. без ДДС.", "date": "2018.07.24", "title": "Монтират пасарелката при с. Атия по пътя Бургас-Царево"}
