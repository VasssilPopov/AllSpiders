{"url": "http://standartnews.com/regionalni/chuzhdentsi_se_uchat_da_pletat_shushoni_v_bansko-373401.html", "text": "С демонстрация как са тъкали на „разбой\" банските баби започнаха културните вечери „Традиции и изкуства\" в Банско. Успешният формат се провежда за четвърта поредна година с домакинството на Посетителския информационен център в курорта и съдействието на Музеен комплекс – Банско и Читалище „Никола Вапцаров\". В продължение на повече от два месеца, по време на активния летен сезон, жителите и посетителите на планинския град, имат възможност да се допрат до позабравените български занаяти, традиции и бит. Те ще могат и да се включат в организираните демонстрации и да научат  позабравени вече занаяти  и умения  - предене и пресукване на вълна, плетене на шушони,  бродиране на сувенирни топки, плетене на кука игла, изработка на сувенири от тъкани, везане на гоблени, демонстрация на българска бродерия  и дърворезба. Демонстрациите  се съпровождат  от изпълненията на фолклорни състави от община Банско. За запалените по народните песни и танци, в читалище „Никола Вапцаров\" отново ще се провеждат уроци по тамбура, гайда и пеене, както и уроци по народни танци. Музеен комплекс-Банско организира и еднодневни турове до археологически комплекс  „Свети Никола\", късноантична крепост „Ситан Кале\" и инфотуровете в комплекса. Образователните интерактивни игри „Деца в музея\" пък подаряват на малчуганите спомени за едно незабравимо лято в Банско. Множество местни автори преобразяват фоайето на Посетителския информационен  център, организирайки изложби на теми живопис, графика, художествена обработка на дърво и дървопластика, рисувано стъкло, икони, енергийни картини, ковано желязо и други. Не са забравени и феновете на киното. В ПИЦ – Банско ще се прожектират различни филми. Всичко това ще бъде на разположение на любопитните посетители от 6 юли до 8 септември.", "date": "2018.07.08", "title": "Чужденци се учат да плетат шушони в Банско"}
{"url": "http://standartnews.com/kultura/zapochna_poredniyat_a_to_jazz_festival_v_yuzhniya_park-373387.html", "text": "За осма поредна година беше открит международният A to JazZ Festival в столичния Южен парк 2. От 2011 до момента тридневният фестивал се превръща в една от емблемите на музикална София. Партньор е Столична община. \"Както всяка година надграждаме нашата програма. Имаме специални гости от САЩ, Литва, Люксембург и още няколко европейски страни. За първи път проведохме и конферентна част, която премина с изключителен успех. Участваха всички български джаз фестивали и оператори. Целта беше да се запознаят. Това беше малка крачка за нас като организатори, но важна. Тук е мястото да благодаря за подкрепата на Столична община, Министерството на културата и фондация „Америка за България\", с които осем години развиваме този форум\", заяви фестивалният директор Петър Димитров. Тази година на откриването дебют направи бандата Soleil с певицата Милена Цанова. Групата преплита експериментално звучене през призмата на съвременни и класически стилове музика като инди, джаз и соул рок. Сформирана е в началото на годината от музиканти с различна визия за съвременната музикална сцена. За изминалите седем години фестивалът е гледан от над 100 000, отчитат организаторите.", "date": "2018.07.08", "title": "Започна поредният A to JazZ Festival в Южния парк"}
{"url": "http://standartnews.com/regionalni/selo_na_bunt_zaradi_mandra-373398.html", "text": "Жители на заветското село Брестовене се вдигнаха на бунт срещу мандрата в селото им, защото замърсявала  с отпадъчните си води  природата и  правела въздуха  непоносим за  дишане. Местните хора  излязоха с плакати и скандирания пред входа на млекопреработвателното  предприятие „Маклер комерс\" ЕООД,  с настояване държавните контролни институции да  спрат екокатастрофата, която застрашавала живота и здравето на деча и възрастни в региона. Местните твърдят, че мандрата излива в  местното дере непречистени води, които заблатяват  местността, а въздухът е пълен с непоносими миризми. Зарази пълзят  наоколо и особено през лятото  лекарите регистрирали  бум на чревните  разствойства, обясни Шенай Ерсин,  майка на болно дете. Според общинския съветник  в  Завет Нихат Расим, който  е от Брестовене и обработва  зеленчукови градини в селото, проблемът е от около 6 години, когато предприятието рязко е повишило капацитета на преработваното мляко. „Не е наша  работа, нито на  гражданите, нито даже на местните съветници да знаем  каква е причината за замърсяването, но то е факт. Ние искаме  контролните органи в държавата да си свършат работата, да направят   проверки , за  се реши проблема. Не искаме да се затваря мандрата,  става дума за повече от 100 работни места, но замърсяването  следва да  се преустанови\", заявява Расим. От компанията собственик отрекоха  да са виновни за замърсените води в близкото до  мандрата блато, което се води „сухо дере\" и не фигурира  като водоем в кадастралните карти. Според  Пламен Петров, който управлява оперативно  фабриката, „Маклер комерс\"  е инвестирала над 40 млн. лв.  в мандрата  и там са изградени  всички  наеобходими пречиствателни съоръжения. От миналата година е  монтирана и инсталация за биогаз, в която   първо  постъпват  отпадните води,  после те отиват  в пречиствателната  станция и накрая се  изливат в  заустения канал. Според  Петров причина за заблатените  земи в Брестовене  са скъсани от наводнението през 2013 година  диги на местните микроязовири, които никой  не е поправял. „Купихме техника и  заявихме готовност да  платим проектните работи за  възстановяване  на дигите, но общината  отказа  да приеме  подадената от нас ръка.\" обясни той. РИОСВ в Русе е предприела всички  административни мерки според  екологичното законодателство спрямо  мандрата в Брестовене, съобщиха в специално писмо до медиите екоинспекторите. Предприятието многократно е проверявано и през последните 3 години са съставени 3 акта за установяване на административни нарушения – за заблатяване на терени, за промяна в точките на заустване от страна на оператора  и за отказ на собственика да осигури достъп и възможност за прилагане на принудителна административна мярка за ограничаване на заустването на отпадъчините води във водоприемника. Издадените наказателни постановления по тези актове са на обща стойност 32 000 лв. Последното наказателно постановление, издадено през 2018 г. за неусигуряване на достъп и техническа възможност за пломбиране,, но то се обжалва в Районен съд – Кубрат. Екоинспекцията в Русе е сезирала Районна прокуратура – Кубрат, която води досъдебно производство. Кметът на Брестовене Фикрет Емин обясни, че многократно е писал и до \"Басейнова дирекция\" в Плевен, но въпреки многократните  сигнали, промяна в опазването на  околната  среда няма.  „Пускат непречистени води  в  дерето,  заблатиха 450 декара  земи  в селото,  намерихме умрели щъркели,  особено  през лятото вонята е непоносима\", категоричен е селският управник. От РИОСВ уточниха, че са организирали срещи с  всички заинтересовани страни,  като последната е била през март тази година. Тогава са  дадени препоръки  и на областния управител на Разград да предприеме мерки по възстановяване проводимостта на дерето, както и на Басейнова дирекция да отнеме разрешителното за заустване. Това на практика не означава прекратяване на дейността, на предприятието, а ограничаване на заустването на отпадъчните води, обясняват от екоинспекцията. Изявлението  на РИОСВ в Русе е некоректно, заяви пък в нарочно съобщение до медиите  областния управител на Разград Гюнай Хюсмен. Той отрича в областната управа да е постъпвал документ с предписания,  които го задължават  да се намеси  и да търси изход от ситуацията. Нещо повече, според  губернатора  възлагане да се възстанови проходимостта на дерето  е невъзможно, защото върху   спорните терени  се намират единствено земеделски земи-  общински и частни. Според губернатора Хюсмен решение на екокризата в Брестовене може да има само ако  отговорните  институции изпълнят  стриктно контролните си функции.", "date": "2018.07.08", "title": "Село на бунт заради мандра"}
{"url": "http://standartnews.com/svyat/zapochna_izvazhdaneto_na_momchetata_ot_peshterata_v_tayland-373396.html", "text": "Спасители изведоха първите две момчета от групата, блокирана в пещера в Тайланд, предадоха ТАСС и Ройтерс, като се позоваха на местни медии. Те са изминали четири километра, за да се доберат до един от изходите. Двете момчета са настанени в импровизирана лечебница близо до пещерата, където са подложени на физически преглед. На 23 юни представители на властите откриха край входа на пещерата мотоциклет, велосипеди и спортна екипировка. От местен футболен отбор потвърдили, че намерените вещи принадлежат на група от 12 момчета на възраст между 11 и 16 години, водени от 25-годишен треньор. Пещерата, която се простира на близо 10 километра, има няколко входа и изхода. Групата се оказала блокирана вътре, след като част от пещерата била наводнена заради проливни дъждове.", "date": "2018.07.08", "title": "Започна изваждането на момчетата от пещерата в Тайланд"}
{"url": "http://standartnews.com/mneniya/20_na_sto_ot_studentite_propadat_sled_parvi_kurs-373409.html", "text": "- Много е различно, в дадени специалности като компютърните науки чакат много хора за едно и също място, в автомобилостроенето има около 1,5 кандидати за място. Макар че специално в тази област ние си сътрудничим с доста фирми, които правят автомобилна електроника, например със \"Сименс\". С \"Мерцедес\" работим в сферата на автомобилния дизайн, с \"Рено\" - в областта на задвижванията. А иначе като цяло работим с общо над 100 фирми във всички специалности. Ние тази година имаме една нова специалност и една, която закрихме. Затворихме специалност публична администрация, просто защото това не е в профила на нашия университет и така и не се търсеше добре. Но открихме специалност \"Информатика и софтуерни науки\"- тази година за първи път тръгна като обявена за обучение в бакалавърската степен, и за нея също кандидатстват най-много на брой студенти. Това означава, че продължава да има  афинитет на завършващите гимназисти към информатиката, към софтуерните науки, към компютърното инженерство. И, разбира се, към телекомуникациите, които също станаха много модерни. - Данните от миналата година показват, че някъде около 20 на сто от студентите пропадат още в края на първи курс. Което говори това, че нивото им след средното образование не е достатъчно добро. Ние се стараем в продължение на няколко години, а и през следващата пак ще го повторим, да им дадем допълнителни часове по математика, по физика. При това, разбира се, го правим за наша сметка. Целта е да се вдигне нивото на това, което те са получили като знание в средното образование. Разбира се, когато кандидатстват в компютърно и софтуерно инженерство, както и с телекомуникации, включително и в авиационното инженерство, те нямат този проблем. - Да, те са с много високо ниво, идват от математически гимназии и от други професионални и специализирани училища. - Основно в областта на енергетиката, включително електроенергетиката. Там децата отиват с нежелание, влизат с успех около Добър /4.00/ -от диплома и от изпити. - За съжаление е така. Докато за една компютърна специалност, докато нямаш шестица, е трудно да се пребориш. А понякога и самата четворка за влизане в специалност енергетика е по-ниска от действителните познания, които кандидат-студентът е получил в училище. Защото зависи много и от това, къде и как е получена въпросната оценка. Понякога е на матурата. Ниво \"четворка\" не е добро за технически образование. - Ние се опитваме сами да направим малко по-далечна прогноза, защото в момента това, което влиза като количество студенти в тази специалност, ще излезе, когато основите ще бъдат съвсем други. Опитваме се да създаваме собствени прогнози, като в същото време имаме и обратна връзка от бизнеса, за да ни казва и той накъде върви. - При нас връзката с бизнеса е доста силна. Едната от формите, които поддържаме, е да вкараме в отделни учебни дисциплини модули, които са по заявка на потребителите. Понякога и вкарваме цели дисциплини само по тяхна заявка. В това отношение сме улеснени от държавните ни изисквания, които позволяват да въведем така наречената група \"избираеми дисциплини\", които могат да се сменят всяка година и да се адаптират спрямо това, което бизнесът иска. А имаме и случаи, когато сме откривали целево магистърски курсове по заявка на фирмите. И това става дори не толкова в компютърната сфера, а в машиностроителния факултет, в сферата на газоснабдяването. - Специално в Немския инженерен факултет, в който младите хора завършват едновременно с немска и българска диплома, имаме три основни специалности за бакалавър. Едната е общо машиностроене, другите са мехатроника и компютърни специалности, като и трите се изучават на немски език. Компютърните системи са много търсени, малко по-слаб е интересът към другите две. За френската ни специалност, която е по \"Общо електроинженерство\", мога да се похваля, че тази година интересът е двоен спрямо миналата година. Ние приемаме 24 души в тази специалност, а тази година тези, които са подали документи за тази специалност по първо желание, са 52. - Да, разбира се, реализацията им е чудесна. Особено онези, които завършват електроинженерство на френски език, се справят прекрасно. Свързано е донякъде с това, че някак си френският език в България отиде на по-задно място, дори след испански и италиански, и по тази причина подобни специалисти са изключително много търсени. Реализацията им е 100-процентово гарантирана - невероятно, но факт. - Не само те, има и други фирми, които общуват с френско говорещи страни - с Канада, със Северна Африка, със самата Франция. И съответно е по-лесно комуникацията да се води на френски език. - В компютърните специалности ние изрично не зачитаме матурата по български. Но ако ме питате за общото увеличение на кандидатите, спрямо миналата година отбелязваме лек ръст. Примерно миналата година бяха 3500 души, които кандидатстваха за около 2500 места, тази година броят на местата е запазен, но кандидатстващите са с около стотина повече. - При децата има един такъв елемент на страх от тежките дисциплини. Ние се стараем да ги правим не толкова тежки. Показателно е това, че значителна част от пропаданията между първи и втори курс говорят за това, че на човека му е било трудно да приеме например математиката, която обаче е научният фундамент на инженерството. И явно на кандидатите, дори леко да са се престрашили да поемат пътя на инженерството след средното образование, им е трудничко. Фактът си е факт - една пета си отпадат. - Да, има го и този момент, колкото и да се стараем да обясняваме на бъдещите кандидати, че отдавна нещата не стоят така, както са били по времето на техните бащи и дядовци. Всъщност в момента машиностроенето е до голяма степен познаване на компютърната техника, работа с компютърни продукти за проектиране на машини. Едва ли не всичко се работи с бели ръкавици, 3D принтери правят детайлите. Вярно, вече има леко попречупване и интересът на кандидатите към машинните специалности нараства. Надявам се, че този процес ще продължи и тази неправилна представа ще бъде преодоляна. А и машинни инженери се търсят изключително много. - Опасявам се, че нещата няма да се променят в положителна посока. Да го кажа направо - авторитетни университети като нашия и някои други имаме достатъчно високи критерии за повишаването в длъжност доцент или професор. Тези нови държавни критерии са по-ниски от нашите. Ако трябва да бъда искрен, за научните звания, които са \"доктор\" и \"доктор на науките\" и са национални, там действително трябва да има общи критерии. Но за длъжностите - едно е да си професор в Техническия университет, друго е да си професор в Долно Нанагорнище. Оттам нататък уеднаквяването на изискванията ще ни направят един дол дренки.", "date": "2018.07.08", "title": "20 на сто от студентите пропадат след първи курс"}
{"url": "http://standartnews.com/svyat/pochina_edin_ot_sazdatelite_na_spaydarmen-373383.html", "text": "Стив Дитко, създал образите на Спайдърмен и Доктор Стрейндж за комиксите на \"Марвел\", почина на 90-годишна възраст, съобщиха световните информационни агенции. Художникът е намерен мъртъв на 29 юни в апартамента си в Манхатън от служител по поддръжката, уточни полицията. Преди това не бил виждан няколко дни. Дитко и писателят Стан Лий създават Спайдърмен през 1961 г. Именно Дитко измисля характерния червено-син костюм на героя и изстрелвачката на паяжина. Героя Доктор Стрейндж Дитко създава през 1963 г. , но малко след това напуска \"Марвел\" заради конфликт с Лий, за който и двамата крият причините. Дитко работи за \"Ди Си комикс\" и независими издателства. В \"Марвел\" се връща през 1979 г. и работи там на хонорар и през 90-те години на миналия век. Художникът предпочитал да живее в уединение. Не е известно да има близки. Режисьорът на най-новата филмова адаптация за Доктор Стрейндж каза, че той нарочно е странил от светлините на прожекторите. \"Надявам се да гледа филма, защото мисля, че отдадохме почит към работата му\" - каза режисьорът Скот Дериксън пред \"Холивуд рипортър\" през октомври 2016 г. \"Бяхме под влияние на естетиката на Дитко, но никога не съм говорил с него\" - призна един от сценаристите на филма Джон Спейтс. Писателят Нийл Геймън отдаде почит на Стив Дитко в Туитър, като написа, че \"досега няма равен на него\". \"Знам, че съм различен човек, защото той съществуваше на този свят\" - написа Геймън. Британският телевизионен и радиоводещ Джонатан Мартин, който е много запален фен на комиксите, нарече Дитко в Туитър \"най-великия художник и създател на комикси, който някога е живял\".", "date": "2018.07.08", "title": "Почина един от създателите на Спайдърмен"}
{"url": "http://standartnews.com/mneniya/evropeyskiyat_defitsit_i_kitay-373408.html", "text": "Световната политика продължава да бъде динамична и непредсказуема. Американският президент Доналд Тръмп непрекъснато изненадва със своите политически съвети, икономически закани, но и действия, Русия избра отново Владимир Путин за свой държавен глава, Турция гласува да бъде президентска страна, а Западните Балкани чрез българското европредседателство отново влизат в дневния ред на Евросъюза. Самата Европа продължава да се тресе от британския Брекзит, германската политическа нестабилност и разрастващата се конфронтация по миграционната политика. През изминалата половин година европейските институции и лидери показаха висока степен на активност в различен формат на срещи и взети решения. Това обаче не промени чувството на неудовлетвореност, което остава от отсъствието на консенсус и стабилност във взаимоотношенията между държавите от ЕС. Политическото единство, демонстрирано от голяма част от евролидерите по случая „Скрипал\", не продължи дълго. След инагурацията на Путин близо месец ръководители на водещи европейски държави посетиха новия стар руски президент. Това не попречи за пореден път единодушно да бъдат продължени за следващите шест месеца икономическите санкции срещу Русия, както и с негодувание да отхвърлят предложението на Тръмп на срещата на Г 7 в Канада за връщането на Русия в групата. Това обаче едва ли учудва вече някого след като поредното политическо решение се разминава драстично със сключените на поредния Санктпетербургски икономически форум многобройни Дефицитът на доверие към европейските политически елити намира израз в изборните резултати в почти всяка държава от ЕС, засилвайки присъствието на националистическите партии. И ако германският канцлер Ангела Меркел упорито се опитва да стабилизира позициите си в страната чрез постигането на противоречиви решения на срещата на върха на Съвета на ЕС по миграционния въпрос, то на Балканите политическият ентусиазъм на управляващите се сблъсква със засилващия се обществен протест. Това, което се случва на Балканите, е ярко доказателство за неограничените възможности на т.нар. политическа воля, особено, когато е диктувана отвън. В един прекрасен момент се оказа, че няма проблем България и Македония да подпишат историческия договор на 1 август 2017 г. За последните шест месеца преговорите между Скопие и Атина за името на Македония завършиха успешно с постигнато съгласие за названието Северна Македония. Решените на политическо ниво исторически разногласия отвориха пътя на Македония към НАТО и ЕС, което в настоящата ситуация е единствената алтернатива за устойчив мир на Балканите. Независимо от изказаната и показана политическа воля на лидерите на Сърбия и Косово за решаване на сложните гранични въпроси, Същевременно е факт, че близо година на полуострова се наблюдават засилени процеси на политически диалог, акцентите на който са поставени върху изказани желания за изграждане на магистрали и ж.п.линии с идеята за драстична промяна на съществуващата инфраструктура. В този контекст картината вече започва да се изяснява. Коридор № 8 е в основата на бързите промени в българо-македонските отношения, както и в признаването на българското малцинство в Албания. Македония трябва да влезе в атлантическите структури, за да се превърне в сериозно препятствие за амбициозните планове на Китай за свързване на гръцкото пристанище Пирея (от 2012 г. придобито от китайска компания) с Централна и Югоизточна Европа.  Това е първата стъпка, с която Пекин започва последователно и методично да изгражда своите отношения с държавите от Източна Европа. Форматът „16+1\", чиято поредна среща се осъществи в София, е сериозно предизвикателство за Европа, която през последните години се оказа в ролята на играч, с когото не се съобразяват много, но когото успешно вкарват в чужди, невинаги печеливши за него, схеми и игри, На срещата в София предсказуемо се коментират и представят проекти, които с китайски инвестиции ще утвърждават в бъдеще засилващото се присъствие на този икономически гигант на Стария континент. Тези политически решения обаче могат да претърпят доста промени в контекста на световната динамика. На практика започна икономическата война между двата  колоса САЩ и Китай. Тя е съпроводена от подобен конфликт между САЩ и ЕС, което веднага формулира въпроса възможен ли е съюз между Китай и ЕС срещу Щатите. Това обаче едва ли е осъществимо, предвид невъзможността на съюза да формулира и отстоява консолидирана и последователна външна политика. Това обаче не означава, че не може да се използва ситуацията, която принуждава Пекин да преговаря за реформирането на Световната търговска организация, нещо, което преди месеци не беше в неговата програма. Освен това Китай се съгласи на срещата в София да въведе по-ниски мита за европейските стоки на китайския пазар, както и с обявеното от българския премиер решение за създаване на център за европейска политика, дислоциран в българската столица. Интересен сегмент в оформящата се през последните години геополитическа конфигурация в Европа е ситуирането на Източна и Югоизточна Европа. През последните близо 30 г. страните от този регион преминаха през политическата и икономическа метаморфоза от социализъм към капитализъм и станаха част от евроатлантическите структури на победилия Запад. Сега отново  тези държави, които освен Гърция, бяха част от социалистическия лагер се впускат в приключението формат „16+1\", където отново има устойчив властови център, с който може да преговаряш и може би да се споразумееш. Звучи познато, почти половин век Москва беше близо и навсякъде. След това ЕС и НАТО са тук, но Вашингтон е далече. Дистанционното управление, особено през последните месеци, не позволява да усетиш и да имаш увереността за сигурност и защита, особено след непрекъснатите упреци, че не си увеличаваш военния бюджет, а искаш друг да те защитава. Факт е обаче, че в променящия се свят трудно могат да съществуват изчерпали своята мотивация за създаване и съществуване организации като ЕС и НАТО. Повече от четвърт век врагът СССР не съществува, а възраждането на врага в лицето на Русия не издържа не само на политическата пропаганда, но и на новите реалности, в които отсъствието на единна идеология не може да бъде заместена от призивите за обединение с цел решаване на миграционния проблем или срещу Москва, Анкара или друг посочен враг. Европейската политика на Пекин като част от неговата инициатива „Един пояс, един път\" е част от стратегия за утвърждаване и разширяване на китайското икономическо влияние. Създалата се световна криза на сблъсък на интереси, които вече в чист вид се формулират и преследват най-вече от САЩ  създават условия за нови конфигурации, чиито времеви интервал едва ли ще бъде дълъг. Това обаче може да се окаже тази глътка въздух, от която се нужде Европейския съюз, чиито дефицит на възможности все повече намалява. Увеличава се разделителната линия между т.нар. стари и нови членове на ЕС. Форматът „16+1\" може да се окаже новата илюзия на Източна Европа, която чрез решаване на инфраструктурни проекти с китайска помощ да получи възможност да намери достатъчно устойчивост в бурните води на променящия се свят, с което да компенсира засилващия се дефицит на стабилност и перспектива в общността.", "date": "2018.07.08", "title": "Европейският дефицит и Китай"}
{"url": "http://standartnews.com/svyat/prezident_podava_ostavka_ako_dokazhat_che_ima_bog-373384.html", "text": "Филипинският президент Родриго Дутерте заяви, че ще подаде оставка, ако някой успее да му докаже, че Бог съществува. Само преди две седмици президентът предизвика обществено възмущение, защото нарече Бог глупав, предаде ДПА. В реч снощи Дутерте каза, че иска поне един човек да дойде и да му каже, че е бил в Рая и е говорил с Бог. \"Трябва ми само един човек да ми каже, че наистина има Бог\", да каже: \"Ето, имам снимка, имам селфи с Бог\", заяви президентът. \"От милиардите (хора), ми трябва само един\". \"И, дами и господа, ако има такъв, ще обявя, че незабавно подавам оставка\", добави той. Филипините са преобладаващо католическа страна. Миналия месец Дутерте беше остро критикуван, след като оспори логиката на действията на Бог в библейската история за сътворението и Адам и Ева. \"Адам изял (ябълката на познанието), после се родили злите помисли. Какъв е този глупав Бог?\", каза той на 22 юни в реч в родния си град Давао. \"Създал си нещо съвършено и после измисляш събитие, което ще изкуши и разруши качеството на твоята работа\", добави Дутерте и каза, че е прав, като не вярва в никаква религия. В миналото Дутерте е отправял остри нападки към Католическата църква във Филипините, където над 80 процента от населението са католици. Той е критикувал свещениците заради твърдения за корупция и сексуален тормоз, на какъвто той самият е казвал, че е бил жертва като ученик в Давао.", "date": "2018.07.08", "title": "Президент подава оставка, ако докажат, че има Бог"}
{"url": "http://standartnews.com/svyat/nyama_postradali_balgari_ot_navodneniyata_v_yaponiya-373390.html", "text": "Няма данни за пострадали  български граждани при наводненията в Япония, при които загинаха 65 души, а  десетки се водят за безследно изчезнали, информира БНР. До момента наши  сънародници не са се обръщали за помощ към посолството ни в Токио, съобщават от  Министерството на външните работи. Оттам препоръчват на българските граждани да  не предприемат пътувания до Япония до нормализиране на обстановката, а тези,  които са в страната - да спазват инструкциите на местните власти и да са готови  за незабавна евакуация при необходимост. На разположение е дежурен телефон на  посолството на България в Япония. Сред най-пострадалите  префектурите са Хирошима, Ехиме и Осака. Близо 2 милиона души са евакуирани. Преустановени са учебните занятия в училищата и  университетите в засегнатите региони. Местни медии съобщават,  че на места са се изсипали над 1500 литра на квадратен метър, което е три пъти  повече в сравнение със средно месечните норми. Дежурен телефон на Посолството на Република България в Япония: + 81 80 7966 5608 Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: ", "date": "2018.07.08", "title": "Няма пострадали българи от наводненията в Япония"}
{"url": "http://standartnews.com/biznes/mavrodiev_gord_s_dogovora_za_15_mlrd_evro_s_kitayskata_banka-373405.html", "text": "„Може би част от нашата народопсихология е да се оплакване. Според мен китайските инвестиции са такива, каквото ние сме ги убедили да направят. Това, което се е случило в България до момента е в зависимост от нашите умения. Ако нещо не се е случило е защото ние не сме успели да убедим китайските инвеститори\", каза в предаването „Беновска пита\" относно китайският форум 16+1, изпълнителният директор на Българска банка за развитие, Стоян Мавродиев. „Мисля, че това, което се случи с финалното подписване на документа от двамата премиери е финал на едни усилия продължили повече от 7, 8 месеца, свързано с няколко посещения. Това е продукт на много месечна работа на екип от много хора.  Това е безпрецедентно постижение за банковия сектор, за да се подпише за 1 милиард евро, с много ниски изгодни условия. Нямаме и разходи по транзакцията\", категоричен беше той. „Мисля, че резултатът и цифрите говорят сами за себе си. Договорът показва доверие към резултатите и успехите на правителството и премиера Борисов. Те вършат страхотна работа с този сектор. Аз мисля, че организацията беше на високо ниво. Китай беше отделил 2 милиарда евро за цяла Източна Европа, от които България взима 75 процента от средствата.  Това са цифрите, които китайците обявиха. Подписано е официално споразумение. Другите колеги ни гледаха със завист и респект, че сме направили нещо толкова добро.  Българската банка за развитие ще продължи да подкрепя всеки успял българин, който държи на бизнеса си и си плаща на банките\", каза още Мавродиев. „Смисълът на този милиард и половина е да се развива икономиката на страната ни. Ще успеем да даваме по-ниска лихва за българските малки и средни предприятия и в същото време ще можем да участваме в големи инфраструктурни проекти като магистрали и пътища. Ние имаме огромен ресурс от 3 милиарда лева за развитие на бизнес\", обяви Стоян Мавродиев.", "date": "2018.07.08", "title": "Мавродиев горд с договора за 1,5 млрд. евро с китайската банка"}
{"url": "http://standartnews.com/biznes/dazhdovete_zasegnali_rekoltata-373394.html", "text": "Жътвата в България не е приключила, даже напротив. Има места със сериозно засегната от дъждовете реколта. Това каза Мариана Кукушева, председател на УС на Националния браншови съюз на хлебарите и сладкарите, пред Фокус. „Ако времето е много влажно и дъждовете продължат се очаква цената на добрата пшеница да се покачи\", заяви тя. „Към момента тя е покачена, но ние използваме пшеница от преходните запаси. Това увеличение на цената на пшеницата към този момент не е необичайно. Това е нормална практика, която се случва всяка година, по това време\", коментира Мариана Кукушева. „Въпреки че най-доброто жито остава в България за производството на хляб, обяснимо е, че повишените производствени разходи при зърнопроизводителите ще бъдат отразени в крайната цена на пшеницата, която ползваме\", посочи тя. „Прибраната реколта не веднага започва да се влага в хлебопроизводството. Има допълнително оскъпяване, естествен период на изсушаване, който може да бъде свързан с енергийни разходи за зърнопроизводителите\", каза още Мариана Кукушева.", "date": "2018.07.08", "title": "Дъждовете засегнали реколтата"}
{"url": "http://standartnews.com/balgariya/svlachishta_zatvoriha_patya_plovdiv__smolyan-373407.html", "text": "Затворен за движение на моторни превозни средства и в двете посоки е пътят Пловдив-Смолян. Това съобщиха от пресцентъра на МВР. Причината е във възникването на две свлачища – край Юговско ханче и в района на Наречен. Обходният маршрут е през Пампорово, Девин и Кричим. Създадена е организация за разчистване на пътното платно със специализирана техника. По-късно АПИ съобщи, че е възстановено движението в района на Нареченски бани.", "date": "2018.07.08", "title": "Свлачища затвориха пътя Пловдив - Смолян"}
{"url": "http://standartnews.com/balgariya/1000_rokeri_ot_5_darzhavi_okupirat_predela-373402.html", "text": "1000 рокери от поне 5 държави се събират в Предела за грандиозен мото рок фест. Старт на събитието ще бъде даден на 20 юли. Очаква се в купона да се включат братя на вятъра от България, Сърбия, Гърция, Македония и Румъния. Рокерите чакат тази година и свои братя от Западна Европа. Домакините от мотоклуб „Пирински вълци\" - Благоевград вярват, че на събора ще дойдат и много хора, които не членуват в рокерските клубове, но са привърженици на моторите и рок музика. Свещеник ще отслужи водосвет и ще освети курбана в петък вечерта. После ще има надпиване с бира. Шоуто ще завърши с рок изпълнения. Почетната обиколка на Разлог ще започне в събота (21 юли). Преди това хилядите участници в събора ще почетат паметта на загиналия в катастрофа през 2010 г. по време на сбирката на рокерите Петрослав Крумов от Радомир. Те ще поднесат венец на паметната му плоча. След обиколката на града следва състезание по атрактивно каране и гонки. Няма да мине без надпревара за най-много и най-колоритни татуировки, за най-шумен мотоциклет, за най-добра самоделка. Ще се играе боулинг с дамски чорап на главата, ще има и надпревара по лапане на кебапче от мотор и мото дартс.", "date": "2018.07.08", "title": "1000 рокери от 5 държави окупират Предела"}
{"url": "http://standartnews.com/balgariya/lilyana_pavlova_predlozhena_za_shef_na_tsentar_za_partnyorstvo_mezhdu_evropa_i_kitay-373404.html", "text": "Министър-председателят Бойко Борисов и председателят на Държавния съвет на Китай Ли Къцян изразиха удовлетворение от постигнати резултати по време на срещите си в София. Те разговаряха преди отпътуването на Ли Къцян, който беше на официално четиридневно посещение в България. Това съобщиха от правителствената информационна служба. Българският премиер Борисов предложи министърът за Българското председателство на Съвета на ЕС 2018 Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай (Global Partnership Centre of CEECs and China). Следващите 6 месеца, когато продължава работата ми по европредседатеството, паралелно с това трябва съвместно с китайката страна да се структурира глобален партньорски център. Това ще е център, който ще бъде мостът към Европа и третите страни, каза министърът за българското председателство на Съвета на Европейския съюз, Лиляна Павлова по Канал 3. Имаме за цел да убедим Европа да приеме този модел, защото има притеснения към модела 16+1, защото си мислят, че е конкурентен. Ли Къцян използва България, за да излъчи посланието, че иска да работи с Европа. Искаме да обединим усилия към преговорите с Америка. България има нужда от разширяване на своите пазари. Страната ни може да стане връзката между Европа и Китай. Говорим за нещо, което е обсъждано днес и е много рано да се каже. Много е важно като първа стъпка да се изясни къде ще бъде центърът. Би следвало да има и китайски представител тук , категорична беше тя. От София, заминавайки си днес, замина в Германия за среща с Ангела Меркел. Той отправи послание от тук, защото за последните 6 месеца станахме като мост на отношенията. Тази среща може да и убеди скептичните държави, защото не всички ни подкрепят. Спазването на европейските правила ще бъде основен принцип в работата на този център. Това е най-важното, което трябва да се разбере. Ние трябва да сме гарант пред Европа, че ще отстояваме ценностите и правилата, каза още Павлова. Ние не тръгваме с пълна кошница, а с много условности. Китай също е готов да спазва европейските правила и трябва да прецени как ще преправи своя бизнес. Предизвикателството е много голямо. Задачата е уравнение с много неизвестни и те ще трябва да се намират едно по едно. И в личностен план и в работен, променихме и позиционирахме България по един различен начин. Показахме се и на глобалната сцена като устойчива страна. Показахме по време на европредседателството, че може разумът надделява, както и че може да се разчита на нас ,заяви министърът за българското председателство на Съвета на Европейския съюз.", "date": "2018.07.08", "title": "Лиляна Павлова предложена за шеф на център за партньорство между Европа и Китай"}
{"url": "http://standartnews.com/balgariya/8godishno_momiche_se_udavi_v_reka_izdirvat_sestrichkata_mu-373403.html", "text": "Тяло на дете е открито в река Луда Яна, преминаваща през Панагюрище, съобщи говорителят на ОДМВР - Пазарджик Мирослав Стоянов, цитиран от Фокус. Той уточни, че сигнал за случилото се е подаден около 12.30 ч. в Районно управление на МВР - Панагюрище. „По първоначални данни по всяка вероятност се касае за удавяне. На мястото незабавно са изпратени екипи на полицейското управление и на пожарната. Открито е тялото на 8-годишно момиче, живеещо заедно със семейството си в Панагюрище. Издирва се и негова 6-годишна сестра, с която заедно са излезли от къщата сутринта и не са се прибрали. Установено е, че грижи за децата е полагала майка им, но тази сутрин тя е излязла и отишла на работа, като ги оставила в къщи. Две от тях обаче излезли и не се прибрали. За издирване на 6-годишното момиченце са сформирани съвместни екипи от полицейското управление и РСПБЗН в Панагюрище\", обясни Стоянов. Той допълни, че екипите обхождат коритото на реката по протежение на целия град. Работата по случая продължава.", "date": "2018.07.08", "title": "8-годишно момиче се удави в река, издирват сестричката му"}
{"url": "http://standartnews.com/balgariya/velislava_krasteva_peevski_ne_se_strahuva_ot_zakona_za_mediite_toy_e_pomagal_za_nego-373412.html", "text": "Хигиената дори в работната среда е нещо много лично. Нашият закон има една амбиция и разчита на подкрепа за това да се даде светлина по отношение на финансирането на медиите. Когато преди 5 месеца се направи закона, с него решихме, че може да се даде възможност за регистрация, касаещ собствеността им, не само печатните издания, каза народният представител от ДПС Велислава Кръстева относно закона за медиите в Канал 3. Най-малкото е неравнопоставено, издателят на списанието „Вълшебна бримка\", да бъде задължена да се декларира, а пък един куп други медии не са. Надявам се след приемането на второ четене да се случи. След като беше предложен законопроекта, така или иначе ЕК препоръча държавите членки да декларират собствеността си. Ние като декларатори изпреварваме Европейския съюз. , категорична беше тя. Налице е проблем, който трябва да бъде решен, защото той засяга пряко демокрацията. Трябва да се знае кой говори и защо, чии интереси защитава и как. Когато анонимно издание си позволи да клевети, да пуска черен пиар, лобистки кампании, те трябва да са длъжни да се осветлят. Всички ние имаме интерес да я има тази прозрачност, каза още Кръстева. Не случайно беше предложено да се даде максимален срок от 3 седмици, за да може да се породи дискусия. Ние вече работим по допълнения към предложението ни. Би било добре да се предвидят деклариране на дарения, получени кредити, финансирания по държавни проекти и т.н. Наблюдавах реакцията на медийни групи, които бяха най-гласовити последните няколко години по отношение на прозрачността. Същите тези се опитват да оказват натиск и изявления. Никой няма нито да пуска или да спира финансиране. Има други закони, които се финансират с това. Нашата цел е светлина, прозрачност и информираност. Друг е въпросът кой се страхува от това. Делян Пеевски работи заедно с нас по този закон. Не случайно в зала ние получихме широка подкрепа, заяви още тя.", "date": "2018.07.08", "title": "Велислава Кръстева: Пеевски не се страхува от закона за медиите, той е помагал за него"}
{"url": "http://standartnews.com/balgariya/pozharnata_i_politsiyata_gotovi_da_pomagat_pri_navodneniya-373410.html", "text": "Пожарни и полицейски екипи са в готовност за реакция във връзка с прогнозите за проливни валежи в страната. Към момента няма застрашени райони в страната. Това съобщиха от пресцентъра на МВР. По информация на ГДПБЗН до този момент са подадени общо 25 сигнала за спасителни дейности. В повечето от случаите пожарните екипи са отстранявали паднали дървета, предмети и са отводнявали приземни етажи. Към 14.30 часа днес е установено преливане на един от язовирите в землището на с. Ракита от придошлите води. В резултат на предприетата бърза реакция на местната власт, заедно с пожарни и полицейски екипи, обстановката на този етап е нормализирана, водното ниво е спаднало. Осигурено е непрекъснато наблюдение на място. Според плана за действие кметовете са информирали за ситуацията жителите на близките села Садово и Крушовица .", "date": "2018.07.08", "title": "Пожарната и полицията готови да помагат при наводнения"}
{"url": "http://standartnews.com/balgariya/zabraniha_ribolova_v_17_ezera_na_park_pirin-373399.html", "text": "Риболовът в 17 езера на територията на национален парк „Пирин\" е забранен със заповед на директора на парка – Росен Баненски. Той се позовава за решението си на закона за защитените територии, закона за рибарството и аквакултурите, както и плана за управление на НП „Пирин\". Не може да се лови риба в  Каркъмски езера, Тодорини очи, Георгийски, Типишки, Влахини, Газейски, Полежански, Бански (в парков участък Безбог), Рибни (в парков участък Безбог), Кременски, Каменишки, Корнишки езера, Десилишко, Василашки (без Долно Василашко), Суходолско езеро (Разложки суходол), Горното и Средното(Брезнишки) езеро. Тези водоеми попадат в зона „Iа\" (резерватна зона) и зона „Ib\" (зона с ограничено човешко въздействие) , които са забранени съгласно плана за управление на „Пирин\" за любителски риболов. Въдичарите обаче могат да си пробват късмета във всички останали езера. Забранява се обаче пренасяне, превозване и престой на лица с харпуни. Рибарите също трябва да притежават редовни билети за риболов и да спазват изискването да мятат въдици през светлата част на денонощието, при това само в събота, неделя и официалните празници. При еднодневен излет за лични нужди могат да се запазят до 2 кг риба, но не повече от 8 бройки или един екземпляр по–голям от 2 кг. Ограничението не се отнася за американска пъстърва и сивен. Позволява се само изкуствена стръв.", "date": "2018.07.08", "title": "Забраниха риболова в 17 езера на парк „Пирин\""}
{"url": "http://standartnews.com/balgariya/obzor_sds_obyavi_kmetskiyat_vot_za_siniya_rubikon-373406.html", "text": "Местните избори догодина бяха обявени за синия Рубикон от новоизбрания председател на СДС Румен Христов. Представянето на кметския вот беше посочено за цел №1 пред партията на легендарните три букви, а според резултата ще стане ясно дали тя ще тръгне към своето завръщане в голямата политика или ще остане маргинална формация. Бившият депутат и кандидат за президент Румен Христов спечели лидерския пост на националната конференция през уикенда в оспорвана битка с Антон Койчев, фаворит на крилото около досегашния председател Божидар Лукарски. В крайна сметка Христов, зад когото стоеше вътрешната опозиция, начело с бившия партиен лидер и кмет на Карлово Емил Кабаиванов, надделя с 369 гласа срещу 322 за конкурента му. Гласуването беше тайно и продължи над 2 часа като този път нямаше екшън и брутални сцени, както на последното заседание в София на Националния съвет. Още два часа отне преброяването на гласовете на делегатите от изборните комисии. За зам.-председатели на партията бяха избрани Теодор Петков, Емил Кабаиванов, Марияна Лазарова и Костадин Марков. Кандидати за заместници бяха също Лукарски и Койчев, но не събраха нужната подкрепа. След победата си 61-годишният нов лидер увери, че ще работи за обединението на партията и няма да допусне \"лов на вещици\". \"Моето желание е за консолидация. Няма да има разделение, защото в последните години оредяха много редиците на Съюза на демократичните сили и имаме нужда от съвместни действия, тоест ще работя с всички членове на СДС, без значение дали са гласували за мен, или не\", обеща Христов. Преди гласуването той заяви, че Христов очерта три варианта за коалиции пред синята партия. \"Първият вариант е идейна коалиция със сродни партии, които са произлезли от СДС. Вторият вариант е конюнктурна коалиция - нашите 70 000 гласа да ги съберем с други 50 000 гласа. Тогава вероятно ще търсим партньори, които не са толкова различни от нас, за да прескочим бариерата. Третият вариант е коалиция антистатукво - такава беше коалицията при създаването на СДС\", изброи Христов. Резултатът от спора за шефския пост беше неясен  до последно, дори много от участниците във форума предричаха успех на Койчев, който е водач на столичната организация, най-голямата структура в СДС. Като най-важен резултат от битката между двата лагера в партията се очаква да бъде изборът на съюзници на сините. На форума Лукарски призова своя наследник на поста да върне СДС в полето на голямата политика през консервативно-патриотичен съюз. Той се обяви срещу партньорство с \"Демократична България\", в който влизат ДСБ и \"Да, България\": \"Те самите се лутат и не могат да се определят дали са в лявото или в дясното\", обясни Лукарски, който не крие, че вижда бъдещето на партията в съюз с НФСБ на Валери Симеонов, който наскоро се нанесе в легендарната сграда на столичната улица \"Раковски\". Позицията му беше подкрепена от Антон Койчев, според когото СДС е обречен на гибел, ако избере обезличаващия съюз с партиите от \"Демократична България\": \"Тези, които ни предадоха и разцепиха. Не, не съм съгласен\", заяви патетично Койчев. Новият лидер Румен Христов обаче измести фокуса и подчерта, сега основната цел сега трябва да е добро представяне на местните избори, \"Местната власт е изключително важна. Чрез нея се овладява централната власт\", обясни Христов. Той обеща на местните организации Така ще се определи и кои са подходящите за СДС партньори. Емил Кабаиванов, който беше избран отново за заместник-председател, пък обясни, че изборът с кого ще върви напред СДС ще стане наесен. \"Дебатът къде ще се позиционираме тепърва предстои и той не е предрешен\", увери той. \"Слуховете за смъртта на СДС са не само преувеличени, те са неверни. Чакат ни трудни дни. Ако успеем да проведем разговор в партията и направим през есента нова конференция, да формулираме нашите тези и убедим българите, че СДС се връща там, където му е мястото, партията отново ще се върне на политическата сцена\", каза още Кабаиванов. Той обясни, че се предвижда новото ръководство да обиколи страната и да проведе срещи с всичките 10 000 членове на партията, за да се състоят важните дебати преди форума наесен.", "date": "2018.07.08", "title": "ОБЗОР: СДС обяви кметският вот за синия Рубикон"}
{"url": "http://standartnews.com/balgariya/novite_tseni_na_toka_i_parnoto_ni_udryat_po_dzhoba_vizhte_s_kolko-373395.html", "text": "Средно с 1.2% ще нарасне издръжка на живот заради новите цени на природния газ, тока и парното, които влязоха в сила от 1 юли. Това прогнозира доклад на КНСБ, изготвен от Виолета Иванова от Института за социални и синдикални изследвания към синдиката, съобщава в. \"Монитор\". Природният газ поскъпна с 10.81%, топлоенергията със 7.33%, а електроенергията с 2.03%. Това означава, че издръжката на едно четиричленно семейство ще скочи с 28 лв. и ще достигне 2 354 лв. На член от семейството доходите ще нараснат със 7 лв., т.е. от 581 лв. през декември 2017 г. се очаква сега да бъдат 588 лв. Най-силно засегнати ще бъдат многодетните семейства, например тези, които имат 10 деца, ще трябва да отделят от бюджета си още 84 лв. всеки месец. По-скъпите цени на енергията щели да дигнат сметките ни за горива за отопление, топла вода и осветление с почти 4%. Тези разходи пък представлявали 12 на сто от средствата за издръжка на живота, се казва още в доклада. Столичани щели да бъдат най-силно засегнати от увеличението на цената на енергията. Причината – 61 на сто от жилищата са с парно отопление. Месечно разходите им ще нараснат с около 11 лв., или ако отопляваме апартамента си от ноември до март месец ще трябва да отделим общо от семейния бюджет още около 55 лв. Това щяло да доведе и до повишаване на дела на енергийната бедност у нас. Под енергийна бедност се разбира невъзможността жилището да се поддържа топло и неспособността да се плащат сметките за комунални услуги. Изследвания сочат, че България е сред най-силно засегнатите страни от ЕС по този показател. 36 на сто от българите през изминалата година не са имали възможност да поддържат домовете си достатъчно топли, сочат данни на Евростат. За сравнение процентът средно за ЕС е 8.2%. За отоплителен сезон 2017/2018г. на 204 635 семейства е била отпусната целева енергийна помощ. Средният месечен общ доход на член от домакинството за 2017 г. е бил 466 лв. Същевременно у нас е налице и високо равнище на неравенство в страната между отделните социални групи. При най-бедните, които оцеляват с месечен доход между 138 лв. и 287 лв., сметките за електро и топлоенергия и вода ще представляват 19 на сто от разходите им. В тази група попадат пенсионерите и безработните. 1,2 млн. пенсионери у нас получават пенсия под линията на бедност - 321 лв. Това от своя страна ясно очертава и ниската покупателна способност на част от населението, както и по-големия риск от социално изключване. 70% от оранжерийната продукция пък се отоплява с газ, вследствие на което се очаква и скок на цените на плодовете и зеленчуците. Вследствие на по-високата стойност на енергията хлябът вече бил поскъпнал с 10 %. Сред изводите от изследването са, че реформите по време на прехода са довели до значителното повишаване на енергийната стойност. В подкрепа на твърдението от синдиката посочват, че макар у нас цената на електричеството да е една от най-ниските в ЕС, то динамиката на повишаването им изпреварва динамиката на доходите.", "date": "2018.07.08", "title": "Новите цени на тока и парното ни удрят по джоба. ВИЖТЕ С КОЛКО!"}
{"url": "http://standartnews.com/balgariya/otkriha_efektivna_vaksina_sreshtu_spin-373386.html", "text": "Учени обявиха, че са постигнали насърчаващ напредък в създаването на ваксина срещу вируса ХИВ, защото тя е предизвикала имунна реакция у хора и е предпазила макаци от заразата, съобщи АФП. Работата върху ваксината вече е достатъчно напреднала, за да започнат изпитания с 2600 жени в Африка. \"Тези резултати са важен етап\", подчерта ръководителят на изследването вирулогът Дан Барук. Ваксината е защитила 2/3 от макаците в лабораторните изпитания. Резултатите от изпитанията в естествена среда се очакват през 2021 г и 2022 г. Изпитанията с хора са направени с 394 здрави доброволци на възраст от 18 до 50 години в Източна и Южна Африка, Тайланд и САЩ.", "date": "2018.07.08", "title": "Откриха ефективна ваксина срещу СПИН"}
{"url": "http://standartnews.com/balgariya/prelyal_yazovir_obarka_dvizhenieto_na_magistrala_trakiya_obnovena-373388.html", "text": "Тази сутрин временно беше ограничено движението по автомагистрала \"Тракия\" в посока София от пътен възел \"Мухово\" до пътен възел \"Ихтиман\". Причината е преливане на микроязовир при км 37. Движението беше пренасочено по път I-8 София-Ихтиман. Пожарна безопасност реагира веднага на ситуацията. \"Язовирът \"Джаков мост\" край Ихтиман се източва превантивно, за да не се получи разрушаване на стената, обясни комисар Тошко Бързилов, началник на Националния оперативен център на ГД „Пожарна безопасност и защита на населението\" (ПБЗН), пред Фокус. - С цел недопускане разрушаването на стената на язовира от снощи работи помпа, която извади вече около 25 хил. куб. м вода\", обясни той. „За недопускане разрушаването на пътното съоръжение работи багер, който прокопава допълнителен канал за отвеждане на водите от микроязовира. Създадена е необходимата организация за обезопасяване на движението по АМ „Тракия\", посочи Тошко Бързилов. „Съвместно работят представители на АПИ и Пътно управление София област, кметът на Ихтиман, полицията и нашите структури. Създадена е необходимата организация за недопускане на критични ситуации в района\", каза още комисарят.", "date": "2018.07.08", "title": "Прелял язовир обърка движението на магистрала \"Тракия\" /ОБНОВЕНА/"}
{"url": "http://standartnews.com/balgariya/dps_nyama_da_podkrepi_aktsiza_na_bezdimnite_tsigari-373413.html", "text": "\"ДПС все още няма официална позиция по отношение на предложението за вдигането на акциза на бездимните цигари. Вече обаче са водени разговори, а във вторник парламентарната група ще се събере. Няма да го подкрепим. По средата на годината акциз и данъци не се вдигат. Второ, не намираме, че е достатъчно обосновано и мотивирано това предложение. Ще бъдем „против\" за много голямо огорчение на производителите на фалшиви новини, които побързаха и това предложение да го обвържат с нашия депутат Делян Пеевски.\" Това каза за предаването „Неделя 150\" по програма „Хоризонт\" на БНР депутатът от Движението за права и свободи Йордан Цонев. Той коментира и проектозакона, който се отнася до прозрачността на собственоста на медиите, на който е съвносител заедно с Пеевски и Велислава Кръстева. „В последните 10 години медиите се развиха сериозно и започна един дебат, предимно от собствениците на медии в дясното политическо пространство, има ли прозрачност в собствеността на медиите, във финансирането, в кредитирането, коя медия какви безвъзмездни помощи получава от държавата, от Европейския съюз и така нататък. Най-интересно беше, че тези, които поставяха тези въпроси, не използваха нито един от политическите проекти, в които участваха, за да внесат закон, с който да направят тази собственост абсолютно прозрачна. Когато го направихме, те изведнъж започнаха да критикуват и да се противят\", посочи в националния ефир Йордан Цонев. Основна характеристика на медийната среда в последните години е, че неяснотата създава възможности за клеветене и за фалшиви новини, убеден е политикът: „Сега подготвяме промени, с които ще разширим обхвата на прозрачност.  Ще бъде включено и кредитирането, както искат въпросните медии, и финансирането по проекти - държавни или европейски, ще бъде включено и безвъзмездното финансиране, грантови схеми. Изобщо искаме прозрачност в целия процес - процеса на създаване на една медия, на нейната собственост, на нейното финансиране, на нейното разпространение. В момента умуваме и върху това този процес на прозрачност да се разпространи и върху медиите в интернет\". Идеята е да се знае кой кой е в българските медии, защото това разкрива зависимостите на редакционната политика и отделните журналисти, обясни Цонев и призова и останалите партии да изготвят предложения преди второто четене на законопроекта. Цонев не вижда проблем, ако наистина  Пеевски е концентрирал толкова много медийна власт в себе си, колкото опонентите му твърдят,  да остане депутат от ДПС. Един бизнесмен може да се занимава с политика, както може да се занимава и Доналд Тръмп, обясни той: „Концентрацията е предмет на Комисията за защита на конкуренцията, но тя трябва да бъде констатирана. Законът ще създаде предпоставки тя да бъде констатирана, ако има такава. В целия свят е разрешено и медийни магнати, и бизнесмени да участват в политиката, но при пълна прозрачност на процеса. Това е!\". Въпросът дали печатните медии трябва да бъдат субсидирани заради повишените цени на хартията е деликатен и трябва да се обмисли, коментира Цонев и посочи, че това би повдигнало въпрос за субсидиране на хартията за учебници и за литература. Във финансирането на медиите по комуникационни стратегии и по европейските програми, според Цонев има и елемент на купуване на комфорт от страна на политици: „Затова искаме и това да стане прозрачно, да е видно коя медия, да се следи нейната политика и да се види тя поставя ли се в услуга на тези, от които е взела финансирането. Мисля, че Законът и това отношение прави широка крачка напред към изсветляване на медийния пазар и на политиката на отделните медии. Но искам да поставя още един въпрос - медиите, които получават грантово финансиране изкривяват пазара. Една медия се бори с чисто пазарни средства, опитва се със своята продукция да привлича рекламодатели и да се издържа, а друга, примерно, получава всяка година по един транш от 1,5 милиона и се издържа с него и единствената ѝ задачата е да провежда политиката на този, който ѝ дава парите, не в обществен интерес и не на пазарен принцип\". Ако хората знаят за грантовете, биха осъзнавали и че политиката на една медия е подчинена на организацията, която я финансира и това което казва „не винаги може да е последна инстанция на морала, на мъдростта, на обществения интерес, а може би е последна инстанция на неправителствените организации, които формират това\". ДПС следи развитието на казуса с ареста и обвинението за участие в организирана престъпна група към брата на своя депутат Димитър Аврамов – Борис. Никой не носи отговорност за действията на роднините си, ако те не са съпруг/съпруга и малолетни деца, коментира Цонев. „Отговорност от Димитър Аврамов за действията на брат му няма как да потърсим в този момент\".", "date": "2018.07.08", "title": "ДПС няма да подкрепи акциза на бездимните цигари"}
{"url": "http://standartnews.com/balgariya/trus_kray_plovdiv-373389.html", "text": "Земетресение с магнитуд 2.4 по скалата на Рихтер е регистрирано на 16 км североизточно от град Пловдив, съобщиха от сеизмологичния център към БАН. За момента няма данни за пострадали и материални щети.", "date": "2018.07.08", "title": "Трус край Пловдив"}
{"url": "http://standartnews.com/balgariya/tsvetanov_uchastva_v_transatlanticheska_konferentsiya_na_mozachnite_trastove-373392.html", "text": "Председателят на ПГ на ГЕРБ и заместник-председател на партията Цветан Цветанов заминава на едноседмично работно посещение във Вашингтон. Там той ще участва в 8-ата Трансатлантическа конференция на мозъчните тръстове „В преосмисляне на голямата трансатлантическа сделка\". 8-ата Трансатлантическа конференция на мозъчните тръстове ще се състои от 8 сесии, които са посветени на: състоянието на ЕС и САЩ, влиянието на Брекзит върху САЩ и Европа, възможностите и предизвикателствата, създадени от новите технологии, както и трансатлантическите перспективи за технологиите. На форума ще се обсъждат още съвременните проблеми и предизвикателства за бъдещето на трансатлантическата търговия, бъдещето на НАТО и трансатлантическото споделянето на отговорности, трансатлантическо единство в свят на геополитическо съперничество и борбата с тероризма и трансатлантическата политика в Близкия Изток. Преди участието си в 8-ата Трансатлантическа конференция на мозъчните тръстове, председателят на ПГ на ГЕРБ Цветан Цветанов ще се включи и в 9-ата Среща на върха на Трансатлантическата парламентарна група. Тя ще се проведе във Вашингтон на 10 юли 2018 г. (вторник), като участниците в нея ще коментират актуални политически теми, касаещи отношенията между ЕС и САЩ и международната сигурност. В рамките на работното си посещение във Вашингтон Цветан Цветанов ще проведе редица срещи с представители на правителствени и неправителствени организации от САЩ и Европа.", "date": "2018.07.08", "title": "Цветанов участва в Трансатлантическа конференция на мозъчните тръстове"}
{"url": "http://standartnews.com/balgariya/dazhd_i_dnes-373385.html", "text": "Днес над много райони ще се развива купеста и купесто-дъждовна облачност. Ще има краткотрайни валежи и гръмотевични бури, възможни са и градушки. Най-голяма е вероятността за интензивни и значителни по количество валежи в Северна България и Родопите. Със север-северозападен вятър захлаждането ще продължи. В понеделник по-съществени ще са валежите в Централна Северна и в Североизточна България; валежи и гръмотевици ще има и по Черноморието. Хладно за юли време с максимални температури между 23° и 28°. От вторник вероятността за значителни и интензивни валежи в повечето райони намалява, но на места в Централна Северна България все още са възможни по-съществени количества. Температурите ще са без особена промяна.", "date": "2018.07.08", "title": "Дъжд и днес"}
{"url": "http://standartnews.com/balgariya/karanikolov_sreshtata_16__1_e_priznavane_na_balgariya_i_regiona_kato_strategicheski_sektor-373391.html", "text": "Провеждането в София на срещата  от формата „16 + 1\" е признаване на България и региона като стратегически  сектор. Оттук нататък следват и партньорство между компаниите. Има политически  сигнал, че регионът е стратегически и китайските компании могат да работят с  нашите. Изрично е подчертано, че всичко ще става по правилата на ЕС, за да не  се разделя и България беше трибуната, откъдето това се каза – поредното постижение  на българската държава\".Това каза за предаването „Неделя  150\" по „Хоризонт\" министърът на икономиката Емил Караниколов „Това посещение е само  началото. Ние им представихме транспортни и инфраструктурни проекти, които са  трансгранични - за целия регион. Те бяха разгледани лично от държавния секретар  на Китайската Народна Република. Проведе се и първата среща на междубанковите  асоциации, има подписан договор за кредит между ББР и китайската Банка за  Развитие за около милиард и половина, от които ще се възползват български малки  и средни предприятия Това е началната стъпка. Няма как да очакваме на този  форум всичко да бъде подписано. Още вчера започнаха срещите в  Министерство на икономиката. До края на месеца всеки един министър и ще има  много. Политиците трябва да създадат моста  между бизнеса, а бизнесът трябва да се възползва. Имаме покана вече за  изложението в Шанхай през ноември. То ще е само за стоки, които ще бъдат внасяни  в Китай\". Караниколов акцентира и върху споразумението,  осигуряващо на производителите на тютюн достъп до китайския пазар. Споразумението  е за 10 000 тона сушен тютюн. „Стокообменът между България и  Китай е около 4 милиарда, от които отрицателното салдо на България е само 200  милиона. Тоест, стоките, които се вкарват от Китай, са с  200 милиона повече от тези, които ние вкарваме.  По отношение на инвестиците обаче изоставаме. Това е факт. Около 170 милиона  долара са инвестициите, което е изключително малко, но съм сигурен че сега ще бъдат  променени В края на този месец ще дойде  един от големите губернатори в Китай, който има бюджет от 300 милиона долара  само за инвестиции в индустриални зони извън Китай и аз се надявам, че скоро  това ще бъде променено\" Китайците проявяват сериозен  интерес към качествени хранителни продукти „Изрично казвам качествени. Китай иска качество\" Високите технологии, инвестициите,  индустриалното партньорство, селското стопанство, инфраструктурата, транспорта,  туризма и енергетиката също са сфери, в които може да има сътрудничество „Само за миналата година от Китай  са излезли 100 милиона туристи. Не всички, разбира се, са дошли в  Европа, но голяма част... Изпращаме туристическо аташе, за да може да презентира България.  Премиерът на Китай каза, че е очарован от това, което е видял в Историческия  музей... Аз мисля, че има какво да види китайският народ от България, а през  културата, разбира се, ще развием и икономиката\" В Централна и Източна Европа китайските  инвестиции са много по-малки, отколкото в Западна Европа. Запитан дали има риск  Китай да инвестира само в инфраструктура, по която стоките му да минават към  своята крайна цел - платежоспособната Западна, министърът коментира „Модернизацията на  инфраструктурата води до повишаване на доходите и развитие на икономиката. Това  е неизбежно! Давам пример България – знаете, където има магистрали, се развиват  много добре икономически регионите, а където липсват икономиката е на по-ниско  ниво.  Това е показателно и за Западна и  Източна Европа. Там, където има добра инфраструктура, ще има икономика\". Икономиката се развива по-добре  в тези региони на страната, където са обособени икономически зони, коменитра  Караниколов и даде за пример Бургас и Пловдив. Работи се за премахване на дисбаланса.  Повече инвеститори, осигуряване на повече пазари за бизнеса и намаляване на  административната тежест са основите за да се подобрят доходите на работещите,  убеден е министърът. По време на българското  председателство са сключени споразумения за свободна търговия с Астралия и Нова  Зеландия, което в дългосрочен план се очаква да повиши износа от Европа за там с  над 30% , изтъкна министърът. По повод митата, които САЩ налага върху алуминия  и стоманата и тезите,  че Европа трябва  да преосмисли отношенията си към САЩ, той заяви: „Аз мисля, че Съединените Щати  са наш партньор, както и всички други. Имаме интерес да седнем на масата и в  диалог да решим всички казуси между нас, а не е да се правят тези извънредна  мерки\". Министърът даде актуални данни за  растежа на българската икономика, които определи като „наистина положителни\": „През първото тримесечие на  годината има нарастване на равнището на Брутния вътрешен продукт в България с  3,6 процента при 2,4 за ЕС средно. През май бизнес климатът в страната  продължава да се подобрява с 2,1 пункта и безработицата, по данни на Евростат, намалява  в момента с около 5%. Разбира се,  има  много, много работа, но ние започнахме от  дъното и имаме. От началото на годината имаме сключени  11 сертификата за инвеститор „клас А\"  - това  са за около 600 милиона лева инвестиции. В края на миналата година сключихме  също за около 500 милиона, а за цялата година имахме доста: „Моето наблюдение е, че  инвеститори, които са стъпили на българския пазар започват разширяване на  своето производство. Не трябва да забравяме и българския бизнес, който също  започва разширяване. Не трябва да гледаме само чуждестранните инвестиции.  Проблемът с чуждестранните инвестиции и намалението им дойде поради факта, че  те бяха тегли кредити от своите майки - компании и бяха взимали заеми. Миналата  година покриха и кредити, платиха и дивиденти - оттам дойде това намаляване\". \"Колкото повече инвеститори докарваме,  толкова повече ще се повишат доходите. В един регион ми казаха: „Господин министър  не ни водете инвеститори, защото ни откраднат работниците\". Колкото повече инвеститори  започнат да се конкурират за тези работници, начинът е един - да повишават  заплатите и да подобряват условията на труд. Това е нашата цел. „Ние вървим с балансирани темпове, но нашите показатели са реални и това се вижда от инвеститорите\"", "date": "2018.07.08", "title": "Караниколов: Срещата „16 + 1\" е признаване на България и региона като стратегически сектор"}
{"url": "http://standartnews.com/balgariya/dve_katastrofi_kray_mezdra_blokiraha__e79-373393.html", "text": "Заради задръстването,  което се образува след тежката катастрофа на международния път Е79 край Мездра,  е станал и втори пътен инцидент, съобщи БНР. Лека кола се е ударила в  спряла цистерна в платното по посока от Враца към София. Няма тежко пострадали,  а цистерната е била празна. След първата катастрофа на международния път Е-79 край Мездра трима румънски граждани - мъж, жена и дете, са настанени в  спешното отделение на Врачанската болница. Най-тежко е състоянието на мъжа, който е с няколко фрактури и  комоцио. Детето е с охлузни рани и със счупен нос, а жената с фрактура на  бедрото. При инцидента турски ТИР удари три леки коли с румънска  регистрация. Най-вероятната причина за катастрофата е неправилно изпреварване,  предприето от един от румънските шофьори. Изрязва се мантинелата на моста, където се е врязал тежкотоварният  камион. По посока от София към  Мездра има колона от тирове, които са попаднали в задръстването, преди  движението да бъде спряно и отклонено. Международният път остава затворен в района до разчистването от катастрофиралите автомобили. За автомобилите е организиран обход през селата Ребърково, Лютиброд, Паволче до Враца.", "date": "2018.07.08", "title": "Две катастрофи край Мездра блокираха  Е79"}
