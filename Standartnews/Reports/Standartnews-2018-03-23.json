{"url": "http://standartnews.com/sport/kralev_i_fandakova_otkriha_evropeyski_sporten_forum-369661.html", "text": "Министърът на младежта и спорта Красен Кралев, еврокомисарят по образование, култура, младеж и спорт Тибор Наврачич и кметът на София Йорданка Фандъкова откриха в столицата Европейски спортен форум 2018. Форумът се организира всяка година от Европейската комисия (ЕК) и е най-голямото събитие, на което се споделя опит и се обсъждат бъдещите насоки за развитието на спорта в Европа. През 2018 събитието се провежда на 22 и 23 март под мотото „Спортът в Европа, инвестиция в бъдещите поколения\". „Европейският спортен форум 2018 ще даде възможност да бъдат обсъдени и обмислени насоките за развитие на спорта не само в рамките на Европейския съюз, но и в света. Споделянето на опит и идеи, което ни позволява спортният форум, ще ни даде възможност да надграждаме върху постигнатото във всяка една държава. 2018 година е много важна за спорта в България. Освен че страната ни е Председател на Съвета на ЕС, а София е Европейска столица на спорта, в България се провеждат няколко големи спортни събития, които привличат вниманието на цялата спортна общност, обясни Кралев. Привететствия към присъстващите поднесе и Йорданка Фандъкова. Тя представи инициативите в София, част от Европейска столица на спорта 2018. „За нас Европейска столица на спорта е кауза да привлечем децата и всички граждани към спорта\", каза столичният кмет. Част от темите на Европейския спортен форум 2018 през двата дни са устойчивият спорт, ролята на спорта в международното сътрудничество, трансферите на играчи, спортът и промените в климата, утвърждаване на европейските ценности чрез спорта, Европейският работен план за спорта 2017-2020. Във форума ще вземат участие хърватският държавен секретар по спорта Яница Костелич, евродепутатът Богдан Вента, президентът на Испанската футболна лига Хавиер Тебас, вицепрезидентът на Европейските олимпийски комитети  Нилс Нигаард, президентът на Асоциацията на волейболните лиги Филип Буун, президентът на Европейската атлетическа асоциация Свен Арне Хансен, представители на олимпийски комитети от Европа, експерти и представители на неправителствени организации.", "date": "2018.03.22", "title": "Кралев и Фандъкова откриха Европейски спортен форум"}
{"url": "http://standartnews.com/svyat/kitay_planira_36_misii_na_raketite_long_march_prez_2018_g-369653.html", "text": "Китай подготвя повече изстрелваня на ракетите Long March през 2018 г. Планираните 36 мисии са \"лъвският\" пай от усилията на страната в космическата програма. Сред мисиите са изпращане на сателити BeiDou в Космоса за създаване на мрежа за местния навигационен сателит BeiDou, както и изстрелване на лунната сонда Chang'e-4, заяви Ли Хун, директор на China Academy of Launch Vehicle Technology към China Aerospace Science and Technology Corporation (CASC). От 36-те планирани мисии, 14 ще бъдат извършени от ракетите Long March-3A и 6 от сериите Long March-2C, посочи Ли, член на 13-ия Национален комитет на Китайската народна политическа консултативна конференция, който откри годишната си сесия на 3 март в Пекин. Серията Long March-3A, която обикновено се използва за пренос на навигационни и комуникационни сателити, ще бъде изстреляна 14 пъти тази година. Десет от тези мисии ще носят сателити за навигация и позициониране BeiDou, уточни Ли и добави, че 8 от тях ще изведат в орбита около Земята сателити-близнаци. Според графика, ракетите Long March-3A трябва да изпратят 18 сателита BeiDou в Космоса до края на 2018 г., така че системата BeiDou да може да предоставя услуги за навигация и позициониране на страните от инициативата \"Един пояс, един път\". От 2018 до 2020 г. се планират 40 изстрелвания. Серията Long March-8, която Китай разработва в момента, се очаква да направи дебютния си полет през 2020 г., като се има предвид, че вече е започнала работата по прототипа, посочи Ли. Той разясни, че тази нова ракета-носител със средна товароподемност трябва да запълни празнотите на Китай чрез увеличаване капацитета на полезния товар за слънчево-синхронна орбита от 3 до 4,5 тона. За втората половина на тази година са планирани изстрелвания на серията Long March-5, която има най-голям капацитет на полезен товар сред китайските ракети-носители, като част от подготовката на Китай за космически полети и мисии по изпращане на сонди на Луната и на Марс.", "date": "2018.03.22", "title": "Китай планира 36 мисии на ракетите Long March през 2018 г."}
{"url": "http://standartnews.com/biznes/darzhavata_e_oshtetena_s_58_mlrd_leva_nesabiraemo_dds-369654.html", "text": "5,4 млрд. лева е сумата на несъбираемото ДДС за периода от 2000 до   2017 година, обяви изпълнителният директор на Националната агенция за   приходите Галя Димитрова. Става дума за хора, които нямат   имущество и няма по какъв начин да бъдат събрани тези пари. Това е почти   цялата част от непогасените задължения за 17-годишния период, допълни   Галя Димитрова. \"За въпросните 16 млрд. - това не са несъбрани приходи, разясни тя. - Това е целият размер на ДДС, който органите по приходите са   установили, след като са извършили ревизии, след като са издали   ревизионни актове и след като са разкрили данъчни злоупотреби\".", "date": "2018.03.22", "title": "Държавата е ощетена с 5,8 млрд. лева несъбираемо ДДС"}
{"url": "http://standartnews.com/biznes/api_startira_obshtestveni_porachki_za_polovin_miliard_leva-369649.html", "text": "Агенция „Пътна инфраструктура\" стартира тръжни процедури за строителство за 425 млн. лв. без ДДС. Открити са обществените поръчки за изграждането на 33 км от път I-1 между Мездра и Ботевград и за над 6 км от Софийския околовръстен път - от п. в. „Цариградско шосе\" до п. в. „Младост\". Проектите ще се изпълняват със средства от републиканския бюджет. Строителството на пътя Видин - Ботевград ще започне от една от най-сложните отсечки Мездра - Ботевград, която е с дължина 33 км. Индикативната стойност на поръчките е близо 302 млн. лв. без ДДС. Участъкът е разделен в два лота. Лот 1 е от км 174+800 до км 194+122, а лот 2 от км 161+367 до км 174+800. Отсечката ще бъде с две платна с по две ленти за движение в посока с габарит 20 м. Трасето ще следва съществуващия път като се развива по нов терен в участъците, обхождайки селата Люти дол, Типченица, Новачене и Скравена. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра\", „Дърманци\", „Ребърково\", „Люти дол\", „Скравена\" и „Ботевград\". Предвидено е построяването на селскостопански надлези, прощадки за отдих и т. н. На обхода на с. Люти дол ще бъдат построени два тунела, с дължини съответно 490 м и 340 м. За участъка от път I-1 (E-79) Мездра – Ботевград, Лот 2 от км 161+367 до км 174+800, индикативната стойност на поръчката за допълнително проектиране и строителство е 178 800 000 лв. без ДДС. Срокът на изпълнение е 1096 дни, от които 180 дни за проектиране и 916 дни за строителство. Кандидатите могат да подават офертите си до 17,30 ч. на 4 юни 2018 г. За участъка от път I-1 (E-79) Мездра – Ботевград, Лот 1 от км 174+800 до км 194+122, индикативната стойност на поръчката за допълнително проектиране и строителство е 123 000 000 лв. без ДДС. Срокът на изпълнение е 1096 дни, от които 180 дни за проектиране и 916 дни за строителство. Кандидатите могат да подават офертите си до 17,30 ч. на 28 май 2018 г. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус\", „Тракия\" и „Струма\". С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик. ​Открита е и обществената поръчка за проектиране и строителство на Софийския околовръстен път II-18 в участъка от км 35+260 до км 41+340. Това е отсечката от пътен възел „Цариградско шосе\" до пътен възел „Младост\". Общата й дължина е 6,08 км. Проектът ще се изпълнява изцяло със средства от републиканския бюджет. Индикативната й стойност е 123 млн. лв. без ДДС.Кандидатите могат да подават офертите си до 17,30 ч. на 11 юни 2018 г. Началото на проектния участък е при км 35+260, което е малко след края на пътния възел при пресичането на бул. „Цариградско шосе\" и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път\", п. в. Патриарх Герман\", п. в. „Самоковско шосе\", п. в. „Младост\". Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство. ​С реализацията на проекта ще се улесни движението на транзитния трафик и връзката между автомагистралите „Струма\" и „Тракия\".", "date": "2018.03.22", "title": "АПИ стартира обществени поръчки за половин милиард лева"}
{"url": "http://standartnews.com/biznes/5_predizvikatelstva_pred_koito_sa_izpraveni_zhenite_v_biznesa-369646.html", "text": "Когато една жена се впусне в съвременния свят на бизнеса, предизвикателствата могат да бъдат огромни. Ето няколко предизвикателства, пред които са изправени жените в бизнеса у нас: 1.       Силна конкуренция от мъжете Дълго време управлението на фирми е област, доминирана от мъжете. Добрата новина е, че това вече се променя, но все още трябва да се извърви дълъг път. Eдва 13% от 500-те най-богати хора в света са жени, а едва седем от тях (1,4% според Bloomberg Billionaires Index) са създали сами бизнеса си. 2.      Достъп до финансиране Финансирането е от решаващо значение за започване и развиване на бизнес. По света голям брой жени нямат собственост или активи на свое име. Следователно те срещат проблем при кандидатстване за кредити поради липса на обезпечение. Друга част от жените изпитват неувереност при стартиране на свой частен бизнес. Според доклад на Bloomberg  жените, които притежават и управляват бизнес, получават много по-малко средства в сравнение с това, което получават мъжете. Така притеснението от фалит на бизнеса при жените-предприемачи е много по-високо. 3.      Баланс между професионалния и личния живот Жените се очаква да имат по-активна роля в бизнеса и грижата за семейството. Притежаването и управлението на собствен бизнес означава дълги часове работа и по този начин за жените балансът между професионалния и личния живот може да се превърне в проблем. При работещите майки, грижата за децата заема много време и енергия и затова често ги принуждава да отдават по-малко приоритет на бизнеса си или да се оттеглят. По принцип мъжете играят второстепенна роля, когато става дума за отговорностите на домакинствата. Добрата новина е, че тази ситуация и стереотипите лека-полека се променят. 4.      Достъп до ментори Когато развивате собствен бизнес, имате нужда от много подкрепа. За съжаление, в много случаи жените са сами в това начинание и изпитват липса на достатъчно подкрепа. В този момент е необходимо да разчитаме на мнението и съветите на опитни наставници и ролеви модели. Необходим е достъп до бизнес мрежа и общност от ментори. За жените управлението на бизнеса става още по-трудно, ако семейството и приятелите им не ги подкрепят и не поемат някаква част от домакинските и семейните отговорности. 5.       Липса на подходящи образователни програми и умения Жените без подходящо образование и бизнес знания могат да се сблъскат с многобройни проблеми, когато става дума за въпроси като развитие на бизнеса, управление на финансите, законодателство или дори ежедневно управление на компания. Липсата на подходящи умения, достъпа до информация и необходимите ресурси за ръководене на бизнес може да намали шансовете им да превърнат бизнеса в успех и да подхрани страха от фалит. За да отговори на тези предизвикателства Fibank създаде специална програма Smart Lady, която е насочена към жени предприемачи и управители на бизнес, които заемат ключови позиции. Тя включва не само възможности за кредитиране, а и редица други финансови и нефинансови решения, които да предложат на дамите подкрепа, сигурност и спокойствие. Като част от програмата Smart Lady банката предвижда обучения за надграждане на уменията в сферата на лидерството, предприемачеството, меките умения, съчетани с провеждането на тематични срещи и достъп до бизнес ментори. Банката предоставя и възможност за цялостно обслужване на фирмата, която да включва достъп до качествени здравни услуги и провеждането на профилактика. По време на майчинството си дамите ще получат възможността да намалят месечните вноски по кредита си до 75% в период от 15 месеца.", "date": "2018.03.22", "title": "5 предизвикателства, пред които са изправени жените в бизнеса"}
{"url": "http://standartnews.com/biznes/studen_rezerv_po_zapoved_drapnete_shaltera-369666.html", "text": "Студеният резерв на България вече ще се гарантира не само от ТЕЦ-ове, а и от самите консуматори на електроенергия, и то по заповед. От началото на юли най-големите индустриални потребители първи ще започнат да участват в осигуряването на студен резерв. Това предвижда изменение на правилата за управление на електроенергийната система (ЕЕС), подготвяни от Електроенергийния системен оператор\" (ЕСО), с които министър Теменужка Петкова запозна част от бизнеса. ЕСО внесе предложение в Министерството на енергетиката за увеличение на студения резерв за регулаторния период 2018/2019 г. от досегашните 600 МВт на 650 МВт. Според правилата на ЕNTSO-E обаче студеният резерв трябва да бъде или 20% от максималния зимен товар, или в размер на най-голямата мощност, която може да излезе от строя. За България това значи осигуряване на резерв между 1600 МВт (20% от 8000 МВт) и 1040 МВт (колкото е повишената мощност V блок на АЕЦ \"Козлодуй\"). Неотдавна обаче бизнесът скочи срещу увеличаването на студения резерв, тъй като това ще вдигне разходите за енергия с 200 млн. лв. годишно. Поради това ЕСО предложи увеличение на резерва само с 50 МВт, компенсирано с активното участие на индустриалните потребители. На практика това означава препрограмиране на производството на някои от тях извън пиковите часове или намаляване на потреблението им по заповед при висок товар в определени часове и дни. Участието на потребителите в осигуряването на студения резерв е заложено още в Директива 27/2012 г. и след година-две ще обхване и всички потребители. Целта е намаляване на разходите за студен резерв и постигане на висока гъвкавост при управление на ЕЕС. Как ще се постигне това у нас обаче все още не е ясно, но най-вероятно големите бизнес консуматори ще се явяват на търговете за осигуряване на студен резерв като ТЕЦ-овете.", "date": "2018.03.22", "title": "Студен резерв по заповед: \"Дръпнете шалтера\""}
{"url": "http://standartnews.com/biznes/izdadoha_razreshenie_za_stroezh_na_oshte_2_km_ot_struma-369648.html", "text": "Министърът на регионалното развитие и благоустройството Николай Нанков издаде разрешение за строеж за още близо 2 км от лот 3.1. на АМ „Струма\" за участъка от км 370+400 до км 372+000, който започва от изхода на бъдещия тунел „Железница\" в посока Симитли. В разрешението на строеж са предвидени и строително-монтажни работи за реконструкция на далекопровод, пресичащ АМ „Струма\" при км 371+940. Лот 3.1 от Благоевград до Крупник включва строителство на автомагистрален път от км 359+000 до км 376+000.  Разделен е условно на два участъка - участък 1 от км 359+000 до км 366+000 /7 км/, и участък 2 от км 370+400 до км 376+000 /5,6 км/. Между тях е предвидено строителството на тунел „Железница\". Изпълнител на проектирането и строителство е ДЗЗД „АМ Струма 3.1, а стойността на проекта е почти 186 млн.лв. с ДДС. Изграждането на участъка между Благоевград и Крупник от автомагистрала \"Струма\" се финансира от Оперативна програма „Транспорт и транспортна инфраструктура\" 2014-2020 г. „Национална компания железопътна инфраструктура\" получи разрешение за строеж за реконструкция и модернизация на сградата на приемното здание на жп гара „Казичене\" в район Панчарево, която е част от проект „Развитие на железопътен възел София\". Със заповед на заместник-министъра на регионалното развитие и благоустройството Валентин Йовев е одобрен подробен устройствен план – парцеларен план (ПУП-ПП) за близо 17-километров участък от автомагистрала „Хемус\" от пътен възел Буховци при пресичането с път ІІІ-5102 до началото на пътен възел „Белокопитово\". Парцеларният план засяга землищата на селата Макариополско и Буховци в Община Търговище, както и землищата на с.Черенча и с. Градище, намиращи се на територията на Община Шумен. Одобрението му ще допринесе за осигуряването на транзитния трафик по Европейската пътна мрежа от връзката с транспортен коридор №ІV на запад до транспортен коридор №ІX близо до Велико Търново, както и за ускоряването на икономическото и социалното сближаване на регионално ниво.", "date": "2018.03.22", "title": "Издадоха разрешение за строеж на още 2 км от „Струма\""}
{"url": "http://standartnews.com/biznes/nankov_iska_37_mln_leva_za_peshehodni_pateki-369642.html", "text": "3,7 млн. лв. са необходими за привеждането на пешеходните пътеки по републикански пътища в нормално експлоатационно състояние. Това каза министърът на регионалното развитие и благоустройството Николай Нанков на брифинг за резултатите от проверките на пешеходните пътеки на територията на цялата страна. „Във връзка с пешеходните пътеки на републиканските пътища, които са 25% от общия брой пътеки в страната – има сериозни дефицити, дефекти и по част от критериите, задължителни по норматив, ще цитирам и двете наредби, които регламентират вида характера, изискванията. Пешеходните пътеки по републиканските не отговарят по тези критерии. Едва 20% отговарят на изискванията\", обясни Нанков.  Нанков уточни, че в голяма част пътеките на републиканските пътища не отговарят на нормативните изисквания. „В рамките на проверката, специално за пешеходните пътеки на републиканските пътища направихме калкулация за необходимия финансов ресурс за привеждането им в нормално експлоатационно състояние, съгласно нормативите. Необходимият ресурс е в рамките на 3,7 млн. лв., доста коректно и точно изчислен. Ще бъде осигурен в рамките на настоящата година\", обясни Нанков.", "date": "2018.03.22", "title": "Нанков иска 3,7 млн. лева за пешеходни пътеки"}
{"url": "http://standartnews.com/biznes/zakon_vdiga_dva_pati_tsenata_na_propanbutana-369660.html", "text": "Нов проектозакон за горивата ще вдигне цените на втечнения газ пропан-бутан (LPG) над два пъти. За това алармираха от Асоциацията на производителите, разпространителите и потребителите на бутилиран пропан-бутан (LPG-асоциация). В мотивите към проекта се посочват като \"добри примери\" пазарите в Гърция и други страни, но цената на една 10-килограмова бутилка в южната ни съседка е 25-28 евро, докато у нас се движи между 14 и 24 лв., обясни Георги Палпурин, потребител и председател на LPG-асоциацията. Проектозаконът е внесен в Народното събрание на 7 март от група депутати без да се вземе мнението на бранша, категоричен бе Адриан Илиев, адвокат на LPG-асоциацията. С проекта се налага монопол и се цели унищожаването на цял сектор от икономиката ни, ако бъде гласуван без промяна, твърдят търговците на LPG. Причината е, че в него се залагат високи изисквания за наличие на минимален обем на складовете за пропан-бутан от 500 куб. метра и минимум 10 000 бутилки или 50% от търгуваните за една година обеми. За сравнение - 60 от сега действащите 67 склада, собственост на 54 фирми, имат обеми между 20 и 150 куб. м и далеч по-малко от изисквания брой бутилки, посочват от LPG-асоциацията. Освен това в проекта е заложено изискване за минимум 3 млн. лева уставен капитал на собствениците на складове. За да изпълнят тези изисквания, фирмите трябва да вложат огромни инвестиции, което е невъзможно за тях, коментираха те и обясниха, че само цената на 10 000 бутилки е 450 хил. лева, а инвестицията за изграждане на един склад при цената на земята край София ще надхвърли 10 млн. лева. Разбира се, тези огромни инвестиции ще се отразят на крайната цена на пропан-бутана, откъдето ще дойде и двукратното му поскъпване, обясниха те. В крайна сметка от 67 бази, от които сега може да се пълнят и доставят бутилки пропан-бутан, ще останат само 7 (5%), категорични са LPG-търговците. На практика проектозаконът ще засегне пряко над 100 000 домакинства и над 80% от ресторантьорския и сладкарския бизнес. Така заложените в проекта изисквания заплашват да унищожат цял бранш от икономиката, категорични са от LPG-асоциацията.", "date": "2018.03.22", "title": "Закон вдига два пъти цената на пропан-бутана"}
{"url": "http://standartnews.com/mneniya/da_iskat_visshe_za_da_karash_traktor_absurd-369665.html", "text": "- Ще припомня, че това предложение не е ново. През 2013 г. същата идея, но по друг начин предложена, предизвика остра реакция от земеделските производители. Стигна се дотам, че бяха изкарани селскостопански машини по магистралите и бяха блокирани пътища. Тогава надделя разумът и земеделските производители бяха извадени от обхвата на въпросната нормативна уредба. Сега отново се предлага нещо, което на практика е неизпълнимо и неприложимо. - Първо, искам дебело да подчертая, че земеделските производители не са търговци на петролни продукти, те са краен консуматор. Второ, няма логика земеделски производител да вземе гориво и след това да го препродаде. Защото с горивото, което ние получаваме, имаме възможност да си възстановим акциза. И това е направено така, за да могат земеделските производители да бъдат по-конкурентни. Няма земеделски производител, който ще си продаде горивото. По простата причина, че след това няма с какво да си обработва земята. Да не говорим, че контролът е налице - ние сме вързани с НАП и сме под постоянно наблюдение. Когато поръчаме гориво, фирмата-доставчик информира НАП. Когато горивото пристигне при нас, сме длъжни за 24 часа също да декларираме колко гориво сме получили. Данъчните виждат фирмата-доставчик къде е закарала горивото и дали земеделският производител е декларирал получаването му. Ако има разминаване, веднага може да се предизвика ревизия. Трето, във въпросния законопроект има текстове, които много силно дискриминират една част от хората, които правят бизнес. Защото има изисквания за хора с висше образование, за 5-годишен стаж. - Абсолютно е така. Нали искаме да привлечем млади хора да останат по селата с цялата програма за младите фермери? Много важно е да провокираме младите хора да започнат да се занимават със земеделие, защото, няма какво да се лъжем, едно цяло поколение си отива и няма от кого да бъде заместено. Защо в този момент ние слагаме ограничения за 5-годишен стаж или висше образование? - Много смущаващо за нас е, че не е потърсено мнението на Министерство на земеделието, както и на Министерство на финансите. Още повече, че тук става въпрос за акцизна стока. Притеснително е, че този проектозакон още не е разпределен на бюджетната комисия. В момента нормативната уредба доста добре урежда търговията с петролните продукти. Има две агенции, които носят отговорност за въпросната търговия и за доставката на петролни продукти - Националната агенция по приходите и Агенция \"Митници\". Ако са верни фактите, които изваждат колегите от газовата и петролна асоциация - за над 50 % контрабандно гориво, което циркулира в българския пазар, значи някой не си върши работата. Да се върнем към рестрикциите за висше образование. Защо авторите на проектозакона не са се обърнали към статистиката и да разберат колко земеделски производители са с висше образование? В момента срещу държавата ни има две наказателни процедури в Страсбург за дискриминационно отношение към средните и малките предприятия. Затова казвам, че има текстове, които са абсолютно неприемливи. - Наскоро четох стенограмата от изказванията на депутатите в една от парламентарните комисии, че една банкова гаранция струва 300 лева. Ако някой може да ми осигури банкова гаранция за 500 хиляди лева срещу 300 лева, аз ще му дам 3000 лева да го направи. Това показва, че те или чисто популистично говорят, или че въобще не са в час и нямат никаква представа от реалния живот. Банковата гаранция и процедурата за вземането й е същата като тази за вземане на кредит. Като обезпечение могат да послужат или средства в същия размер, или обезпечение с имущество на такава стойност. - Много смущаващо е желанието да бъдат заложени нивомери. Ние сме категорично против въпросните нивомери, защото това допълнително ще вкара в разход земеделските производители. Още повече, те ги водят вече в закона като вътрешни обекти и трябва да отговарят на Закона за устройство на територията. Но този закон не може да бъде приложен за стопанските дворове, защото те са извън регулация. - Всички земеделски производители. Няма  производител, който да не ползва горива в своето производство. Това се отнася и за зърнопроизводителите, и за животновъдите, и за зеленчукопроизводителите. Като се има предвид и обстоятелството, че при зеленчукопроизводителите и овощарите тези норми, които са дадени - 8 литра на декар, почти винаги се превишават, тъй като там естеството на производството им е друго. Всички ще бъдат дасегнати, затова и на срещата, която ние организирахме миналата седмица, имаше над 30 организации, с които се обединихме срещу тестовете. - С отделен член в закона, който казва, че този закон не се отнася за земеделските производители. Така ще останем по реда, по който до момента работим и няма да се смущава секторът. В същото време, ако с нещо можем да бъдем полезни, сме готови да го направим. Нещо повече -  готови сме да се запише в закона, че ако земеделски производител бъде заловен, че търгува с петролни продукти незаконно - казвам незаконно, защото някой може да има и земеделски бизнес, да има и верига бензиностанции - но ако търгува с петролни продукти незаконно, да му бъдат спрени субсидиите. - Изчакваме решението на земеделската комисия, когато този проект бъде включен като точка от дневния й ред. - Да, той е вносител на закона. Ние вече имахме среща с Петролната и газова асоциация и обяснихме всичко, което ни смущава. Колегите се опитаха да ни успокоят, че друго са имали предвид тези, които са писали закона. Но в крайна сметка ние четем това, което вече е написано. А това кой и какво е имал предвид, няма как да знаем. За съжаление, това, което се вижда, е много стряскащо и неизпълнимо. Нещо повече, както казах, една голяма част от земеделските производители няма да могат да отговарят на закона за устройство на териториите, защото стопанските дворове са извън регулация. Също така не могат да отговорят и на друго задължително условие - да имат интернет връзка. Ясно е, че има райони, села, където няма интернет връзка. Като прибавим и изискването за висше образование, най-много да си докараме още една наказателна процедура срещу страната с този закон. Аз мисля, че народните представители, като видят за какво става дума и като изслушат внимателно аргументите ни, или ще го преработят да стане работещ закон, или най-добре да не го приемат. - С моя скромен житейски опит винаги съм срещал разбиране, когато е имало някакъв проблем. Но не винаги е имало решаване на проблема. Аз вярвам на това, което е написано. Има официално входиран проектозакон и той е във вреда на земеделския сектор и на българската икономика. - Не искам да си мисля в тази посока, защото вярвам, че ще решим проблема на масата на преговорите. Но ако се наложи да демонстрираме възможности и да показваме мускули и сила, в крайна сметка ние ще си защитим бизнеса. Не е проблем за нас, особено сега - не е работен сезон, машините може да ги докараме в София. Но си даваме сметка, че това няма да е никак добре по време на европредседателството да се хързулнат 500-600 трактора пред НДК или по жълтите павета. Аз съм много против да се стига до там, но, ако се наложи... Това го казвам, без въобще да искам да заплашвам някого. Моят апел към депутатите е малко да вникнат в текстовете на закона и да видят дали са обвързани с добри мотиви. Да се вгледат в текста, че горивото се изкарва извън, на полето, със съдове до 20 литра. И просто да си представят как на полето чакат 5 комбайна и още 5 трактора, като един резервоар на комбайн е от 800 до тон и 200, горе-долу по 800 литра са резервоарите на големите трактори. Та колко курса ще направим, с какво ще ги караме тубите? Има и една препратка с поправка в Закона за движение по пътищата, където ни пращат да ходим да зареждаме на колонките на други бензиностанции. Значи, от една страна ще затворим малките бензиностанции, които са по селата, защото не могат да отговорят на тези критерии, а от друга страна - трябва да ходим на големите бензиностанции да зареждаме. Да не забравяме, че има много тежък режим за придвижването на тежки и селскостопански машини по шосетата. Така че абсурдът е пълен, нещо не е донаправено както трябва и няма как да остане в този вид.", "date": "2018.03.22", "title": "Да искат висше, за да караш трактор? Абсурд!"}
{"url": "http://standartnews.com/svyat/rumen_radev_shte_poseti_stenata_na_placha_i_tsarkvata_bozhi_grob-369636.html", "text": "С поредица от важни разговори продължава посещението на президента в Израел и Палестина. В последния ден от визитата си в Йерусалим Румен Радев ще се срещне с израелския премиер Бенямин Нетаняху и палестинския президент Махмуд Абас. Денят започна със среща на Радев с вицепрезидента и главен изпълнителен директор на Световния еврейски конгрес Роберт Сингер. По-късно държавният глава ще разговаря с премиера на Израел Бенямин Нетаняху и ще посети църквата \"Божи гроб\" и Стената на плача. В късния следобед президентът ще пристигне в столицата на Палестинската автономия – Рамала, където ще положи венец пред гроба на Ясер Арафат и ще разговаря със своя палестински колега Махмуд Абас. Перспективите за развитието на двустранните българо-палестински отношения, задълбочаването на политическия диалог и сътрудничеството в търговско-икономическата сфера са само част от темите в разговорите между двамата. Президентът е в Израел по покана на колегата си Реувен Ривлин по повод 75-ата годишнина от спасението на българските евреи. В Йерусалим Радев увери, че като председател на Съвета на ЕС България ще работи за мира в Близкия Изток и намиране на трайни решения за стабилност. Израелският президент от своя страна поздрави госта си и съпругата му на иврит и заяви, че посреща истински приятел на Израел. Страната планира инвестиции в IT сектора и научни изследвания.", "date": "2018.03.22", "title": "Румен Радев ще посети Стената на плача и църквата \"Божи гроб“"}
{"url": "http://standartnews.com/svyat/vzrivi_se_himicheski_zavod_v_chehiya_ima_zaginali-369641.html", "text": "Най-малко шестима души са загинали, а мнозина други са ранени при експлозия в химически завод в чешкия град Кралупи над Вълтаву, разположен северно от столицата Прага, предава Radio Praha. На мястото на инцидента са изпратени противопожарни екипи, а специализираната болница по изгаряния в Прага работи в извънреден режим, пояснява столичното радио. Към настоящия момент не се привеждат данни за причините за произшествието.", "date": "2018.03.22", "title": "Взриви се химически завод в Чехия, има загинали"}
{"url": "http://standartnews.com/biznes/ot_nashite_lozya_po_patya_na_rakiyata-369655.html", "text": "Имало едно време една ракия.... „Но не коя да е ракия, а Карнобатска гроздова. И не как да е направена, а с майсторлък е правена през годините\". С тези думи ни посреща бай Васил от Карнобатското село Деветак. Обещал е да ни разкаже за този уникален вкус от Карнобат, който накара най-големите познавачи от Бордо, Брюксел и Лондон да обявят Карнобатските ракии за посланици на България пред света и да им присъдят златни медали за отлично качество. Днес старият майстор ни повежда по пътя на ракията защото в Карнобат историята на успеха винаги се е пишела от поколения лозари. „От къде идва този уникален вкус ли? Ами от нашите лозя идва. От зарана взех двамата ми внука, че занаята да им предам и на чалъми да ги науча. Най-първо нагледахме масивите с Мискет и Димят при „Железния мост\", а сега слизаме от баира при „Двете лули\", където зрее Мускатът. В тези местности някога грозде са брали предците му, а днес най-младите момчета от рода се грижат за масивите, засадени от „Винпром Карнобат\". „Ама то кой на кого акъл да дава? И двамата станаха агрономи, изучиха се по големия град, ама нали в нашите лозя им е хвърлен пъпът, та се върнаха. И ей ги на - големият вече го взеха във винпрома и сега се грижи за всичките масиви от Терзийския баир, през Огнен, та чак до Венец и Лозенец. И ми разправя как вземали проби от почвите, за да знаят къде кой сорт да засадят. За деветашкия Мускат избрали южния баир, че там каменистата почва най-добре събира топлината и му дава меден вкус, а слънцето като го огрее, го налива със златен цвят и чуден аромат. Пък аз на ума си викам – крушата не е паднала по-далеч от дървото\". И се връща бай Васил в спомените си как още пра-прадядо му е гледал грозде по тези земи, а занаятът да вари ракия най-първо го е взел от баща си, защото „тоя адет не го ли откраднеш, майстор няма да станеш\". Затова разказваме историята за нашата Карнобатска ракия така, както се разказват приказките. Дълга е и често пъти е била противоречива. Също както в живота на човека има върхове, но има и спадове. От кога води началото си - не знаем, но е било много отдавна - отпреди поне два века. „Че може ли някой да каже откога хората пият ракия, особено по Карнобатския край?\", намига ни бай Васил. Ако историците и пътешествениците, преминали от тук са пропуснали да запишат нещо на хартия, то е било изобразено върху старинните стенописи и керамиката, съхранени зад стените на крепостта Маркели. Където и да копнеш в тоя благословен от Бога регион, излиза история, свързана с гроздето, ракията и виното. Хората от древни времена са знаели от кой сорт грозде каква напитка ще излезе. „И тъй, знаели са те\", разказва ни старият карнобатски майстор, че „От Муската става най-хубавата ракия. Сочна, ароматна, пивка - без мезе да я кусаш и после да бягат да се крият булките от тебе\". Да, ама то с ракията и търговията вървяла. „За килограм ракия един топ шаяк ще вземеш. А пък те от другите вилаети откъде Мускат да са виждали, че той има аромат на здравец, на индрише, на дива роза, на фини зелени треви с билки. И друг като него няма да намериш.... Но нали много хубаво не е на хубаво, почнали да се кахарят карнобатските майстори, че е много миризлива таз ракия, жените много лесно ни познават га сме я кусали и все се карат. Брей, мислили, мислили, пък отишли при най-стария майстор акъл да даде, че търговията да върви\", връща се в спомените си бай Васил и сипва по една Карнобатска. Сукал старият майстор мустака, сукал и отсякъл: „Ще направим ракията от Муската, но ще сложим и от Димята и най-накрая от Мискета, ще я двойно препечем и през дъбово буре ще я прекараме, за да може хем да е пивка, ама и ароматът да е нежен, да гали небцето, пък и жените да могат я куса\". И думата му на две не станала. - Ама как така - скочили карнобатските ракиджии- Как ще зарежем Муската? - Няма, рекъл майсторът. От Муската ракия ще направим за сватби и за кръщенета, че той замяна няма. Едната ще я кръстим „Карнобатска Гроздова\", а пък другата - „Карнобатска Мускатова.\" И от тогаз те определили, че  Муската и Мискета от Терзийско ще берат, а пък Димята от Деветак ще бъде. Зарадвали се карнобатлиите, запретнали ръкави, набрали най-доброто грозде и направили ракии за чудо и за приказ. Бурета от Странджа взели, със сребърни кръстове вътре отлежавала ракията и станала една ракия - хем за делник, хем за празник, хем и за жените, хем и за мъжете. Да се чудиш как да я хвалиш и да се комкаш с нея, та да ти стигне хем за търговия, хем и до следващата реколта да остане. „Имало едно време, ама то сега това време можеш да го видиш във всеки магазин\", намигва ни бай Васил. Ракията вече е с нова, още по-атрактивна визия и за кратко стана фаворит на всички, за които уникалният вкус от Карнобат е символ на изисканост, класа и високо качество. „Нашата Карнобатска е там и ни чака - и за да си стоплим дома и душата с нея, и с жената блага приказка да си прикажете. Пък то знае ли се после\"...", "date": "2018.03.22", "title": "От нашите лозя по пътя на ракията"}
{"url": "http://standartnews.com/svyat/borisov_otrovitelite_na_skripal_mogat_da_go_napravyat_navsyakade_v_evropa_video_obnovena-369643.html", "text": "Предстоящата среща между лидерите на ЕС и на Турция във Варна е необходима за нормализирането на отношенията между Съюза и Анкара. Това коментира българският министър-министър Бойко Борисов на среща с председателя на Европейския съвет Доналд Туск в Брюксел. Двамата бяха единодушни, че разговорът във Варна между европейските лидери и президента на Турция е належащ за възстановяване на диалога с турската държава. „Имаме нужда от подредени отношения с нашия съсед – Турция. Диалогът с турския президент трябва да бъде продължен\", подчерта българският премиер. Бойко Борисов и Доналд Туск се информираха и за позициите си по актуалните политически теми на Европа, които по-късно днес ще бъдат разгледани на заседанието на Европейския съвет. Високо беше оценена и работата до този момент по приоритетните теми на Българското председателство на Съвета на ЕС. \"Аз съм си поставил една единствена цел за срещата с Ергодан и това е продължаване на споразумението с Турция за мигрантите\". Борисов коментира и скандалното отравяне на русикя военен разузнавач Сергей Скрипал във Великобритания - случай, по който МВнР защити позицията на Лондон. Срещата 16-17 май е в София, така че няма какво да ни тревожи, другата тема ще е Русия- Великобритания, съобщи Борисов. \"Има един много опасен факт, който изисква цялата гилдия, която може да разследва подобни престъпления като това със руския шпионин Скрипал, да се заеме с това. Факт е, че имаш терористичен акт, забранен с конвенции и с какво ли не, боен отровен газ. Безпорен е фактът, че извършителите и преди всичко поръчителите, трябва да бъдат разкрити, защото щом във Великобритания могат да пуснат такъв газ, могат и в Брюксел да го направят\", допълни той.", "date": "2018.03.22", "title": "Борисов: Отровителите на Скрипал могат да го направят навсякъде в Европа /ВИДЕО, ОБНОВЕНА/"}
{"url": "http://standartnews.com/biznes/razpoznavame_domashno_sirene_na_fermerski_festival-369664.html", "text": "Фермерският фестивал „От нашата ферма – с любов за вас!\" ще гостува на Часa на Земята - 2018 на 24 март на свое специално издание, организирано на паркинга на площад „Александър Батенберг\". Специален акцент на Фестивала ще е дегустация-разпознаване на различни видове фермерско сирене, наградите за победителите са... фермерски продукти. Ще има богато разнообразие фермерски и занаятчийски храни на малки производители от страната: краве, овче, биволско и козе сирене и кисело мляко, кашкавал, мед и пчелни продукти, сладка, занаятчийски хляб, колбаси, печена тиква и тиквени семки, орехи, био вино, био оцет, пирински и други видове чайове. Фермерските шатри ще работят от 10 до 18 часа. Темата на тазгодишното издание на Часa на Земята е „Свържи се с природата\" и Фермерският фестивал чудесно се вписва в нея: има фермери от райони на Натура 2000 от страната. Мнозина от тях са подкрепени от българо-швейцарския проект „За  Балкана и хората\". Връзката храна-природа става още по-ясна, ако се замислим, че от една страна разнообразието и качеството на диетата ни зависи от чистата и богата на видове природа, а от друга - състоянието на дадено природно място се влияе директно от начина на отглеждане и производство на всеки един продукт! Специалното издание на фестивала за Часа на Земята се организира съвместно от Фондацията за биологично земеделие БИОСЕЛЕНА и WWF България със съдействието на Столична община. Всички фермери и производители са регистрирани по наредбите 3 и 26 на Министерството на земеделието, храните и горите или по Закона за храните. Фестивалът „От нашата ферма – с любов за вас!\" се организира всяка сряда от 10,30 до 17,30 часа пред Министерството на земеделието, храните и горите от Фондацията за биологично земеделие БИОСЕЛЕНА с финансовата подкрепа на Програма Европа - 2018 на Столична община.", "date": "2018.03.22", "title": "Разпознаваме домашно сирене на фермерски фестивал"}
{"url": "http://standartnews.com/balgariya/da_iskat_visshe_za_da_karash_traktor_absurd-369665.html", "text": "- Ще припомня, че това предложение не е ново. През 2013 г. същата идея, но по друг начин предложена, предизвика остра реакция от земеделските производители. Стигна се дотам, че бяха изкарани селскостопански машини по магистралите и бяха блокирани пътища. Тогава надделя разумът и земеделските производители бяха извадени от обхвата на въпросната нормативна уредба. Сега отново се предлага нещо, което на практика е неизпълнимо и неприложимо. - Първо, искам дебело да подчертая, че земеделските производители не са търговци на петролни продукти, те са краен консуматор. Второ, няма логика земеделски производител да вземе гориво и след това да го препродаде. Защото с горивото, което ние получаваме, имаме възможност да си възстановим акциза. И това е направено така, за да могат земеделските производители да бъдат по-конкурентни. Няма земеделски производител, който ще си продаде горивото. По простата причина, че след това няма с какво да си обработва земята. Да не говорим, че контролът е налице - ние сме вързани с НАП и сме под постоянно наблюдение. Когато поръчаме гориво, фирмата-доставчик информира НАП. Когато горивото пристигне при нас, сме длъжни за 24 часа също да декларираме колко гориво сме получили. Данъчните виждат фирмата-доставчик къде е закарала горивото и дали земеделският производител е декларирал получаването му. Ако има разминаване, веднага може да се предизвика ревизия. Трето, във въпросния законопроект има текстове, които много силно дискриминират една част от хората, които правят бизнес. Защото има изисквания за хора с висше образование, за 5-годишен стаж. - Абсолютно е така. Нали искаме да привлечем млади хора да останат по селата с цялата програма за младите фермери? Много важно е да провокираме младите хора да започнат да се занимават със земеделие, защото, няма какво да се лъжем, едно цяло поколение си отива и няма от кого да бъде заместено. Защо в този момент ние слагаме ограничения за 5-годишен стаж или висше образование? - Много смущаващо за нас е, че не е потърсено мнението на Министерство на земеделието, както и на Министерство на финансите. Още повече, че тук става въпрос за акцизна стока. Притеснително е, че този проектозакон още не е разпределен на бюджетната комисия. В момента нормативната уредба доста добре урежда търговията с петролните продукти. Има две агенции, които носят отговорност за въпросната търговия и за доставката на петролни продукти - Националната агенция по приходите и Агенция \"Митници\". Ако са верни фактите, които изваждат колегите от газовата и петролна асоциация - за над 50 % контрабандно гориво, което циркулира в българския пазар, значи някой не си върши работата. Да се върнем към рестрикциите за висше образование. Защо авторите на проектозакона не са се обърнали към статистиката и да разберат колко земеделски производители са с висше образование? В момента срещу държавата ни има две наказателни процедури в Страсбург за дискриминационно отношение към средните и малките предприятия. Затова казвам, че има текстове, които са абсолютно неприемливи. - Наскоро четох стенограмата от изказванията на депутатите в една от парламентарните комисии, че една банкова гаранция струва 300 лева. Ако някой може да ми осигури банкова гаранция за 500 хиляди лева срещу 300 лева, аз ще му дам 3000 лева да го направи. Това показва, че те или чисто популистично говорят, или че въобще не са в час и нямат никаква представа от реалния живот. Банковата гаранция и процедурата за вземането й е същата като тази за вземане на кредит. Като обезпечение могат да послужат или средства в същия размер, или обезпечение с имущество на такава стойност. - Много смущаващо е желанието да бъдат заложени нивомери. Ние сме категорично против въпросните нивомери, защото това допълнително ще вкара в разход земеделските производители. Още повече, те ги водят вече в закона като вътрешни обекти и трябва да отговарят на Закона за устройство на територията. Но този закон не може да бъде приложен за стопанските дворове, защото те са извън регулация. - Всички земеделски производители. Няма  производител, който да не ползва горива в своето производство. Това се отнася и за зърнопроизводителите, и за животновъдите, и за зеленчукопроизводителите. Като се има предвид и обстоятелството, че при зеленчукопроизводителите и овощарите тези норми, които са дадени - 8 литра на декар, почти винаги се превишават, тъй като там естеството на производството им е друго. Всички ще бъдат дасегнати, затова и на срещата, която ние организирахме миналата седмица, имаше над 30 организации, с които се обединихме срещу тестовете. - С отделен член в закона, който казва, че този закон не се отнася за земеделските производители. Така ще останем по реда, по който до момента работим и няма да се смущава секторът. В същото време, ако с нещо можем да бъдем полезни, сме готови да го направим. Нещо повече -  готови сме да се запише в закона, че ако земеделски производител бъде заловен, че търгува с петролни продукти незаконно - казвам незаконно, защото някой може да има и земеделски бизнес, да има и верига бензиностанции - но ако търгува с петролни продукти незаконно, да му бъдат спрени субсидиите. - Изчакваме решението на земеделската комисия, когато този проект бъде включен като точка от дневния й ред. - Да, той е вносител на закона. Ние вече имахме среща с Петролната и газова асоциация и обяснихме всичко, което ни смущава. Колегите се опитаха да ни успокоят, че друго са имали предвид тези, които са писали закона. Но в крайна сметка ние четем това, което вече е написано. А това кой и какво е имал предвид, няма как да знаем. За съжаление, това, което се вижда, е много стряскащо и неизпълнимо. Нещо повече, както казах, една голяма част от земеделските производители няма да могат да отговарят на закона за устройство на териториите, защото стопанските дворове са извън регулация. Също така не могат да отговорят и на друго задължително условие - да имат интернет връзка. Ясно е, че има райони, села, където няма интернет връзка. Като прибавим и изискването за висше образование, най-много да си докараме още една наказателна процедура срещу страната с този закон. Аз мисля, че народните представители, като видят за какво става дума и като изслушат внимателно аргументите ни, или ще го преработят да стане работещ закон, или най-добре да не го приемат. - С моя скромен житейски опит винаги съм срещал разбиране, когато е имало някакъв проблем. Но не винаги е имало решаване на проблема. Аз вярвам на това, което е написано. Има официално входиран проектозакон и той е във вреда на земеделския сектор и на българската икономика. - Не искам да си мисля в тази посока, защото вярвам, че ще решим проблема на масата на преговорите. Но ако се наложи да демонстрираме възможности и да показваме мускули и сила, в крайна сметка ние ще си защитим бизнеса. Не е проблем за нас, особено сега - не е работен сезон, машините може да ги докараме в София. Но си даваме сметка, че това няма да е никак добре по време на европредседателството да се хързулнат 500-600 трактора пред НДК или по жълтите павета. Аз съм много против да се стига до там, но, ако се наложи... Това го казвам, без въобще да искам да заплашвам някого. Моят апел към депутатите е малко да вникнат в текстовете на закона и да видят дали са обвързани с добри мотиви. Да се вгледат в текста, че горивото се изкарва извън, на полето, със съдове до 20 литра. И просто да си представят как на полето чакат 5 комбайна и още 5 трактора, като един резервоар на комбайн е от 800 до тон и 200, горе-долу по 800 литра са резервоарите на големите трактори. Та колко курса ще направим, с какво ще ги караме тубите? Има и една препратка с поправка в Закона за движение по пътищата, където ни пращат да ходим да зареждаме на колонките на други бензиностанции. Значи, от една страна ще затворим малките бензиностанции, които са по селата, защото не могат да отговорят на тези критерии, а от друга страна - трябва да ходим на големите бензиностанции да зареждаме. Да не забравяме, че има много тежък режим за придвижването на тежки и селскостопански машини по шосетата. Така че абсурдът е пълен, нещо не е донаправено както трябва и няма как да остане в този вид.", "date": "2018.03.22", "title": "Да искат висше, за да караш трактор? Абсурд!"}
{"url": "http://standartnews.com/mneniya/za_shtarkelite_i_horata-369650.html", "text": "Свикнахме да избираме за какво да се борим. Всяко чудо е за три дни и обикновено, след като се разшуми нещо, бързо се забравя. Идва друго и след него пак нещо ново ни взима ума. Превърнали сме се в хора без кауза. Каузата ни не струва и едно кебапче, както казваше един възрастен господин на протестиращи вегани. Модерни станаха всички екологични организации, да живееш „еко\", да ядеш „еко\", да си природозащитник, да висиш по площади и улици против един или друг строж в паркове, градинки, планини. Стана модерно много да ни вълнуват неволите на птици, кучета, котки, вълци, мечки, щъркели, лястовици, влечуги, риби и пр. Знаехте ли, че врабчетата от столицата изчезват? Да, това е голям проблем. Но по-голям е проблемът, за който алармира един селски кмет. Управникът на община Опан Генчо Колев публично попита обществото не влага ли то прекалено много енергия в грижа за щъркели, кучета и други животни, докато много хора живеят в мизерия, умират от глад, и никоя от институциите не се грижи за тях. Повод за гнева на кмета беше опит да премести щъркелово гнезно, направено на купола на селския храм, който впрочем е заплашен от срутване. Множество организации, национални и неправителствени, взели участие в разговорите къде да се сложи гнездото. „Всички с голяма загриженост се вайкаха каква ще е съдбата на щъркелите, които до момента все още не бяха се населили и според еколозите не са се чифтосали\", обяснява кметът. И всичката тази енергия – човешки ресурс, машини, средства и пр., са били изразходвани, за да се премести едно гнездо, което след почти два дена щъркелите пак върнали на купола на църквата. Но тук не обсъждаме щъркелите и гнездото им, а човешкото отношение, което липсва. „Не зная защо все мисля, че нашето общество влага прекалена енергия за това какво става с щъркелите, кучетата, „щастливите кокошки\" и различната друга твар, а е малко загрижена за това, как хората живеят\", допълва  Генчо Колев. И прибавя, че в близкото до него село Тракия една възрастна жена живее в разрушен ракиен казан... Нечия майка и баба живее като бездомник. „Вижте как хората, които нямат дом, живеят там (по-зле от кучетата)\", казва кметът. За кучетата има приюти, международни организации постояннно наблюдават дали се спазват определените директиви за защита на животните, протести има. Всеобщо възмущение от едно или друго. Възмущение от това, че една баба живее в разрушен ракиен казан няма. Не са се самосезирали институциите, не са се ангажирали неправителствените организации, обществото не се пали и разпалва от този голям проблем. Проблем на ценности. „Някой интересува ли се от тези болни хора, какво ще ядът днес, а утре?\". Заети сме с „екологичния\" си начин на живот. В предаването „Часът на Милен Цветков\", Генчо Колев разказа и за съдбата на една друга възрастна българка. 83-годишната баба Стоянка останала без дом заради силните ветрове и дъждове, които събарят покрива и част от стената на къщата й. Тя е от село Кравино и няма къде да отиде. Живее там от 66 години. Родинини няма. Съпругът й умира млад. Синът й също. Възрастната жена получава 300 лв. пенсия, но половината отиват за лекарства. Приютила я е 90-годишната й съседка. И ако никой не помогне на баба Стоянка тя ще трябва да заживее на улицата или в някой полуразрушен ракиен казан. Докато ние се борим за някое и друго гнездо. „Ей хора от разни бюрократични инстанции и организации, остана ли сред нас малко човещина, за да помислим и малко за хората, които по нещастие живеят в тази страна и при тези измислени правила и приоритети!!!!\", гневи се  Генчо Колев. Наистина остана ли човещинка у нас, трябва да се запитаме и ние.", "date": "2018.03.22", "title": "За щъркелите и хората"}
{"url": "http://standartnews.com/balgariya/6_yazovira_prelivat-369651.html", "text": "Министърът на околната среда и водите Нено Димов заяви, че в момента 6 язовира в страната преливат, но по малко и без опасност за близкиет населени места. \"Към момента наблюдаваме много внимателно нивото на река Дунав. Знаете, че тя събира водите от половин Европа и е с повишено ниво. Няма обаче основание за притеснение, заяви той. - От национално значимите язовири, за които отговаря Министерството на околната среда и водите, има шест, които в момента преливат по малко, без да има съществена заплаха за населението, т.е преливането е в пъти по-малко от обема, който реките и речните корита могат да поемат. Цялата система на Министерството на околна среда и водите, Басейновите дирекции и районните инспекции следи язовирите, за които отговаряме и сме в непрекъснат контакт с останалите органи. Непрекъснато следим и контролираме развитието на ситуацията. В Министерството на икономиката са обсъждат законодателни промени, с които да се види дали единен държавен орган да не отговаря за онези язовири, с които местната власт не може да се справи сама. Естествено това трябва да бъде заявено от местната власт. В момента се разглеждат два варианта в Министерството на икономиката и когато те са готови, ще бъдат съобщени и дискутирани на Министерски съвет\", съобщи министър Димов. \"В момента много по-важно е да имаме яснота как ще се извършват ремонтите и там, където местната власт не може да се справи, гражданите на България да имат гаранцията, че няма да има проблем, защото независимо дали са държавни или общински, това е свързано с живота, собствеността и здравето на хората\", подчерта министър Димов.", "date": "2018.03.22", "title": "6 язовира преливат"}
{"url": "http://standartnews.com/balgariya/api_predupredi_pri_valezhi_patishtata_ne_mogat_da_sa_chisti_do_asfalt-369662.html", "text": "Шофьорите да карат внимателно и със скорост, съобразена със зимните условия и без резки маневри. Над 1000 машини почистват пътните настилки в районите със снеговалеж в момента. Работата на екипите не е спирала, но при продължаващи валежи е невъзможно пътищата да са почистени до асфалт. Агенция „Пътна инфраструктура\" припомня, че поддържането на пътната инфраструктура е разделено на четири нива, регламентирани в Наредбата за поддържане и текущ ремонт на пътищата от 2012 г. Същите са изискванията и в Германия, и в редица други европейски държави. В ниво „А\" на поддържане са пътищата с интензивност на движението над 4 000 моторни превозни средства на ден, каквито са магистралите и първокласните пътища и направленията, свързващи съседни области. Допустимата дебелина на снежната покривка на платното при снеговалеж за ниво „А\" е 3 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването до постигане на изискванията за ниво „А\" е 2 часа. В ниво „Б\" са пътищата с трафик между 2 000 и 4 000 МПС на ден. Допустимата дебелина на снежната покривка на платното при снеговалеж е 5 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво „Б\" е 3 часа. В ниво „В\" са пътищата с трафик между 500 и 2000 МПС на ден. Допустимата дебелина на снежната покривка на платното при снеговалеж е 7 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво „В\" е 5 часа. В ниво „Г\" са пътищата с трафик по-малко от 500 МПС на ден. Допустимата дебелина на снежната покривка на платното при снеговалеж е 10 см. Максималният срок за провеждане на снегопочистващите дейности от момента на спиране на снеговалежа или от момента на констатиране на заледяването на пътищата до постигане на изискванията за ниво „Г\" е 8 часа.", "date": "2018.03.22", "title": "АПИ предупреди: При валежи пътищата не могат да са чисти до асфалт"}
{"url": "http://standartnews.com/balgariya/za_shtarkelite_i_horata-369650.html", "text": "Свикнахме да избираме за какво да се борим. Всяко чудо е за три дни и обикновено, след като се разшуми нещо, бързо се забравя. Идва друго и след него пак нещо ново ни взима ума. Превърнали сме се в хора без кауза. Каузата ни не струва и едно кебапче, както казваше един възрастен господин на протестиращи вегани. Модерни станаха всички екологични организации, да живееш „еко\", да ядеш „еко\", да си природозащитник, да висиш по площади и улици против един или друг строж в паркове, градинки, планини. Стана модерно много да ни вълнуват неволите на птици, кучета, котки, вълци, мечки, щъркели, лястовици, влечуги, риби и пр. Знаехте ли, че врабчетата от столицата изчезват? Да, това е голям проблем. Но по-голям е проблемът, за който алармира един селски кмет. Управникът на община Опан Генчо Колев публично попита обществото не влага ли то прекалено много енергия в грижа за щъркели, кучета и други животни, докато много хора живеят в мизерия, умират от глад, и никоя от институциите не се грижи за тях. Повод за гнева на кмета беше опит да премести щъркелово гнезно, направено на купола на селския храм, който впрочем е заплашен от срутване. Множество организации, национални и неправителствени, взели участие в разговорите къде да се сложи гнездото. „Всички с голяма загриженост се вайкаха каква ще е съдбата на щъркелите, които до момента все още не бяха се населили и според еколозите не са се чифтосали\", обяснява кметът. И всичката тази енергия – човешки ресурс, машини, средства и пр., са били изразходвани, за да се премести едно гнездо, което след почти два дена щъркелите пак върнали на купола на църквата. Но тук не обсъждаме щъркелите и гнездото им, а човешкото отношение, което липсва. „Не зная защо все мисля, че нашето общество влага прекалена енергия за това какво става с щъркелите, кучетата, „щастливите кокошки\" и различната друга твар, а е малко загрижена за това, как хората живеят\", допълва  Генчо Колев. И прибавя, че в близкото до него село Тракия една възрастна жена живее в разрушен ракиен казан... Нечия майка и баба живее като бездомник. „Вижте как хората, които нямат дом, живеят там (по-зле от кучетата)\", казва кметът. За кучетата има приюти, международни организации постояннно наблюдават дали се спазват определените директиви за защита на животните, протести има. Всеобщо възмущение от едно или друго. Възмущение от това, че една баба живее в разрушен ракиен казан няма. Не са се самосезирали институциите, не са се ангажирали неправителствените организации, обществото не се пали и разпалва от този голям проблем. Проблем на ценности. „Някой интересува ли се от тези болни хора, какво ще ядът днес, а утре?\". Заети сме с „екологичния\" си начин на живот. В предаването „Часът на Милен Цветков\", Генчо Колев разказа и за съдбата на една друга възрастна българка. 83-годишната баба Стоянка останала без дом заради силните ветрове и дъждове, които събарят покрива и част от стената на къщата й. Тя е от село Кравино и няма къде да отиде. Живее там от 66 години. Родинини няма. Съпругът й умира млад. Синът й също. Възрастната жена получава 300 лв. пенсия, но половината отиват за лекарства. Приютила я е 90-годишната й съседка. И ако никой не помогне на баба Стоянка тя ще трябва да заживее на улицата или в някой полуразрушен ракиен казан. Докато ние се борим за някое и друго гнездо. „Ей хора от разни бюрократични инстанции и организации, остана ли сред нас малко човещина, за да помислим и малко за хората, които по нещастие живеят в тази страна и при тези измислени правила и приоритети!!!!\", гневи се  Генчо Колев. Наистина остана ли човещинка у нас, трябва да се запитаме и ние.", "date": "2018.03.22", "title": "За щъркелите и хората"}
{"url": "http://standartnews.com/balgariya/balgariya_darzhi_vratata_mezhdu_es_i_turtsiya_otvorena-369658.html", "text": "Другата седмица се очаква във Варна да се проведе среща ЕС-Турция. За да обясним най-добре защо това е добра идея,  трябва да направим подробен преглед на подобен тип срещи на високо ниво, състояли се досега. През 2005 г. стартираха преговорите между Анкара и Евросъюза под натиска на дипломацията на Обединеното кралство. Великобритания беше най-големият адвокат на Турция в обединена Европа, но сега страната напуска съюза и вече не е такъв стожер. През 2015 г. имаше среща на високо равнище, която се проведе в Брюксел по време на председателството на Люксембург. Форумът беше иницииран от европейските институции и беше наистина на високо ниво – 28 ръководители на страните-членки и турският президент Реджеп Тайип Ердоган. Водеща тема беше споразумението по бежанския проблем. През 2017 г. отново имаше среща в Брюксел, но в мини формат – председателят на ЕК Жан-Клод Юнкер, председателят на Европейския съвет Доналд Туск, но не и лидерите на страните-членки. Защо не участваха те? Защото се усети редукция, усети се, че има свиване и влошаване на отношенията.  Водеща тема на тази среща, която се проведе по време на естонското председателство, беше визовата либерализация. Отново инициатор бе държава, която няма преки връзки с Турция. А нейните отношения с ЕС са достигнали изключително ниска точка. Сега на ход е срещата във Варна, която се очакваше вчера да бъде потвърдена. Между другото, късното потвърждаване също е част от дипломацията - показва низходящата тенденция в отношенията между Турция и ЕС. Предстоящата среща във Варна, организирана по време на българското председателство, е но няма да е и в столицата на страната-председател. Отношенията толкова са се влошили, че Ердоган е скрит от европейското обществено мнение, от евродепутатите. В същото време България е тази, която инициира, която създава условия, така че да остави канала за комуникация между Турция и ЕС отворен, и тази, която изземва функциите и инициативите на основните европейски институции. Отношенията с Анкара са под нулата и България е тази, която предлага намаляването на децибелите, на критиките. Първата точка, която се предполага, че ще бъде поставена от страна на турците в понеделник, е продължаване на преговорите. Т.е. реално да бъде институциализирано възстановявавето на някакъв приличен диалог. Не става въпрос за нормализация, а за стопирането на деградиращите европейско-турски отношения. България се опитва да възстанови, да ремонтира. Има и още нещо, свързано с една друга инициатива, дошла от нас – присъединяването към ЕС на Западните Балкани. За пръв път им се обръща изключително голямо внимание, категорично им се заявява: Вие сте част от нашия съюз. За пръв път в София се събраха лидерите на страните от Западните Балкани. Всичко това подсказва, че към тази все още политико-икономически неподелена част от Европа. Състезанието за нея е същото като това в Сирия. Русия иска да има своето влияние в Сърбия, виждаме нейната позиция по отношение на Македония, знаем колко болезнено прие членството на Черна гора в НАТО. Интерес към тази част на Европа обаче има и Турция – неслучайно наблюдаваме тези изблици на някакъв делириум на Ердоган, който фиксира отделни части от Западните Балкани. В този контекст България се опитва да тича по две писти чрез тази среща във Варна – инициирайки поканата към Турция, но инициирайки и присъединяването на Западните Балкани към ЕС.", "date": "2018.03.22", "title": "България държи вратата между ЕС и Турция отворена"}
{"url": "http://standartnews.com/mneniya/balgariya_darzhi_vratata_mezhdu_es_i_turtsiya_otvorena-369658.html", "text": "Другата седмица се очаква във Варна да се проведе среща ЕС-Турция. За да обясним най-добре защо това е добра идея,  трябва да направим подробен преглед на подобен тип срещи на високо ниво, състояли се досега. През 2005 г. стартираха преговорите между Анкара и Евросъюза под натиска на дипломацията на Обединеното кралство. Великобритания беше най-големият адвокат на Турция в обединена Европа, но сега страната напуска съюза и вече не е такъв стожер. През 2015 г. имаше среща на високо равнище, която се проведе в Брюксел по време на председателството на Люксембург. Форумът беше иницииран от европейските институции и беше наистина на високо ниво – 28 ръководители на страните-членки и турският президент Реджеп Тайип Ердоган. Водеща тема беше споразумението по бежанския проблем. През 2017 г. отново имаше среща в Брюксел, но в мини формат – председателят на ЕК Жан-Клод Юнкер, председателят на Европейския съвет Доналд Туск, но не и лидерите на страните-членки. Защо не участваха те? Защото се усети редукция, усети се, че има свиване и влошаване на отношенията.  Водеща тема на тази среща, която се проведе по време на естонското председателство, беше визовата либерализация. Отново инициатор бе държава, която няма преки връзки с Турция. А нейните отношения с ЕС са достигнали изключително ниска точка. Сега на ход е срещата във Варна, която се очакваше вчера да бъде потвърдена. Между другото, късното потвърждаване също е част от дипломацията - показва низходящата тенденция в отношенията между Турция и ЕС. Предстоящата среща във Варна, организирана по време на българското председателство, е но няма да е и в столицата на страната-председател. Отношенията толкова са се влошили, че Ердоган е скрит от европейското обществено мнение, от евродепутатите. В същото време България е тази, която инициира, която създава условия, така че да остави канала за комуникация между Турция и ЕС отворен, и тази, която изземва функциите и инициативите на основните европейски институции. Отношенията с Анкара са под нулата и България е тази, която предлага намаляването на децибелите, на критиките. Първата точка, която се предполага, че ще бъде поставена от страна на турците в понеделник, е продължаване на преговорите. Т.е. реално да бъде институциализирано възстановявавето на някакъв приличен диалог. Не става въпрос за нормализация, а за стопирането на деградиращите европейско-турски отношения. България се опитва да възстанови, да ремонтира. Има и още нещо, свързано с една друга инициатива, дошла от нас – присъединяването към ЕС на Западните Балкани. За пръв път им се обръща изключително голямо внимание, категорично им се заявява: Вие сте част от нашия съюз. За пръв път в София се събраха лидерите на страните от Западните Балкани. Всичко това подсказва, че към тази все още политико-икономически неподелена част от Европа. Състезанието за нея е същото като това в Сирия. Русия иска да има своето влияние в Сърбия, виждаме нейната позиция по отношение на Македония, знаем колко болезнено прие членството на Черна гора в НАТО. Интерес към тази част на Европа обаче има и Турция – неслучайно наблюдаваме тези изблици на някакъв делириум на Ердоган, който фиксира отделни части от Западните Балкани. В този контекст България се опитва да тича по две писти чрез тази среща във Варна – инициирайки поканата към Турция, но инициирайки и присъединяването на Западните Балкани към ЕС.", "date": "2018.03.22", "title": "България държи вратата между ЕС и Турция отворена"}
{"url": "http://standartnews.com/svyat/mark_zukarbarg_se_izvini_za_skandala_s_lichnite_danni_vav_facebook-369637.html", "text": "Главният изпълнителен директор и президент на Фейсбук Марк Зукърбърг в интервю за Си Ен Ен заяви, че е готов да даде показания в Конгреса по въпроса за скандала със злоупотребата с лични данни на 50 милиона потребители на социалната мрежа. Зукърбърг каза, че ще се яви пред Конгреса, ако това бъде сметнато за необходимо, но отбеляза, че във Фейсбук има и други ръководни кадри, които отговарят за конкретни отдели и те са по-подходящи да предоставят на конгресмените исканата от тях информация. Той за пръв път поднесе извиненията си за недостатъците в политиката на Фейсбук, заради които едно приложение получи достъп до личните данни на 50 милиона потребители на социалната мрежа без тяхно съгласие. Снощи той коментира скандала в страницата си във Фейсбук, но тогава не се извини. Зукърбърг заяви, че е време на повече регулации на технологичните фирми, тъй като те играят все по-важна роля в света и спомена, че трябва да се знае кой плаща за онлайн реклами, предаде Асошиейтед прес. Той заяви, че вече няма съмнение, че Фейсбук и други големи технологични компании трябва да бъдат по-строго регулирани. Той каза, че законодателите трябва да работят с фирмите, за да се прецени кои регулации са най-смислени. Зукърбърг заяви, че според него е добра идея да се задължат интернет компаниите да предоставят информация за лицата, които плащат за онлайн реклами. Това предложение се разглежда от Конгреса, след като стана известно, че руснаци са финансирали политически реклами по време на кампанията за президентските избори в САЩ от 2016 г., но това се узна едва след изборите.", "date": "2018.03.22", "title": "Марк Зукърбърг се извини за скандала с личните данни във Facebook"}
{"url": "http://standartnews.com/svyat/v_palestina_radev_osadi_globalniya_terorizam_obnovena-369652.html", "text": "Държавният глава Румен Радев е на официално посещение в Палестина. По време на официалното посещение в Рамала българският държавен глава положи венец пред гроба на Ясер Арафат и разговаря със своя палестински колега Махмуд Аббас. \"С Палестина имаме общ враг и това е глобалният тероризъм, заяви Радев след срещата. - Видяхме какво се случи миналата седмица в Ивицата Газа. Високо оценяваме сътрудничеството между нашите служби са сигурност и ще работим така, че това сътрудничество да се развива и в бъдеще\", коментира Румен Радев. Той посочи, че на срещата със своя колега са разговаряли за проблемите в региона на Близкия Изток. „Те са изключително сложни, в някои отношения и взривоопасни. България има своите ясни позиции. Ние сме важен партньор на Палестина като участник във формирането на позициите в ООН и в ЕС. В това отношение България следва ясно изразената позиция на ЕС, че решение, дългосрочно и устойчиво на близкоизточния конфликт може да има само, базирано на принципа на двете независими държави, живеещи в мир, сигурност и разбирателство\", коментира президентът.", "date": "2018.03.22", "title": "В Палестина Радев осъди глобалния тероризъм /ОБНОВЕНА/"}
{"url": "http://standartnews.com/svyat/sasht_izklyuchva_es_ot_spisaka_s_mitata-369657.html", "text": "Търговският представител на САЩ с ранг на министър Робърт Лайтхийзър заяви, че ЕС и 6 други страни ще бъдат изключени, поне засега, от наложените от САЩ вносни мита върху алуминия и стоманата, предаде AFP. Лайтхийзър заяви пред сената, че Тръмп планира да „сложи пауза\" върху тарифите, докато преговорите текат, преди да се открие постоянно решение. Освен ЕС, Аржентина, Австралия, Бразилия, Канада, Мексико и Южна Корея също ще бъдат изключени от вносните мита в размер от 25% за стоманата и 10% върху алуминия.", "date": "2018.03.22", "title": "САЩ изключва ЕС от списъка с митата"}
{"url": "http://standartnews.com/svyat/mey_skripal_e_chast_ot_model_na_agresiya_sreshtu_evropa_i_balkanite-369659.html", "text": "\"Руската заплаха не зачита граници\", заяви британският премиер Тереза Мей пред започващата днес среща на върха на ЕС, на която се надява да получи подкрепата на партньорите си спрямо Русия по случая \"Скрипал\", предаде Франс прес. \"Очевидно руската заплаха не признава граници и случилото се в Солсбъри е част от модел на руска агресия срещу Европа и нейните близки съседи на Западните Балкани и в Близкия изток\", каза Мей. В кулоарите на срещата на върха в Брюксел френският президент Еманюел Макрон и германският канцлер Ангела Меркел ще разговарят тази вечер с британската министър-председателка във връзка с аферата с отравянето на бившия руски агент във Великобритания, съобщи Елисейският дворец. Те ще дискутират множество международни въпроси, включително случая с отравянето, предизвикал остро дипломатическо напрежение в отношенията с Москва. Очаква се Европейският съвет да изрази солидарността на всички страни членки на ЕС с Великобритания.", "date": "2018.03.22", "title": "Мей: Скрипал е част от модел на агресия срещу Европа и Балканите"}
{"url": "http://standartnews.com/svyat/obzor_frantsiya_vastana_sreshtu_reformata_na_makron-369656.html", "text": "Хиляди машинисти, учители, медицински сестри, ръководители на полети и други служители от публичния сектор стачкуват във Франция срещу последната реформа на президента Еманюел Макрон, съобщава в. \"Гардиън\". Бунтът бележи нова съвместна фаза и синдикални действия, като това е първият протест срещу Макрон, който събира държавни служители и жп работници. Заради протестите са отменени пътуванията с влак, някои училища са затворени, около 30% са анулираните полети в Париж, затруднени са и полетите в южната част на страната. Общо са организирани около 150 протеста в цялата страна. Големият публичен сектор във Франция, в който работят около 5,4 млн. държавни служители е против плановете за затягане на коланите на Макрон, а синдикатите го обвиняват, че се опитва да разруши държавния сектор. Служителите в публичния сектор недоволстват, че президентът се стреми да намали бюджета, ще разчита повече на договорни работници, ще въведе възнаграждения, основаващи се на заслуги, и доброволни съкращения, както и да съкрати 120 000 служители в следващите 5 г. \"Недоволството и тревогата се разпространяват много бързо\", коментира Жан-Марк Кан, представител на UGFF-CGT, един от най-големите синдикати във Франция. Жп работниците предупреждават с продължителни стачни действия до юни. Те се бунтуват срещу срещу плановете на Макрон да прокара широки реформи във френските железници, включително да намали разходите, като ограничи специалните трудови права на железопътните работници. От 3 април до 28 юни железопътните профсъюзи планират стачки по два дни на всеки пет. Правителството на Макрон коментира, че стои твърдо зад програмата си за намаляване на държавните разходи и се надява, че общественото мнение няма да се повлияе от неудобството предизвикано от железниците и няма да подкрепи стачките. Проучване на Les Echos показа, че малко повече от половината от французите подкрепят стачката, но повечето от работещите в частния сектор са против. \"Ще продължим да реформираме Франция из основи ... с увереността, че страната ни се нуждае от тази трансформация, за да компенсираме загубите през предходните десетилетия\", заяви Макрон пред репортери по време на пътуване до Индия миналата седмица. Дата за начало на стачките е съзнателно избрана, за да отрази началото на национални протести през 1968 г., довели до най-големите стачки в страната и до известните улични сблъсъци между полиция и студенти през май 1968г.", "date": "2018.03.22", "title": "ОБЗОР: Франция въстана срещу реформата на Макрон"}
{"url": "http://standartnews.com/svyat/evrodeputatat_ilhan_kyuchyuk_specheli_otlichieto_evrodeputat_na_godinata_v_kategoriya_kultura_i_medii_-369633.html", "text": "Евродепутатът от АЛДЕ/ДПС Илхан Кючюк получи отличието „Евродепутат на годината\" в категория „Култура и медии\". Председателят на Младежко ДПС бе награден по време на церемонията по връчването на ежегодните награди \"MEP Awards\", която се състоя снощи в Брюксел. „Зад тази награда стои трудът на много хора – не само моят, но и този на моя екип, на колегите ми, на всички прекрасни млади хора в ДПС, които винаги ме подкрепят в отстояването на смислените и важни каузи. Благодарен съм, защото това отличие е голямо признание и стимул да продължаваме да работим все така уверено. А признанието означава отговорност.\", коментира евродепутатът. Илхан Кючюк е един от най-младите членове на Комисията по култура и образование в Европейския парламент. Като председател на една от най-големите младежки политически организации в Европа – Младежко ДПС – Кючюк работи активно по доклада „Нова програма за умения в Европа\". Председателят на Младежко ДПС е активно ангажиран и в посока да бъде улеснено признаването на уменията и квалификациите, което е от съществено значение за трудовата мобилност в Европа. В борбата срещу младежката безработица Илхан Кючюк подкрепя модернизирането на професионалното образование и обучение, както и образованието за възрастни, като настоява за това държавите членки, частните и публичните дружества и институции да инвестират повече ресурси за повишаване на конкурентоспособността на служителите. Илхан Кючюк е председател на Младежко ДПС от 2012 г. На 30-годишна възраст (през 2015 г.) е избран за вицепрезидент на Алианса на либералите и демократите за Европа, като през 2017 г. на конгреса в Амстердам бе преизбран за втори мандат. За 14-а поредна година, престижното издание „The Parliament Magazine\" организира годишните награди за евродепутати, за да oчертае техните постижения в дадена област.", "date": "2018.03.22", "title": "Евродепутатът Илхан Кючюк спечели отличието „Евродепутат на годината“ в категория „Култура и медии“"}
{"url": "http://standartnews.com/svyat/trima_balgarski_evrodeputati_s_prestizhni_nagradi_v_bryuksel-369631.html", "text": "Трима български евродепутати с награди от престижното брюкселско списание \"Парламент\". Всяка година изданието награждава евродепутати, отличили се в работата си по различни теми. Наградите, връчвани в Брюксел, са мотивация за депутатите и за бъдещата им работа. Тази година в категорията \"Транспорт\" беше отличен Петър Курумбашев. Илхан Кючук получи признание за работата си в областта на медиите и културата. За първи път списанието отличи и евродепутат за изключителен принос. Това е Андрей Ковачев, който каза, че наградата е за цяла България и поздрави колегите си. \"Мисля, че съм показал, че съм се отдал на темите, с които се занимавам и мисля, че трябва да продължа в тази посока. Аз не искам да давам оценка за себе си и да казвам какво съм направил. Нека все пак другите - колегите и българските избиратели - да си кажат мнението дали съм се справил добре, дали са доволни от това, което сме постигнали аз и моите колеги\", коментира Андрей Ковачев, който е евродепутат от ГЕРБ/ЕНП.", "date": "2018.03.22", "title": "Трима български евродепутати с престижни награди в Брюксел"}
{"url": "http://standartnews.com/balgariya/prebiha_21godishno_momiche_v_studentski_grad-369638.html", "text": "Момиче на 21 години е било пребито тази сутрин в \"Студентски град\" в София. Инцидентът е станал около 5:45 часа. Нападението е било с цел грабеж, като бандитите са откраднали дамската чанта на пострадалата. Момичето било заплашено с пистолет, като освен чантата, ѝ е отнета и личната ѝ карта, след което било пребито. То е удряно по главата и е настанено е в болница с множество охлузвания и тежки наранявания по лицето, но без опасност за живота. Извършителите се издирват, съобщават от МВР. Все още не е ясно обаче колко точно са били нападателите. По информация на БНР те са били двама, а според \"24 часа\" е бил един, който след това избягал с такси.", "date": "2018.03.22", "title": "Пребиха 21-годишно момиче в \"Студентски град\""}
{"url": "http://standartnews.com/balgariya/ekaterina_zaharieva_ne_ochakvam_otmyana_na_sreshtata_vav_varna-369627.html", "text": "Нямаме информация да бъде отложена срещата на върха във Варна, така че подготовката тече. Това заяви вицепремиерът Екатерина Захариева по Нова тв. Срещата във Варна е в лисабонски формат и ще даде възможност да се обсъдят всички въпроси с Турция, каза тя. Тя заяви, че не очаква отмяна на срещата в последния момент. Точно сега е моментът за разговори, каза тя. Тонът наистина е остър и идеята на тази среща е да се поставят очи в очи въпросите, допълни вицепремиерът Захариева. Тя припомни, че Турция иска обещаните й от ЕС пари за справяне с бежанската криза. За съжаление напоследък виждаме ескалация на напрежението в Сирия, коментира още тя. Нямаме натиск на българската граница, това означава, че Турция изпълнява ангажиментите си. Тя изрази мнение, че и ЕС изпълнява своите ангажименти. Мигрантската криза е една от основните теми на всички европейски избори. Видяхте какво стана в Италия, посочи тя.", "date": "2018.03.22", "title": "Екатерина Захариева: Не очаквам отмяна на срещата във Варна"}
{"url": "http://standartnews.com/balgariya/nova_nadezhda_za_londonski_medik_vav_vision-369609.html", "text": "Да имаш медицински центрове в Лондон, Манчестър и Брайтън, а да дойдеш да се лекуваш в София? На пръв поглед историята на Сафуан Рефай звучи абсурдно. Но пък завършва с щастлив край. „Българската медицина по нищо не отстъпва на английската – напротив!\", категоричен е медикът от сирийски произход, който специално е долетял от Лондон, за да спаси зрението си в столичната очна клиника „Vision\". „Д-р Илиян Шандурков и д-р Яна Николаева ми дадоха нова надежда, а това е безценно. Във „Vision\" лекуват още преди да включат апаратите\", не пести похвалите си Сафуан Рефай. Само за 48 часа в София специалистите от очната болница са му направили процедури и на двете очи с единствения у нас „жълт\" лазер, който дава шанс на пациентите с усложнения от диабет. За разлика от стандартния „зелен\", френският апарат – който е една от последните иновации в офталмологията, работи с дължина на вълната от 577 nm. Тя не се абсорбира от пигмента на макулата (централната част на ретината). Затова, дори медикът от Лондон да трепне по време на процедурата, която му прави д-р Николаева, няма никакъв риск лъчът да порази централното му зрение. „Апаратът е толкова селективен и бърз, че разрушава проблемния слой на ретината, без да пречи на провеждането на нервните импулси и да предизвиква слепи петна\", уточнява офталмологът. Освен много по-щадящ, „жълтият\" лазер е и 10 пъти по-бърз от стандартния. Има възможност да работи както под режим „Single\", така и „MultiSpot\". При втория, с едно натискане на „спусъка\", лекарят успява да се прицели в по-голям участък върху ретината. Затова и върши „работата\" си върху поразеното от диабета око на Сафуан светкавично – процедурата приключва точно за 5 минути. Без болка и стрес за медика, емигрирал в Лондон преди 7 години. „Чувствам се страхотно, вече усещам резултата\", споделя Рефай след втората си процедура. Предния ден д-р Николаева е „обработила\" и лявото му око. „След това четири часа нон-стоп шофирах, нямах никакъв проблем\", разказва медикът. Истината е, че ефектът от терапията не идва „на секундата\", а ще се „разгръща\" в следващите от 6 до 8 седмици. А през юли Сафуан отново ще дойде в клиниката – за контролен преглед и евентуално – за още процедури с „жълтия\" лазер. Медикът попада във „Vision\" след дълго „ходене по мъките\" в английската столица. Въпреки че е пациент на една от най-прехвалените очни болници в Лондон, така и не му поставят диагноза, нито му назначават терапия. „Само ме викаха през 6 месеца и ми повтаряха: „Няма какво да направим, за да виждаш по-ясно!\". Замъгленото му зрение и отоците в ретината обясняват с факта, че е лекувал със стероидни инжекции болки в лакътя си. И пренебрегват високата му кръвна захар например – която не е добре контролирана с антидиабетната терапия и често стига 14-15 mmol. „Вдигнах ръце! Добре, че се оплаках на моя приятел – известния софийски зъболекар д-р Гайс. Той веднага ми каза: „Ела, ще те заведа в най-добрата очна клиника в цяла България!\". За три дни Рефай организирал пътуването си и се озовал във „Vision\". „Попаднах в „златна\" болница! Господ да пази целия екип!\", казва на сбогуване медикът от Лондон. И е повече от категоричен – българската медицина е синоним на класа и професионализъм. „Затова пратих и дъщеря си да учи тук. Завърши гимназия в Лондон, но следва трета година „Дентална медицина\" в София. От опит знам – българските лекари са добре дошли в цяла Европа. И има защо!\", благодарен е „английският пациент\".", "date": "2018.03.22", "title": "Нова надежда за лондонски медик във „Vision\""}
{"url": "http://standartnews.com/balgariya/smyanata_na_chasovoto_vreme_mozhe_da_e_vredno-369610.html", "text": "На 25 март в 3 часа през нощта се въвежда лятното часово време. Часовниците ще бъдат преместени с един час напред. На 28 октомври ще стане връщането към астрономическото време в 4 часа през нощта. Тогава часовниците ще бъдат върнати един час назад. Пристъпването към лятно часово време прави деня по дълъг. Как обаче се отразява на здравето и психиката ни тази смяна продължава да предизвиква спорове. Неотдавна Европейският парламент призова за задълбочена оценка на настоящата смяна между зимно и лятно часово време. Според анализ на Европейската комисия разместването на биологичния часовник се оказва нездравословно за близо 20% от европейците. Най-вече онези с по-лабилна психика, със сърдечно-съдови проблеми или с нарушения в ендокринната система. Възрастните хора също са много по-уязвими към всяка насилствена промяна в нормалния човешки ритъм. Хората, които страдат от безсъние и които са по-изнервени и тревожни, по-трудно се адаптират към преминаването към лятно или зимно часово време, коментира психологът доц. Маргарита Бакрачева. Според нея влиянието основно се отразява в това да свикнем към смяната на часа за ставане. Психологът обаче отбелязва, че който улеснява организма да приеме промяната. Сега се радваме на по-продължителен ден - светлината и слънцето са естествен антидепресант, които карат хората да се чувстват по-добре, обяснява тя. Единственото негативно е настройката и периодът, необходим за нея, което и работодателите трябва да отчетат - поне една седмица адаптация, докато организмът се настрои към новия режим, казва експертът. И предупреждава, че не е реалистично да очакваме и сами да се опитваме да бъдем 100% адекватни. Организмът сам ни показва темпа, с който е готов да се адаптира към промяната и е добре да му отдадем необходимото време. Въпреки това, промяната в този случай е по-позитивна, тъй като идва новият сезон на раждане, е мнението на психолога. Пролетта носи положителни емоции и ако говорим обикновено за есенна депресия, сега по-скоро говорим за пролетна умора, което е значително по-различно като акцент, посочва доц. Бакрачева. Усмивката от напъпилите листа на дърветата, цъфналите цветя, по-топлите дни ни стимулират да посегнем към по-леки и шарени дрехи, да имаме по-голямо желание да прекарваме повече време навън. Това възобновява желанието ни да излизаме и да прекарваме повече време с близки и приятели, което е основен фактор, за да се чувстваме по-добре и по-щастливи. Надали има една тема, по която да не можем да намерим разнопосочни изследвания - така например някои статистики сочат, че при лятното време намалява броят катастрофи и инциденти по пътищата, според други промяната води до силни негативни психически изживявания, коментира доц. Бакрачева. Според учени от Харвард обаче, в деня след смяната на стрелките Причината за това, според тях е сънливостта и забавените реакции. Друго проучване пък показва, че при смяна на времето пътните инциденти с пешеходци намаляват с 13%. Доц. Бакрачева съветва да се фокусираме основно върху положителния факт - по-дълъг ден, повече топлина и слънце, които ни правят поне малко по-щастливи, без да полагаме усилия. Въпреки че зимното време е астрономическото и се свързва с по-близкото до организма, в чисто психологически план раждането на новия живот е съпроводено с нова надежда и нови емоции, отбелязва психологът. Колкото и да е различна степента, в която времето влияе на хората, няма човек, който да не отчита като специфичен барометър това, което се случва. В някои северни държави има свободни часове и дни от работа, когато има слънчеви дни, а в Япония има специални дни за почитане на пролетта - всичко това е показателно за култа, който всички споделяме към зараждането на нов живот, нови мечти, нови обещания, коментира доц. Бакрачева. Според д-р Славчо Славчев –специалист по медицина на съня от Фондация „Сън и здраве\", преминаването към лятно часово време измислено, за да може да се икономиса електричество. „Оказва се всъщност, че икономиите са толкова малки, че не могат да покрият загубите от това, че и бодърстване. Когато изместим часовото време с един час, това означава, че открадваме един час време сън. Тази кражба, за да се възстанови и компенсира, трябва да минат най-малко от 5 до 7 дни, за да може организмът да се напасва на новото часово време\", казва той. В България проучване е показало, че лятното часово време пести енергията, която АЕЦ „Козлодуй\" произвежда за 12 часа при пълна мощност. Разделено на всеки от нас, това е 54 стотинки на човек за една година.", "date": "2018.03.22", "title": "Смяната на часовото време може да е вредно"}
{"url": "http://standartnews.com/balgariya/bryuksel_reshava_dnes_dali_shte_se_sastoi_sreshtata_esturtsiya_vav_varna_na_26_mart-369625.html", "text": "Европейският съвет ще реши тази вечер дали ще се състои насрочената за 26 март среща ЕС-Турция във Варна. Очаква се да бъдат приети заключения, свързани със спора между Турция и Кипър за проучването на възможностите за добив на газ в кипърската икономическа зона. Премиерът Бойко Борисов, от името на българското председателство на Съвета на ЕС, ще представи напредъка в подготвяните промени в европейската система за предоставяне на убежище. Предвижда се държавните и правителствените ръководители от ЕС да обсъдят също обстановката в Русия, преговорите за напускането на Великобритания, отравянето на Сергей Скрипал, митата на САЩ за внос на алуминий и стомана. Председателят на Европейския съвет Доналд Туск призова по въпроса с митата ЕС да се подготви за всяка възможност и да отговори разумно. Трансатлантическите връзки са в основата на сигурността и напредъка и от двете страни на Атлантика. Трябва да заздравим, а не да отслабваме тези връзки, въпреки \"сезонните сътресения\", посочи той в писмо до участниците в заседанието. По повод отравянето на Скрипал Европейският съвет ще приеме заключения. Туск заявява, че ЕС трябва не само да изрази пълна съпричастност с Великобритания, но и да извлече поуки, защото този случай поставя на изпитание общата европейска сигурност. Той предлага ЕС да укрепи устойчивостта си срещу химически, биологични, радиологични и ядрени опасности, включително с повече сътрудничество с НАТО. Туск настоява да продължи подсилването на възможностите за отговор на хибридни заплахи - в областта на киберзащитата, контраразузнаването, стратегическите комуникации. Утре Европейският съвет се очаква да утвърди насоките за преговорите с Лондон за бъдещите отношения ЕС-Великобритания.", "date": "2018.03.22", "title": "Брюксел решава днес дали ще се състои срещата ЕС-Турция във Варна на 26 март"}
{"url": "http://standartnews.com/balgariya/135_snegorina_chistyat_noviya_snyag_v_sofiya-369626.html", "text": "Във връзка със снеговалежа тази нощ в София 135 снегопочистващи машини извършват обработки със смеси срещу заледяване, съобщи пресцентърът на Столична община. Работи се във всички 24 райони на Столична община по улици и булеварди, по които се движи градския транспорт, опасни и стръмни участъци, основни улици в кварталите, общински пътища, както и Южната дъга на Околовръстен път. Извършено е разпръскване на смеси срещу заледяване и частично избутване на снежна маса. Работата на почистващите фирми продължава. В парк Витоша е направено опесъчаване на пътищата Драгалевци, Алеко, и Бояна Златни мостове. Четири екипа на дирекция Аварийна помощ и превенция извършват обходи на място в различните части на града. Екипи на Столичен инспекторат контролират дейността по почистването. Към момента градският транспорт изпълнява обичайните си маршрути на движение. Напомня се на шофьорите да карат със съобразена скорост и автомобили, оборудвани за движение при зимни условия.", "date": "2018.03.22", "title": "135 снегорина чистят новия сняг в София"}
{"url": "http://standartnews.com/balgariya/ministar_karanikolov_sdelka_s_chez_vse_oshte_nyama-369628.html", "text": "Сделка засега няма. Всеки един продавач и купувач имат право да се предоговарят. По сделката ще има всичката информация, ако такава има. Това заяви икономическият министър Емил Караниколов по повод сделката за ЧЕЗ в ефира на bTV. „За мен малко се преекспонира. Вярно е, че касае малко над 3 млн. потребители, но регулаторът си върши работата\", посочи Караниколов. По думите му в България няма законодателство, когато се продава ключов актив, който е важен за държавата, тя да се намесва в сделката. По отношение на самата сделка и парите , Караниколов уточни, че това е нещо, което службите ще кажат. „Има комисия, която от вчера работи. Няма реално плащане, за което службите да проверят от къде идват парите. Запитванията не дават нищо\". За да влезе държавата продавачът трябва да иска да продаде. Тук имаме собственик, който няма задължения. Аз не знам да са приключили преговорите. И да влезе българската държава, тя ще контролира. При никой случай влизането на държавата не означава, че ще се намали цената на тока\", посочи още Караниколов. Ако ще трябва да платим 6-7 пъти повече от цената на активите, не си заслужава. Има едно дело в арбитражния съд, но не искам да го коментирам, за да не се възползват адвокати. Българската страна все пак няма сама да се съди себе си. От ЧЕЗ водещия направи аналогия и с друга продажба, в която държавата щеше да се намеси. Той обаче направи лека грешка. „Дунарит\" няма никакви проблеми, нещо май бъркаме с другото дружество \"Емко\", контрира министърът Хекимян. „Там е публична продан, знаете, че тя е с 10-20% по-ниска от пазарната цена. Всеки можеше да се яви на тази продан. Имаше опасност и за националната ни сигурност. Държавата трябваше да се намеси. Но дружеството плати задължението си и това отпадна. Има някакви дребни няколко хиляди, но те не са проблем за това дружество\".", "date": "2018.03.22", "title": "Министър Караниколов: Сделка с ЧЕЗ все още няма"}
{"url": "http://standartnews.com/balgariya/snyag_i_vielitsi-369601.html", "text": "Днес метеорологичната обстановка ще се усложни. С умерен и временно силен североизточен вятър ще продължи да нахлува студен въздух. Валежите ще продължат и ще се усилят. В Северна България и високите котловинни полета ще са от сняг, в Горнотракийската низина дъждът постепенно също ще премине в сняг. Само в крайните югозападни райони валежът ще е от дъжд. Ще се образува снежна покривка, а на много места в Северна България и по високопланинските проходи ще има условия за виелици и навявания. Сутрешните температури ще са между -2 и 3 градуса, а през деня ще се понижават от -3 до 2 градуса. Атмосферното налягане ще се понижава с наближаването на вечерта.", "date": "2018.03.22", "title": "Сняг и виелици"}
{"url": "http://standartnews.com/balgariya/visoki_niva_na_vodite_v_stranata_sledyat_s_vnimanie_dunav-369629.html", "text": "Нивото на река Дунав се наблюдава денонощно. До преливане остава по-малко от метър. Засега от кризисните щабове уверяват, че няма опасност за хората и от заливане на къщи. Община Лом има готовност да започне да изгражда временни диги, съобщава NOVA. Валежите днес ще продължат и ще се усилят: в Северна България и високите котловинни полета ще са от сняг, в Горнотракийската низина със застудяването през деня и там дъждът ще се примесва и ще преминава в сняг; само в крайните югозападни райони валежът ще остане от дъжд. Оранжев код заради снеговалежи и вятър е обявен за областите в Северна и Северозападна България. Предупреждението е в сила за областите Кюстендил, Перник, София област, София град, Видин, Монтана, Враца, Ловеч, Плевен, Велико Търново, Габрово, Русе, Търговище, Разград, Силистра, Шумен, Добрич, Варна. В тези райони ще има валежи от сняг. Жълт код за дъжд и сняг е обявен за областите Благоевград, Пазарджик, Пловдив, Смолян, Кърджали, Хасково, Стара Загора, Сливен, Ямбол и Бургас. Жителите от бургаското село Дебелт прекараха изминалата нощ в готовност за евакуация. Причината е критично високото ниво на водите на река Средецка. Вече са залети дворове, а водата се приближава и към къщите, разположени близо до коритото. Високи води има и по поречието на река Арда.", "date": "2018.03.22", "title": "Високи нива на водите в страната, следят с внимание Дунав"}
{"url": "http://standartnews.com/balgariya/desetki_hora_v_burgasko_sa_v_gotovnost_za_evakuatsiya-369630.html", "text": "Десетки хора в Бургаско се готвят за евакуация заради преливаща река. Жителите на средецкото село Дебелт изкараха поредна безсънна нощ в очакване на водно бедствие, посочва NOVA. Причината - повишеното ниво на река Средецка, което е достигнало критични стойности през последните дни. Реката е излязла от коритото си и водите ѝ са достигнали до дворовете на няколко къщи. Местните казват, че това им се случва от години. \"При всеки по-проливен дъжд и голямо снеготопене къщите и нивите в селото се заливат\", заяви кметицата на Дебелт.", "date": "2018.03.22", "title": "Десетки хора в Бургаско са в готовност за евакуация"}
{"url": "http://standartnews.com/balgariya/tsvetanov_se_prekloni_pred_sarkofaga_na_tsar_kaloyan-369639.html", "text": "Тази сутрин се преклоних пред саркофага на Цар Калоян в емблематичната църква „Св. 40 мъченици\" във Велико Търново. Това написа в социалните мрежи шефът на парламентарната група ГЕРБ Цветан Цветанов. Той, заедно с Цвета Караянчева, е гост на празника на Велико Търново и участва в тържествените ритуали по случая. \"Заедно с председателя на Народното събрание Цвета Караянчева, кмета на Велико Търново Даниел Панов, депутатите от ГЕРБ-Велико Търново Клавдия Ганчева и Станислава Стоянова, както и с още много граждани и общественици, положихме цветя на саркофага на един от най-великите български царе\", пише още той. Заедно с депутати и граждани Цветанов се включи в тържественото шествие, което започва от църквата \"Св. 40 мъченици\" и завършва до паметника \"Майка България\".", "date": "2018.03.22", "title": "Цветанов се преклони пред саркофага на цар Калоян"}
{"url": "http://standartnews.com/balgariya/padnala_skala_sprya_vlakovete_mezhdu_dolna_mahala_i_karlovo-369634.html", "text": "Движението на влаковете между Долна махала и Карлово е преустановено заради паднала скална маса (около 50 куб.м), съобщават от Национална компания \"Железопътна инфраструктура\". Създадена е организация за разчистване. Районът е достъпен единствено по железен път, което допълнително затруднява работата на екипите на място. Очаква се движението в участъка да бъде възстановено до края на деня. Клиентите на националния железопътен превозвач от крайградските пътнически влакове № 82201 (Пловдив-Карлово) и № 82202 (Карлово-Пловдив) са превозени с автобуси в участъка Долна махала - Баня. Осигурен е превоз с автобуси за пътниците от всички влакове през деня до възстановяване на движението по направлението Пловдив-Карлово.", "date": "2018.03.22", "title": "Паднала скала спря влаковете между Долна махала и Карлово"}
{"url": "http://standartnews.com/balgariya/darzhavata_iska_novi_nakazaniya_za_avtodzhambazite-369632.html", "text": "След  автокражба, извършена преди малко повече от две години от автоджамбаза Ярослав Димитров, премиерът Бойко Борисов поиска законови промени, с които \"противозаконното отнемане\" на автомобили да бъде заменено с \"кражба\". Случаят придоби популярност, след като автокардецът беше пуснат на свобода от съда. В крайна сметка Димитров беше осъден на една година затвор. Изтърпя наказанието си и към днешна дата, по информация на NOVA, той отново е разследван за кражба. Поисканите от премиера промени в Наказателния кодекс обаче отново са актуални. В сряда, по време на правителственото заседание, Борисов отново е поискал спешни промени, които да приравнят отнемането на автомобил с неговата кражба. Идеята се дискутира и в работна група с представители на различни институции. „Това не е необходимо. Според сега действащия закон наказанието за отнемане на кола е по-тежко от това за кражба\", каза в ефира на „Здравей, България\" адвокат Марин Марковски. Той обясни, че в правото е важно да се отчете нагласата на извършващия посегателството. „Важно е дали той наистина е имал намерението да открадне МПС-то, т.е. – да го присвои за себе си, или просто го взима и след известно време го зарязва някъде\", поясни юристът.", "date": "2018.03.22", "title": "Държавата иска нови наказания за автоджамбазите"}
{"url": "http://standartnews.com/balgariya/tsatsarov_otchete_frapirashti_propuski_sled_proverkata_na_peshehodnite_pateki-369640.html", "text": "Данните показват фрапиращи пропуски. Това каза главният прокурор Сотир Цацаров на брифинг за резултатите от проверките на пешеходните пътеки на територията на цялата страна. Главният прокурор припомни, че проверката бе възложена на 27 декември 2017 година и трябваше да установи съответствието на пешеходните пътеки от трите типа с нормативните изисквания. Той уточни, че са проверени близо 14 хиляди пешеходни пътеки, като такава инспекция се прави за пръв път. По думите му проверките са показали сериозни нарушения на нормативната уредба и направления, в които са открити отчайващи дефицити. „например два пъти повече липсващи знаци от наличните в много области. Показват неправилно разположение на пешеходните пътеки. Неправилно маркиране, неправилна сигнализация\", отчете главният прокурор. Той допълни, че не приема и не насърчава споделената отговорност на институциите да размива конкретната отговорност на всяка една отделна институция, включително и ръководената от него.", "date": "2018.03.22", "title": "Цацаров отчете фрапиращи пропуски след проверката на пешеходните пътеки"}
