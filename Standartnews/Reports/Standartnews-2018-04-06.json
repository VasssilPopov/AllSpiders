{"url": "http://standartnews.com/kultura/vanya_petkova_risuva_ikoni_varhu_shtrausovi_yaytsa-370188.html", "text": "----- Рисуването на икони върху яйцата на камилската птица става съвсем случайно. Познат на семейството моли Ваня да му направи икона на Св. Богородица. Началото е трудно, защото повърхността е много по-различна от дървото. Снабдяването с щраусови яйца също се оказва проблем в началото, но вече са установени контакти с фирми, които отглеждат щрауси, те й  доставят яйцата изчистени. Но въпреки това, всяко яйце се подлага на допълнителна обработка, за да няма дъх. Повърхността на яйцето се почиства и подготвя за нанасяне на боите, използва се темпер и накрая се нанася  лаковото  покритие. Така цялостното изработването на една икона на щраусово яйце отнема от 4-5 дни до една седмица. „Рисуването за Ваня е удоволствие, прави иконите с изключително търпение и любов. Радостта на хората я прави щастлива\", разказва сестра й Стаси и припомня един особен случай. Преди време 9- годишно момче  видяло изображение на Архангел Михаил и настояло да му бъде  направена икона на светеца. Като че ли Ваня Петкова  има вече близо 200 икони, притежание на хора от цялата страна. Рисува ги по канон. Работата е много фина, изисква много търпение, защото трябва да изработи всеки детайл. Върху яйцата на камилската птица Ваня Петкова най-често изобразява Божията майка, Исус Христос, Архангел Михаил, Св.Димитър, св.Георги и св. Мина. Много са поръчките и за св. Петка, а по повод деня на лекаря има заявки за изработване на икона на св. Иван Рилски. Преди Възкресение Христово художничката от Кърджали  отново има много  работа. Нейните уникални творби се намират в много домове. Пожеланието й е иконата да носи здраве, надежда и благополучие. Ваня работи в театъра в Кърджали, ръководител е на шивашкото ателие, шие костюмите и декорите за пиесите. Рисува цветя , пейзажи, абстрактни рисунки. Работи с маслени бои, акварел, туш, смесена техника. В древността щраусовото яйце е нарицателно за богатство и успех във всичко. Според поверието такова яйце носи промяна на живата към по – добро, разбирателство, постигане на трудноосъществими мечти. Черупката от щраусовото яйце поставено до икона в дома е за късмет, богатство и изобилие.", "date": "2018.04.05", "title": "Ваня Петкова рисува икони върху щраусови яйца"}
{"url": "http://standartnews.com/sport/sofiya_specheli_domakinstvo_na_svetovno_po_taekuondo-370176.html", "text": "На извънредно заседание на Световната таекуондо федерация бе гласувано домакинството на страната ни на Световното първенство по таекуондо за юноши през 2020г. Кандидатурата на България бе представена от президента на БФТ и вицепрезидент на World Taekwondo – Europe Слави Бинев, а лично президента на Световната федерация – д-р Чо му връчи сертификата за домакинство.  Конкуренцията за приемането на Световното бе силна, но мнозинството на гласовете определи София да бъде домакин с оглед на силното представяне на страната ни по време на домакинствата по таекуондо през последните 2 години. На събранието присъства и зам. председателят на БФТ – Димитър Михайлов. „Изключително съм радостен от случващото се. Световното таекуондо семейство ни повери най-важното събитие от календара си за 2020г. Това означава, че освен с постиженията ни в спорта, ние вече сме една от най-значимите страни в света на таекуондо и предпочитана дестинация за  домакинства на едни от най-важните събития. Тази година ни предстои в Пловдив да се проведе едно от най-мащабните състезания правени някога – Мултиевропейски такуондо игри. Догодина в България ще се проведат сериите на Гран При, а през  2020 година София ще бъде таекуондо.\" – сподели Слави Бинев след общото събрание на Световната федерация. Срещата на върха на световното таекуондо бе свикана вчера вечерта в Хамамет, Тунис, където утре стартират квалификациите за Младежките олимпийски игри в Аржентина, а веднага след това започва и Световното първенство за юноши 2018. Вчера за Тунис замина първата група таекуондисти, които ще се борят за страната ни на младежките олимпийски квалификации и световното първенство в състав - Димитър Петров (-55 кг.), Теодор Здравков (-63 кг.);Румина Кирчева (-44 кг.);Ванеса Маркова (-49 кг.);Луиза Захариева (-55 кг.)  с треньори -  Димитър Михайлов и Ангел Кирчев. В събота към състава ще се присъединят и световният шампион – Алексанър Джорджев(-59 кг.), Любомир Богданов (-45 кг.);Атанас Йорданов (-48 кг.);Даниел Лдажев (-51 кг.);Кристиян Златев (+78 кг.) с треньори:Христо Михалчев и Николай Богданов. Представител на страната ни в съдийския състав е Илия Димитров.", "date": "2018.04.05", "title": "София спечели домакинство на световно по таекуондо"}
{"url": "http://standartnews.com/mneniya/london_iska_slyapo_doverie_ot_evropa_za_sluchaya_skripal-370199.html", "text": "Експертни групи ще правят проверки на садържанието в учебниците по химия и физика, за да се изчистят грешни формули и невярно презентирани източници и дефинирани закони. Това обявява в интервю за Радио „Свобдна Европа” министърат на оразованието и науката в Македония Рената Дескоска. Тя обаче е категорична, че съвсем не става дума за промяна на историята и личности от нея. Твърдението и е доста притеснително, защото отварянето на Македония към Европа и възраждането на приятелството с България няма как да стане без нов прочит на историята, основан на достоверността и фактите, които след създаването на републиката умишлено бяха манипуларани от югославската пропаганда и грижливо пазени от комунистическата върхушка в страната. Правителствата на Груевски, които управляваха през последните години Македония също допринесоха много за фалшифицирането на историята и най-вече периодите, свързани с България и личности от нейната история. Така няма да се разберем с бившите титови комунисти! С лъжи в учебниците, както в Македония, така и в България не може да се продължава!”, коментира скандалната тема евродепутатът Андрей Ковачев. Журналистът и политически анализатор от Македония Виктор Канзуров пък с ирония акцентира, че изявлениято на просветния министър е „специално за наивни българки и българи, вярващи на Зайко Кокорайко(игра с името на премиера Заев, б.р.) и на т. нар. СДСМ (тоест: Съюз на комунистите на Югославия, предходно - Комунистическа партия на Югославия). Само някои грешки в учебниците по физика и химия, щели да се поправят... хахаха... Наздраве!” Бъдещото добросъседство и възраждане на приятелството между Македония и България неминуемо трябва да мине и през нов прочит на общата ни история, изчистен от сръбското и комунистическо влияние. Изявленията на просветния министър Рената Дескоска показват, че съседите все още се страхуват да покажат на народа си истинската им история, подменяйки я с фалшиви антични версии.", "date": "2018.04.05", "title": "Лондон иска сляпо доверие от Европа за случая \"Скрипал\""}
{"url": "http://standartnews.com/mneniya/vechniyat_yerusalim-370196.html", "text": "\"Зарадвах се, когато ми казаха: да идем в дома Господен. Ето, нозете ми стоят в твоите порти, Иерусалиме, Иерусалиме, който си устроен като град, сглобен в едно, където възлизат колената, Господните колена, по закона Израилев, да славят името Господне. Там стоят престолите на съда, престолите на дома Давидов. Искайте мир за Иерусалим: да добруват ония, които те обичат! Да бъде мир в твоите стени, добруване - в твоите чертози! Заради моите братя и моите ближни казвам: мир тебе! Заради дома на Господа, нашия Бог, желая ти добро\" Псалм 121 \"Иерусалиме, Иерусалиме, който избиваш пророците и с камъни убиваш пратените при тебе! Колко пъти съм искал да събера чедата ти, както кокошка събира пилците си под крилете, и не рачихте!\" Матей 23:37 Светите земи са малка територия между Средиземно море и река Йордан. Място, което е изключително важно за трите монотеистични религии. За евреите - защото е Обетованата земя, обещана им е от Бог. За мюсюлманите - заради легендарното нощно пътешествие на Мохамед до рая. За християните - защото тук се е родил, живял и е бил разпнат Иисус Христос. Земята е свята, защото е осветена от словото и делото на Божия Син. Тези територии са наследили богата история, големите империи са оставили своя отпечатък. Тук са управлявали римляни, византийци, араби, персийци, кръстоносци, турци, евреи. Днес милиони поклонници посещават Светите Земи. Това става масово от IV век, когато света Елена, майката на император Константин Велики, изгражда църквата на Божи Гроб. В края на X в. поклонничеството вече е разпространено и сред българите. Преди модерните технологии пътуването до Палестина е продължавало месеци и дори години. То е било свързано с големи опасности и риск за живота на пилигримите. Днес обаче всеки разполагащ с компютър и интернет може да направи виртуална разходка до Божи гроб, без да става от дивана. А пътуването до Светите земи трае два часа и половина със самолет. Център на Светите Земи и основна цел на всички поклонници е Йерусалим. Намира се в Юдейските планини между Средиземно и Мъртво море, разположен в южната част на плато, с Елеонския хълм на изток и хълма Скопий на североизток от центъра на града. Водоснабдяването винаги е било сериозен проблем за Йерусалим, за което свидетелства сложната мрежа от древни акведукти, тунели, водоеми и подземни резервоари, открити в града. В библейската епоха Йерусалим е обграден с гори от бадеми, маслини и борове. Първите данни за съществуването на града се отнасят към средата на второто хилядолетие пр. н. е. В различно време градът влиза в територията на много древни и средновековни държави. Твърде малко се знае за цитаделата, наричана Йевус, която цар  Давид превзема през 1000 пр. н. е. и след като променя името ѝ, прави от нея средище на еврейския народ през 1004 г. Неговият син Соломон построява храм, крепостни стени и дворец. Разорен от вавилонския владетел Навуходоносор II, който опожарява Соломоновия храм (587 пр. н. е.), Йерусалим е изграден отново по нареждане на цар Кир Велики. По-късно попада под владичеството на египетските Птолемеи и азиатските Селевкиди. Отвоюван от Макавеите на Ханука през 168 пр. н. е. Ирод Велики (IV в. пр. н. е.) разширява, доиздига и доукрасява построения на мястото на някогашния Йерусалимски храм – Втори храм. В 140 г. пр. н. е. Йерусалим става столица на династията на Макавеите. През 63 г. пр. н. е. е завладян от римляните начело с Помпей Велики, които поверяват управлението му на Ирод Антипа. Йерусалим става част от римската провинция Палестина. След Първото еврейско въстание с последвалата го война през 70 г. Тит завладява отново града и го разрушава. На негово място в началото на II век император Адриан създава римската колония Елия Капитолина, което е сред причините за въстанието на Бар Кохба. Елия Капитолина остава официалното име на Йерусалим до превземането му от мюсюлманите през 638 година. Константин Велики, във връзка с налагането на християнството за официална религия в Римската империя след Миланския едикт, и последвалите го византийски императори издигат наново Йерусалим и го утвърждават като „свят град\", но упадъкът на Византийската империя спира неговото развитие. Завладян от персите при Хозрой II (614 г.), отвоюван от Ираклий (629г.) и завладян от арабите при Омар (638 г.), Йерусалим е последователно под властта на Умаядите, Абасидите и Фатимидите. През 1099 г. e превзет от кръстоносците и те го владеят до 1187 г., когато Саладин го отвоюва. Между 1517 и 1917 г. Йерусалим е в границите на Османската империя. През декември 1917 г., през Първата световна война, градът е превзет от британците. От 1920 г. до 1947 г. е административен център на Палестина. По решение на ООН през 1947 г. е отделен като самостоятелна административна единица. В резултат на Арабско-израелската война (1948 – 1949 г.) градът е разделен между Израел (западна част) и Йордания (източна част). През 1950 г. правителството на Израел обявява западната част на Йерусалим за столица на страната, а през 1967 г. анексира и източната част на града. С решение на ООН (1967 – 1971 г.) са отменени всички опити за анексия на Йерусалим. В сърцето на Йерусалим е старият град, който е заобиколен от стени, прорязани от седем порти. Седмата е зазидана - Златната порта. По времето на Иисус Христос тя е главният вход на града откъм Изток. През нея влиза Спасителят на бял осел в деня, на който днес празнуваме Палмова неделя или Цветница. През същата тази врата, през 628 г. византийският император Ираклий решил да влезе триумфално, облечен в блестящи одежди, на кон - връщайки се след триумфа срещу Персия. По време на този поход владетелят успял да върне от плен и да донесе обратно в Йерусалим Христовият кръст, който бил открит от императрица Елена през IV век. Когато триумфалното шествие стигнало до Златната порта, конят на Ираклий спрял и не искал да продължи. Тогава императорът се събул бос и пеша внесъл в Йерусалим през Златната порта Кръстът. Според едно предание, след това Ираклий заповядал вратата да бъде зазидана, защото щом през тази врата минал Светият Кръст, никой друг не би трябвало повече да тъпче мястото с краката си. Според друго предание Златната порта била зазидана по времето на султан Сюлейман Велики - от суеверие - за да не се осъществи вярата на християните, че на Съдния ден през тази врата ще влезе отново Спасителят. Близо до източната част на стария Йерусалим е западният скат на Елеонския хълм, който някога е бил покрит с маслинови дръвчета. Градината е известна като Гетсиманската (в превод - маслинени насаждения). Тук Иисус се е молил преди да бъде предаден от Юда. Днес в градината растат 8 много стари маслинови дървета, чиято възраст, според някои данни, е над 2000 г. Северно от Гетсиманската градина се намира православна църква, посветена на Успение Богородично. Построена е през XII век на мястото, където през 326 г. майката на император Константин Велики - Елена, канонизирана за светица, вдига първата църква на Христовите страдания. Според легендата, тук са и гробовете на родителите на Дева Мария - свети Йоаким и света Анна, както и на светията Йосиф. В най-ниската част на църквата е гробницата, където апостолите погребват Дева Мария. Гробницата е вдигната по решение на Шестия вселенски събор (680/81). Тази църква е на Йерусалимската патриаршия и на арменската общност в Светия град. Църквата \"Света Мария Магдалина\" е на Руската православна църква. Построена е в годините 1885-1888 от император Александър III в памет на майка му, императрица Мария Александровна, и посветена на вярната мироноска Мария Магдалина. Църквата е изградена в типичния за Москва руски архитектурен стил, увенчан с куполи под формата на луковици. Интериора на иконостаса е от бял мрамор с бронзови орнаменти, а подът е от цветен мрамор. В храма се пазят икони на Василий Верешчагин. Днес църквата е част от женския Гетсимански манастир на Витанската общност на Задграничната руска православна църква. Това е тясна и крива уличка, свързваща крепостта Антония с църквата „Възкресение Христово\". Дълга е около 600 метра, като днешното ѝ трасе е установено през XVIII век. Много поклонници идват в Йерусалим, за да следват този маршрут, който започва в мюсюлманския квартал (от Лъвската порта), минава през 14-те спирки на кръста и завършва в Църквата на Божи гроб. Божи гроб е главното светилище на Християнския свят. Представлява гробницата в скалата, в която според Евангелията е бил погребан Иисус Христос след разпъването му на кръста и преди Възкресението Христово. Божи Гроб е под олтара на църква „Възкресение Христово\" в Йерусалим. Според преданията, гробницата се е намирала извън градските стени северозападно от Йерусалим, недалеч от Голгота. Впоследствие тук е построена Кувуклията и Храмът, посветен на Възнесението Божие. В края на XIX век възниква спор между учените за точното място на гроба. През 2017 г. първата от 200 години насам реставрация на параклиса на Гроба Господен – Кувуклията – в Йерусалим бе официално завършена. При реставрацията учените първо отстранили поставената през 1555 г. мраморна плоча, покриваща гроба на Иисус Христос. Те открили друга плоча с издълбан кръст. Според тях той символ на кръстоносците (XII век), а самата плоча е от няколко века преди пристигането им в Светите земи. След това изследователите открили, че първоначалната повърхност на гробницата е недокосната от IV век. Това е времето, когато св. Елена, майката на император Константин, открила мястото, където Иисус Христос е бил погребан.", "date": "2018.04.05", "title": "Вечният Йерусалим"}
{"url": "http://standartnews.com/biznes/hotelite_hitruvat_s_praznichnite_paketi-370186.html", "text": "Празниците, особено великденските, са чудесен повод да напуснем родното си място и да заминем за няколко дни на почивка. Местата за това в България са безбройно много, но трябва да внимавате и при организацията на отдиха си. Основните моменти, върху които трябва да се фокусираме при резервацията, са няколко в зависимост от това дали плащаме на туроператор или директно на мястото за настаняване, обясняват от КЗП. При покупка на пакет от туроператор преди всичко трябва да проверим дали фирмата е регистрирана и има право да осъществява такава дейност. Важно е да настояваме за писмен договор, платежни документи за внесените суми и ваучери за предплатените услуги. Трябва да ги пазим, за да може при евентуално възникване на спор да можем да докажем плащанията и качеството и обема на услугите, които са ни обещани срещу него. Понякога, особено в платформите в Интернет за туристически услуги, се появяват оферти от типа „ТОП цена\". При тях в някои случаи се посочват отстъпки, а в други има само актуални цени. Важно е да кажем, че понятието „топ цена\" само по себе си няма как да означава нищо. „ТОП\" спрямо какво: останалите подобни на дадения търговец, на платформата, за периода, изобщо, или... спрямо всичко, което може да бъде предложено в цялото многообразие и уникалност. Нашият съвет към потребителите е да не се водят по тези анонси, тъй като при изреждане и акцент върху различни специални елементи на офертата, могат да останат с впечатлението, че им се предлага ексклузивно нещо много на добра цена, а да не е така. Затова – да си изяснят какво искат и да се концентрират върху това да видят празника какъвто си го представят, а не какъвто им го внушава на промоция, посочват от Комисията. Ако офертата е директно от хотел, трябва да проверим дали обектът е категоризиран, какви са видът и категорията му. Добре е да разгледаме интернет сайта, ако има такъв. Това може да ни помогне да добием по-добра представа за мястото и услугите, които може да предложи. Също – бихме могли да сравним обичайните цени, извън офертата за Великденските празници, на която сме попаднали. Защото в празничния пакет може да са включени повече от необходимите ни услуги или наборът от услуги да не е точно този, от който имаме нужда. Ако разгледаме сайта и другите актуални предложения на туристическия обект по-внимателно, може да се окаже, че има по-добри оферти от наша гледна точка на по-добри цени. Често са предвидени празнична вечеря, специална програма и други подобни неща. Но, за да има сигурност, че ще бъдат предоставени, търговецът трябва да е потвърдил предварително. Именно затова, както е и по закон, ние настояваме, преди сключването на договора да бъде предоставена цялата важна информация, която включва и подобни на тези елементи, за които става дума, посочват от КЗП. Те следва да залегнат и в договора. На първо място, следва да уточним какво точно включва пакетът и какво не включва. Ако ще искаме нещо допълнително, колко ще ни струва и дали то изобщо ще може да бъде предоставено от този търговец в този момент. Защото може да има басейн, например, но той да функционира само през някои месеци в годината. На следващо място – да видим каква е крайната цена, която ще заплатим за пакета. Дали ако се предвиждат празнична вечеря, програма и прочее, те са включени в цената или ще е нужно да доплатим за тях. При сключването на договора трябва отново да проверим всички условия и цени, за да не се окаже, че сме били привлечени от оферта, чиято валидност е изтекла и сега подписваме договор за нещо подобно, но не в пълния обем или по-скъпо. Често пакетите за няколкодневни настанявания предвиждат ползването на СПА или спортни центрове, които са част от комплекса или собственост на друг търговец, с когото е договорено гостите на определени хотели да бъдат допускани там. Тези услуги се водят допълнителни и поначало част от тях може да се предоставят безплатно, други срещу допълнително заплащане, което може да е по редовни цени или с отстъпки. Всичко това е добре да бъде изговорено предварително. Също така, съществува вариант, в който при някое от коментираните по-горе условия потребителят да получи достъп до част или пълния набор от допълнителни услуги, но не в комплекса, където е настанен, а в друг – наблизо до него или по-далеч. Трябва да се види всичко това, за да няма проблеми впоследствие. Да се окаже, например, че СПА центърът е на един километър от хотела, в който сме настанени. Или фитнес центърът е общ за целия курорт. Трябва да имаме предвид, че ако всички тези условия са били предварително ясно и недвусмислено упоменати и ние не сме обърнали внимание на това, последствие няма да имаме право да претендираме за каквото и да било във връзка с това.", "date": "2018.04.05", "title": "Хотелите хитруват с празничните пакети"}
{"url": "http://standartnews.com/lyubopitno/chetiri_trika_za_krasota_ot_andzhelina_dzholi-370171.html", "text": "Едва ли някой може да оспори мястото на Анджелина Джоли сред най-красивите жени в света. Талантливата актриса неведнъж е оглавявала класации за красота, стил и сексапил през годините. Пред списание InStyle красавицата сподели, че вижда как остарява, но се отнася с любов към този процес. „Защото всичко това означава, че съм жива - живея и старея!\", мъдро отбелязва Анджелина. И разкрива няколко от триковете си за красота: „Не искам да завися от гримьори. Много по-комфортно се чувствам с малко коректор за тъмните кръгове под очите ми\". „От 11-годишна посещавам един и същ дерматолог – Ронда Ранд. Майка ми ме заведе при нея още при първия ми белег\". „След като забременях, под очите ми започнаха да се появяват тъмни петна, които ставаха все по-упорити. Затова често се подлагам на процедури с интензивна пулсова светлина (IPL). „Интелектът е красота. Мислещият човек е секси! И няма нито дреха, нито грим, които могат да прикрият празната глава и черната душа\". \"Гледам се в огледалото и си давам сметка, че много приличам на майка си. Това ме радва\", сподели носителката на Оскар.", "date": "2018.04.05", "title": "Четири трика за красота от Анджелина Джоли"}
{"url": "http://standartnews.com/balgariya/pazete_se_ot_primamlivi_oferti_po_velikden-370185.html", "text": "След два дни е най-светлият християнски празник Великден. Ограниченото време за организацията на почивните дни, подготовката и осигуряването на всичко необходимо, заедно със съпътстващата доза емоции могат да станат причина да не успеем да направим най-удачния избор. Макар че за тези празници се знае отдавна, уж ги очакваме и отдалеч кроим планове къде ще отидем с близките си, как ще прекараме свободните дни, обикновено се оказва, че всичко остава за последния момент. Прегледали сме не една и две оферти в предишните месеци, но по-скоро информативно – без да сме се задълбочили достатъчно, че да се спрем на нещо конкретно. Но това, че сме ги видели, ни дава някаква сигурност и спокойствие, че има възможности. Очакваме и още по-привлекателни предложения в последния момент на пакети, специално формирани за празниците. Това в още по-голяма степен важи за покупките за празничната трапеза, тъй като хранителните стоки са със сравнително кратък срок на годност и характерните за празниците продукти се появяват само няколко дни по-рано. Разбира се, при покупките и резервациите в последния момент рисковете потребителите да станат жертва на нелоялни търговски практики са по-големи.  Затова от Комисията за защита на потребителите винаги съветват хората да планират и организират всичко възможно най-рано. Хората да не се изкушават от примамливи оферти на амбулантни и временни търговци по Великденските празници, а да предпочитат търговски обекти. Това препоръча председателят на Комисията за защита на потребителите (КЗП) Димитър Маргаритов в предаването „Седмицата\" на Кирил Вълчев по „Дарик\" радио. Той посочи, че целта на контролните органи е да бъде ограничено до минимум нерегламентираното предлагане на хранителни стоки и на продукти, които могат да застрашат здравето и подчерта, че в последните години такива случаи все по-рядко се срещат. „Все пак, такива рискове съществуват и ние сме длъжни да предупредим, наред с това, че най-напред сме длъжни да си свършим работата и да не го допускаме\", каза още председателят на КЗП. Маргаритов потвърди, че КЗП и Българска държавна агенция по безопасност на храните извършват превантивни проверки на най-често пазаруваните хранителни стоки за Великден – козунаци, яйца, агнешко месо. „Ние следим за коректното обявяване на произхода и на цената. Колегите от БАБХ взимат и проби, които могат да бъдат тествани, за да се установи качеството на продукта и дали той е в срока на годност\", обясни той. Относно Великденските намаления Маргаритов акцентира върху риска от фалшиви отстъпки. „В онлайн търговията сме правили такива експерименти – следим динамиката на цената и установяваме, че понякога търговецът два-три дни преди началото на промоционалната кампания вдига цената и след няколко дни я сваля на нивото, на която е била преди, като твърди, че е направил 30% намаление\", даде пример той. И сподели впечатления, че потребителите все по-малко се „хващат\" на подобни трикове, тъй като следят динамиката на цените в Интернет и сравняват. Председателят на КЗП коментира и туристическите пътувания във връзка с предстоящите празници. „Резервациите в последния момент – те са доста рискови. Защото отвсякъде ще започнат да ни заливат т.нар. „топ оферти\". „Топ\" на какво не е ясно – спрямо офертите на същия търговец, на друг търговец и т.н. Оставям настрани въпросът за думата „топ\" и нейното значение на български или на някакъв друг език\", посочи Маргаритов. Той препоръча потребителите да запазят хладнокръвие и да не се доверяват само на гръмките анонси. „Ако искат да отидат някъде, а все още не са решили и не са си запазили, няма много време, но все пак има достатъчно, за да могат да идентифицират конкретното място за настаняване, да се обадят по телефона, да напишат имейл и да преценят спрямо обратната връзка, която ще дойде към тях, дали действително насреща стои сериозен търговец или някой, който иска да им вземе парите и да ги заведе в някое място с недобри условия\", добави председателят на КЗП. При проблеми туристите могат да разчитат на съдействието на Комисията, която реагира на всеки сигнал, освен че извършва проверки по свои планирани кампании. Но, за да не се стига до неприятни моменти, при избора на почивка е добре потребителите да се уверят, че насреща стои реален търговец и че той може да им предложи условия, каквито очакват да получат.  ", "date": "2018.04.05", "title": "Пазете се от примамливи оферти по Великден"}
{"url": "http://standartnews.com/svyat/gori_bolnitsa_v_istanbul_izkaraha_patsientite_na_legla_i_nosilki-370195.html", "text": "Голям пожар е избухнал в болница в Истанбул. Пациентите са спешно евакуирани на улицата, а пожарникарите се борят да поставят огъня под контрол, предава AFP. Снимките на местните медии показват пламъци и черен пушек, обхванали горната част на многоетажната сграда в квартал \"Газиосманпаша\" в Истанбул. Пациентите бяха изкарани навън на улицата в болничните си легла и носилки.", "date": "2018.04.05", "title": "Гори болница в Истанбул, изкараха пациентите на легла и носилки"}
{"url": "http://standartnews.com/mneniya/ako_nyama_smirenie_ot_chudesata_mozhe_da_se_povredim_duhovno-370153.html", "text": "- След десетилетията на потискане на вярата, духовният живот у нас постепенно започна да се съживява, мнозина пристъпиха към храма, но и досега повечето вярващи нямат църковна култура. Нормален е стремежът да се докоснем до светините, да отидем в храма за празниците, да идем на  поклонение. Но хората, които нямат църковна култура, са объркани от много неща и често пренебрегват същността за сметка на формата. Те казват: \"би било хубаво да се венчаем в \"Св. Александър Невски\", най-добре би било да се кръстим в някой голям и известен манастир\". Но това се нарича духовна безвкусица. Трябва да се венчаеш и да бъдеш кръстен в своята енорийска църква, както е било някога. Също и празниците Рождество и Възкресение трябва да бъдат посрещнати у дома. Тези празници са тихи, спокойни и не трябва да бъдат претоварени с пътуване или важни дела. Само в енорийската си църква имаме възможност да се помолим спокойно. Другото е съвременно псевдо-църковно вярване, че на тези празници трябва да отиде някъде, където има най-много хора, в центъра на събитията. Великден  трябва да посрещаме у дома си. - Това наистина привлича както обикновения поклонник, така и по-екзалтираните  натури. Но в същото време нашите велики светци като преп. Йоан Рилски и св. патр. Евтимий не са и помисляли за Благодатния огън. Те служели в храма службата, която се полага по устава на църквата. Целта на християнския живот и радостта на пребиваването в църквата е преди всичко съединението с Бога. Това е възможно чрез добрите дела, прощаване на обидите, дареното за храма или за бедните, молитвата, участието в църковните тайнства. Наистина не разбирам защо християните толкова държат да присъстват в момента на слизането на Благодатния огън или, както още се нарича, чина на Светата Светлина. За 15-годишното ми монашеско служение никога не ми е идвало на ум, че трябва на Великден да изоставя своя манастир и да отида някъде за специална благодат. Освен това чудеса в Църквата се случват много често. В храма всяка сутрин се извършва св. Евхаристия - тайнството, при което се освещават хляба и виното и с молитвата на вярващите и свещенодействието на свещеника Божията благодат ги превръща в Тялото и Кръвта Христови. И ние се причастяваме с тях. Какво може да бъде по-голямо чудо от това и кое може да ни приобщи повече с Бога, ако не причастието. Нали е казано: \"Който яде Моята плът и пие Моята кръв, пребъдва в Мене, и Аз в него\" (Йоан 6:56)\". Да посетиш Йерусалим и храма на Божи гроб на Велика събота, когато става слизането на Светата Светлина, не е задължително условие за спасението на душата. За мнозина това е някакво духовно развлечение, а понякога и нездраво любопитство. - Ако се обърнем към богословите от древността, а и от наши дни, ще ни се изясни, че търсенето на чудеса е израз на пълна заблуда в духовния живот. Ние трябва да търсим чистота на сърцето и преди всичко покаяние, правилна и искрена молитва, трябва да търсим тези около нас, които живеят зле и на които сме длъжни да помогнем. А да търсим чудо е от областта на нездравата духовност. Светите отци ни предупреждават, че от чудесата трябва се бяга, т. е. да се избягват. И само човек, който е духовно неграмотен, може да тича след чудеса. Когато Самият Христос извърши чудо пред Петър, преди да го призове за Свой ученик, той падна по лице на земята и Го молеше да Си иде от него, защото е грешен човек. Петър вярваше, че е напълно недостоен пред него да се яви Господ. Всички светии са избягвали чудеса, защото ако няма истинско смирение, от тях може духовно да се повредим и да погинем. Един отшелник живеел някъде в планините и изведнъж видял пътечка към небето, изтъкана от лунна или слънчева светлина. Той трябвало да си помисли: \"Нима аз съм праведен човек? На мене трябва да ми се яви пътечка към ада, а не към рая.\" Но  бил без истинско смирение, тръгнал по лъжовната пътечка, паднал от скалата и се пребил. Това е било бесовска илюзия. Такива истории изобилстват в Патерика. Ето защо търсенето на чудо при нашата гордост е проява на лош вкус, това е  духовно невъзпитание  или просто празно любопитство, което води човека по лъжлив път. - Намирам, че е некоректно този въпрос да се задава на когото и да било. Известно е, че многократно са питали за това светейшия  Йерусалимски патриарх Теофил. А ето, в Евангелието Христос смъмри фарисеите, които търсеха знамения! Не това трябва да се търси - човек трябва да се радва на Възкръсналия Христос. Велико чудо е Евхаристията, но също е некоректно да се пита: \"Как хлябът става Тяло Христово по време на Евхаристията. И защо не се превръща в истинска плът, а виното -  в чиста кръв?\" В края на краищата, Светите дарове остават под формата на хляб и вино и толкова! Що се отнася до Благодатния Огън, някои казват, че това е свръхестествено чудо, което се случва по традиционния  църковен календар и че именно фактът на слизането на Благодатния огън доказва истинността на Православието. Аз обаче мисля, че наличието на любов потвърждава кои са истинските Христовите ученици: \"По това ще познаят всички, че сте Мои ученици, ако имате любов помежду си \"(Йоан 13:35). Други казват, че няма нищо специално в Светия Огън, че това е литургичен обред, по време на който се четат специални молитви и се запалва огън. Описанието на този чин може да се намери на сайта на Йерусалимската патриаршия - това е част от вечерната служба на Велика събота. В миналото тя се е извършвала непосредствено преди  началото на Възкресната утреня. Сега е в 2 часа следобед на Велика събота. Аз въобще не се интересувам от такива чудеса. Интересни са ми и ме впечатляват чудеса от друг вид: как в бившите атеистични държави хората започнаха да възстановяват храмове, да се молят на Бог, да кръщават децата си, да идват на неделните служби,  да четат и да издават  църковна  литература - за мен това е истинско чудо. И ще повторя: голямо чудо е Евхаристията, която се извършва всеки ден в нашите храмове и ни съединява със Самия Христос. Също така човек, когото са обидили, оклеветили, поругали, а той не е започнал да си отмъщава и е простил на тези, които са го обидили - това за мен е прекалено голямо чудо. Но чудесата от този вид  някак си не се забелязват. Дали има чудо на Велика събота - може да отговори Йерусалимския патриарх. Той влиза в Кувуклията (параклиса над Гроба Господен в големия храм на Божи гроб в Йерусалим). Но да се задава такъв въпрос не е коректно. За мен този Огън е свещен във всеки случай, все едно как се появява. Не се питам кой запалва свещите: Бог, Ангел или Патриархът. Чул съм за една поучителна история за арабско момче. То държало в ръцете си свещи и по време на молитвата на патриарха те се запалили сами. Но детето угасило свещите, защото патриархът все още не бил изнесъл Огъня. В това виждам такава духовна простота и висота, такова смирение пред Бога и Църквата, каквото могат да имат само велики светци. И дори и в този свещен миг на това свято място Огънят да бъде запален от човешки ръце, той не би станал по-малко свещен, отколкото ако е слязъл от небето. По думите на един светогорски духовник, в случая с Благодатния огън \"става дума за естествена, природна  светлина, но молитвата, която се чете от Патриарха или някой заместващ го архиерей, освещава тази естествена светлина и вследствие на това огънят има благодатта на Светата Светлина\". Молитвите имат силата да освещават естествената светлина и тя става свръхестествена светлина. В тези молитви става дума за това, че \"Христос е светлината на истината\", че \"светлината на Христос осветява всичко\". Когато станало Възкресението Христово, то и тогава се видяла светлина, не просто пламък, а Божествената светлина. Но ние, хората, винаги се опитваме да заместим Живия Бог с Неговия образ. Неговата икона - по-удобно ни е да се молим така, по-лесно е за ограниченото ни съзнание. Както имаме Тялото и Кръвта Христови под формата на хляб и вино, така и Божествената Светлина се представя под формата на Огън, който всъщност можем реално да видим и даже сами да запалим. Чрез този \"огън\" се освещават душите и телата ни и това става чрез нашата човешка способност да усещаме. Господ ни е устроил така, че да получаваме спасителна благодат и да освещаваме нашите телесни и душевни  чувства чрез материални реалности, които символизират духовното. Ето защо ние се докосваме до този Огън, държим свещите в ръцете си, за да получим освещение чрез Огъня, който е осветен от благодатта на животворния Гроб Господен и молитвата на Църквата.", "date": "2018.04.05", "title": "Ако няма смирение, от чудесата може да се повредим духовно"}
{"url": "http://standartnews.com/svyat/tramp_prati_natsionalnata_gvardiya_na_granitsata_s_meksiko-370157.html", "text": "Американският президент Доналд Тръмп нареди незабавното изпращане на Националната гвардия на Съединените щати на границата с Мексико. Причината - за да помогне при удържането на незаконните имигранти. Според Тръмп положението на границата сега е станало кризисно и това застрашавало безопасността, сигурността и суверенитета на американците. В подписания от президента меморандум, Националната гвардия има за задача \"да спре потока от смъртоносни наркотици, членове на организирани престъпни групи и други престъпници и незаконно влизащи чужденци в страната\". Армията вече е пращана там през 2010 г. по заповед на Барак Обама.", "date": "2018.04.05", "title": "Тръмп прати Националната гвардия на границата с Мексико"}
{"url": "http://standartnews.com/sport/kralev_nagradi_medalistite_ot_evropeyskoto_po_shtangi-370177.html", "text": "Министърът на младежта и спорта Красен Кралев връчи почетни награди на медалистите от Европейското първенство по вдигане на тежести. Срещата се състоя в Министерството на младежта и спорта. На нея присъстваха и президентът на Българската федерация по вдигане на тежести – Неделчо Колев и треньорът на националния отбор по вдигане на тежести – Иван Иванов. Eдин от европейските медалисти и състезатели – Стилян Гроздев пожела успех на всички състезатели и сподели, че следващата цел на българските състезатели е Световното първенство. Той допълни, че подготовката за състезанието е била трудна и че конкуренцията става все по-жестока. Треньорът на националния отбор по вдигане на тежести Иван Иванов изрази доволство от представянето на състезателите пред журналисти. „От 11 души, 8 влязоха в първата шестица, което е едно добро постижение на този етап\", посочи той. По повод скандалите с неплатени глоби на Българската федерация по вдигане на тежести, Иванов каза: „Стремим се всеки да си свърши работата. Ръководството се занимава с глобите и организацията, а аз се занимавам със състезателите вътре в залата\". Той добави, че гледа с оптимизъм към Световното първенство и пожела на всички състезатели да са здрави и да нямат контузии.", "date": "2018.04.05", "title": "Кралев награди медалистите от европейското по щанги"}
{"url": "http://standartnews.com/mneniya/hlyabat_e_genetichno_zalozhena_hrana_za_balgarina-370198.html", "text": "- Хлябът е типичен български продукт, асоцииран с българите още от средновековието. Той се отъждествява с храна. Щом има хляб, българинът е считал, че има достатъчно храна. Той е изключително важен продукт, генетично заложен в българина. Някои твърдения, че хлябът е вреден и няма място в нашето меню, са много неправилни, защото хлябът внася много полезни съставки. Нашата препоръка е той да се консумира, но разбира се, в умерени количества. Предубеждението към хляба може би идва от това, че той съдържа много калории. Част от калориите на българина до голяма степен идват от тестени изделия на зърнена основа. Например 100 грама хляб съдържа около 250 калории, което не е малко. Но хлябът има място на нашата трапеза заради веществата които ни доставя. - Най-популярният хляб, не само в България, но и в другите европейски страни е пшеничният. Хлябът съдържа около 6-8% белтък, който обаче считаме, че не е от най-добрия, защото не съдържа някои важни аминокиселини. Мазнините в хляба са много малко - около 1%, но въпреки това внасят така наречените есенциални мастни киселини и витамин Е, които е най-мощният антиоксидант. Хората трябва да знаят, че калориите от хляба не идват от мазнини, а от въглехидратите, които са над 50%. Тук правя едно разграничение за хляба, приготвен от рафинирано брашно. При него е използвана само средата, или така наречената ендосперма на зърното, а обвивките са изхвърлени. В чисто рафинирания хляб основната съставка е нишесте. Полезният хляб е пълнозърнестият, тъй като в обвивката на зърното се намират целулоза, която е сред главните източници на фибри за организма, много важните магнезий, фосфор, калии, някои микроелементи като желязо, мед, цинк, част от белтъка също е от обвивките. Като се махнат обвивките, се маха най-ценното от състава на зърното. За това препоръчвам да се използват пълнозърнести изделия и в този смисъл - пълнозърнест хляб. Почти всички витамини от група Б също ги има. Хора, които не консумират достатъчно пълнозърнести изделия, освен дефицит на тези важни минерални вещества, като магнезий, имат и на фибри, специално целулозата. Много често хора, които консумират предимно рафиниран хляб, боледуват от камъни в жлъчката, рак на дебелото черво, сърдечно съдови заболявания, подагра, диабет. Тези много чести заболявания се асоциират именно с недостатъчния прием на фибри. А техен главен източник си остава хлябът. - Зависи от храната, с която го ядем. Ако например в ястието има картофи и ориз, може въобще да не се консумира хляб. Но в повечето случаи българинът не може да се храни без хляб. Хубаво е да се намалят филийките. Ако сме свикнали да изяждаме 3-4, да ги намалим до 1-2. Не са малко хората, които изяждат по цял хляб. Повече от калориите ни идват от хляба, а трябва 50% от тях да идват от всички въглехидрати, не само от нишестето. - Картофите нямат фибри, нямат минерални вещества, няма ги тези витамини. Не бихме могли да кажем, че картофите могат да заменят пълнозърнестия хляб специално. Те биха могли да се използват като допълнение към общия въглехидратен дял за деня, но в никакъв случай не трябва да се счита, че можем да минем само с тях без да се консумира хляб. - Разбира се! По малките няма от какво да се страхуват при прием на повече калории. За тях, стига да имат апетит, една филийка с пълнозърнест хляб, намазана с каквото и да е, е полезна - и за закуска, и за втора закуска, и за обедно, и за вечерно хранене. При децата не би трябвало да ограничаваме хляба. Това става при възрастните, които са обездвижени, с малка двигателна активност - при тях калориите са важни и дават основание да препоръчваме намаляване на количеството консумиран хляб. Забраняваме хляба само при хора, които имат глутеноентеропатия - заболяване при което липсва ензимът, който разгражда основно белтъка в хляба. За останалите хора само казваме да се ограничи и да се акцентира върху пълнозърнестия хляб заради всички позитиви, които изброих. - Това е неоснователно. Наистина стана модерно да се консумира безглутенов хляб. Един здрав човек си консумира нормалния пшеничен пълнозърнест хляб. Няма причина да се минава в такива крайност и да се лишава организмът от един важен продукт, а и типичен за менюто в исторически аспект на българина. В никакъв случай не трябва да отричаме хляба като продукт, въпреки че сме го сложили в средата на хранителната пирамида. Той е много важен, но с внимание към количеството. Няма вреди храни, има вредни количества. В по големи количества дори пресните плодове и зеленчуци започват да имат неблагоприятни ефекти върху здравето.", "date": "2018.04.05", "title": "Хлябът е генетично заложена храна за българина"}
{"url": "http://standartnews.com/balgariya/balgariya_podkrepi_evropeyskata_perspektiva_na_moldova-370187.html", "text": "\"България ще продължи да подкрепя европейската перспектива на Молдова\", заяви държавният глава Румен Радев, който днес на \"Дондуков\" 2 се срещна със заместник министър-председателя по въпросите на европейската интеграция на Република Молдова Юрие Лянка, съобщи прессекретариатът на президенството. Президентът Радев е потвърдил и готовността на страната ни да подпомага започнатите от Молдова реформи в областите на върховенството на закона, доброто управление, борбата с корупцията. Между България и Молдова съществуват близки приятелски отношения, ползотворно двустранно сътрудничество и активен политически диалог. Това е била позицията на Румен Радев и Юрие Лянка. Двамата са откроили положителния принос върху двустранното сътрудничество на голямата историческа българска диаспора в страната. Изразена е била готовност за съвместни действия с властите на Република Молдова за съхраняване на националната, културна и езикова идентичност на българската общност, чрез запазването на статута и целостта на Тараклийския район, подобряването на възможностите за изучаване на български език и засилване подкрепата от страна на българските университети за подобряване на обучението в Тараклийския университет чрез програми за обмен на студенти. По време на срещата високо е било оценено даденото съгласие и оказаното съдействие от страна на молдовските власти за откриването на Консулство на Република България в Тараклия, с което се разширява дипломатическото и консулското присъствие на страната ни в Молдова, допълниха от президенството.", "date": "2018.04.05", "title": "България подкрепи европейската перспектива на Молдова"}
{"url": "http://standartnews.com/svyat/rusiya_svikva_saveta_za_sigurnost_na_oon-370161.html", "text": "Русия свиква Съвета за Сигурност на ООН заради аферата \"Скрипал\". А Лондон нарече \"перверзия\" предложението руснаците да участват в разследването. Изпълкомът на Организацията за забрана на химическите оръжия се събра в Хага по настояване на Кремъл. И след гласуване отхвърли искането на Русия да стане част от разследването.", "date": "2018.04.05", "title": "Русия свиква Съвета за Сигурност на ООН"}
{"url": "http://standartnews.com/svyat/chetirima_ubiti_pri_strelba_v_turski_universitet-370182.html", "text": "Университетски служител е убил с огнестрелно оръжие четирима свои колеги в университет в западния турски град Ескишехир, предава AFP. Нападателят е задържан. Четиримата загинали са заместник-декан, факултетен секретар и двама лекари в университета Османгази. Това е потвърдено от ректора на университета Хасан Гонен. Според местни медии нападението е предизвикало паника в университета. Все още не са ясни мотивите на нападателя, който е бил служител в педагогическия факултет на учебното заведение. Полицията в момента го разпитва.", "date": "2018.04.05", "title": "Четирима убити при стрелба в турски университет"}
{"url": "http://standartnews.com/svyat/oshte_razkritiya_okolo_skandala_s_facebook_zukarbarg_dava_pokazaniya_v_senata_na_sasht-370169.html", "text": "Изпълнителният директор на Facebook Марк Зукърбърг се е съгласил да даде показания в Сената, предаде Асошиейтед прес. Зукърбърг ще се яви на рядко съвместно заседание на сенатските комисии за търговията и по юридическите въпроси на 10 април. Фейсбук изтри акаунти и страници, свързани с \"фабрика за тролове\" Отделно той ще се яви и на заседание на комисията по енергетика и търговия на Камарата на представителите на 11 април. Американските конгресмени поискаха да разговарят лично с шефа на Facebook след разкритията, че свързаната с Тръмп фирма за политически консултации \"Кеймбридж Аналитика\" се е сдобила неправомерно с личните данни на десетки милиони потребители на Facebook без тяхно разрешение с намерението да повлияе на хода на президентските избори от 2016 г. Facebook вече привлече внимание върху себе си, след като руснаци използваха тази и други социални мрежи за намеса в същите избори. Техническият директор на Facebook Майк Шрьопфер призна в блога си, че засегнатите от \"Кеймбридж Аналитика\" потребители на Facebook са 87 милиона, а не 50 милиона, както се говореше досега, предаде Франс прес. През 2014 г. \"Кеймбридж Аналитика\" е пуснала психологическа анкета във Facebook , на която отговорили 270 000 души и чрез нея получила достъп до личните данни на 87 милиона техни приятели. Това позволило на британската фирма да се сдобие с ценна база данни за разработване на алгоритъм за анализ на политическите предпочитания на избиратели преди да бъде наета от предизборния екип на Доналд Тръмп.", "date": "2018.04.05", "title": "Още разкрития около скандала с Facebook, Зукърбърг дава показания в Сената на САЩ"}
{"url": "http://standartnews.com/svyat/dashteryala_na_skripal_vsichko_e_razreshimo_vsichki_sa_zhivi-370184.html", "text": "Програмата \"60 минути\" на тв канала \"Россия 1\" публикува запис на телефонен разговор на Юлия Скрипал с братовчедката ѝ Виктория, съобщава РИА Новости. По време на разговора дъщерята на отровения Сергей Скрипал казва: \"Всичко е добре, всичко е разрешимо, всички се оправят, всички са живи\". Отговаряйки на въпрос за състоянието на баща си, Юлия разказва, че при него всичко е нормално и той в момента спи. Девойката също така отбелязва, че \"всички са в нормално здраве, на никого не се е случило нищо непоправимо\" и добавя, че скоро ще бъде изписана от болницата. Водещите на програмата обясняват, че Виктория Скрипал лично е предала записа на телефонния разговор, който се е провел снощи. При това те предупредиха, че не могат да потвърдят неговата автентичност. Миналата седмица от болницата в Солсбъри съобщиха, че състоянието на Юлия Скрипал се подобрява, тя може вече да говори, да се храни и да приема течности. Според официалните съобщения бащата Сергей Скрипал все още е в реанимация в \"критично, но стабилно състояние\".", "date": "2018.04.05", "title": "Дъщеряла на Скрипал: Всичко е разрешимо, всички са живи"}
{"url": "http://standartnews.com/svyat/yuliya_skripal_e_otkazala_pomoshtta_na_ruskoto_posolstvo-370192.html", "text": "Британското външно министерство заяви, че е предало на Юлия Скрипал, която е в момента в болницата след опита за отравяне в Солсбъри, предложението на руското посолство за консулска помощ, но тя не е приела, предава Reuters. 33-годишната Юлия Скрипал и баща ѝ Сергей бяха открити в безсъзнание в южния британски град Солсбъри на 4 март. Великобритания смята, че те са били отровени от Русия. Заявлението на британското външно министерство относно консулската помощ е публикувано скоро след пресконференция на руския посланик в Лондон Александър Яковенко, по време на която той заяви, че Русия иска консулски достъп до Юлия Скрипал. „Предадохме на Юлия Скрипал предложението на руското посолство за консулска помощ. Тя ще може да избере дали да приеме предложението, но засега не е направила така\", съобщава британското външно министерство.", "date": "2018.04.05", "title": "Юлия Скрипал е отказала помощта на руското посолство"}
{"url": "http://standartnews.com/balgariya/praznichen_trafik_160_000_avtomobili_se_iznasyat_ot_sofiya-370189.html", "text": "Най-натоварен ще е трафикът към 18.00 часа, а между 60 000 и 80 000 автомобила ще напуснат столицата, предупреди комисар Тенчо Тенев, началник на ,,Пътна полиция'' към СДВР, пред \"Фокус\" в последните часове на послединя работен ден преди Великденските празници. „На бул. „Цариградско шосе\" колегите са на ръчно регулиране, светофарната уредба е с включена жълта мигаща светлина. Стария път за Перник също е малко натоварен. Във всички останали участъци засега е нормално движението\", заяви комисар Тенев Той посочи, че днес около 18.00 часа трафикът в София ще бъде най-натоварен и приблизително между 60 000 и 80 000 автомобила ще напуснат столицата и още толкова в утрешния ден преди обяд, общо почти 160 000.", "date": "2018.04.05", "title": "ПРАЗНИЧЕН ТРАФИК: 160 000 автомобили се изнасят от София"}
{"url": "http://standartnews.com/balgariya/fandakova_iska_poveche_politseysko_prisastvie_v_sofiya-370173.html", "text": "Предизвикателствата пред сигурността на София са огромни, настоявам за повече полицейско присъствие във всички райони, включително кварталите. Сигурността за мен е водеща тема. Това каза по време на брифинг кметът на София Йорданка Фандъкова по повод опазването на обществената сигурност в София във връзка със сигурността в столицата. По думите ѝ анализите показват, че там, където има изградена система за наблюдение, престъпността спада с около 70%. „Тази година предвиждаме да продължи разширението на външното видео-наблюдение в училищата. Имаме средства да изградим такова в още 22 училища с над 300 ученици\", уточни кметът на Столична община и подчерта, че камери ще бъдат поставени и в такива зони на София, които са обозначени като рискови. „Миналата година монтирахме камери в „Красна поляна\", близо до Виетнамските общежития, в кв. „Миленков\", допълни още Фандъкова. Тя посочи още, че в „Западен парк\" ще бъде разположен допълнителен конен полицейски патрул, а повод за това е констатираното незаконно рязане на дървета.", "date": "2018.04.05", "title": "Фандъкова иска повече полицейско присъствие в София"}
{"url": "http://standartnews.com/balgariya/byagstvoto_ot_zatvora_e_osnovna_tema_v_narodnoto_sabranie-370165.html", "text": "Темата за бягството на от Софийския затвор на двама осъдени за убийства – Владимир Пелов и Радослав Колев, се очаква да бъде основна в Народното събрание днес, където опозицията поиска оставки от властта. От БСП настояват министърът на вътрешните работи и правосъдният министър да се разделят с постовете си като знак за поемане на отговорност за случилото се. Двамата министри обявиха пред депутатите вчера, че се работи по случая и го определиха като тежък инцидент. Валентин Радев пък призна, че от близо година държавата е знаела, че Пелов се готви за бягство. Вече е създадена комисия, която ще проучва казуса в синхрон с прокуратурата. Тя трябва да се произнесе до 12 април.", "date": "2018.04.05", "title": "Бягството от затвора е основна тема в Народното събрание"}
{"url": "http://standartnews.com/balgariya/novoosvetenoto_sveto_miro_be_premesteno_ot_sv_aleksandar_nevski_v_mirohranitelnitsata_na_svetiya_sinod-370167.html", "text": "Новоосветеното Свето миро бе преместено от патриаршеската катедрала \"Свети Александър Невски\" в мирохранителницата на Светия синод, където ще се съхранява в специални съдове. В началото на Страстната седмица, за първи път от девет години насам, започна мировареното, което продължи три денонощия. След края на Светата литургия новоосветеното масло бе преместено в Светия синод, откъдето ще се раздава на епархиите. На Велики понеделник Патриарх Неофит постави началото на мировареното, което продължи три дни и три нощи, през които свещеници непрекъснато разбъркваха съставките и не спираха да четат евангелски текстове. Това е осмото по ред варене в историята на Българската православна църква. Процедурата се извършва задължително по време на Страстната седмица и е необходима, когато наличните количества започнат да намаляват. Мироваренето е дълъг процес, който започва на Кръстопоклонна неделя с накисване на билките и завършва след три седмици и половина с освещаването на мирото на Велики четвъртък. Благоуханната смес съдържа повече от 30 съставки, сред които зехтин, бяло вино, етерични масла и светена вода. Използва се от църквата при кръщенета и освещаване на храмове.", "date": "2018.04.05", "title": "Новоосветеното Свето миро бе преместено от \"Св. Александър Невски\" в мирохранителницата на Светия синод"}
{"url": "http://standartnews.com/balgariya/mvr_ne_afishirayte_v_sotsialnite_mrezhi_ako_patuvate_prez_praznichnite_dni-370170.html", "text": "Не афиширайте в социалните мрежи, ако през идващите празнични дни около Великден ви предстои пътуване и няма да сте в дома си. Това препоръчват служители на МВР с цел превенция на кражбите. \"В случай, че отсъствате от дома си, е добре някой близък, роднина или съсед, на когото имате доверие, да наглежда имота\", препоръча оперативен служител от отдел \"Противодействие на криминалната престъпност\" в СДВР в ефира на БНТ. Сезонът на кражбите според масовото разбиране започва сега, защото хората оставят денем, а през лятото и нощем, прозорците на домовете си отворени, с което улесняват крадците, обясни той. По негови думи домовете ни не винаги са добре защитени във времето между 9:00 и 12:00 часа, когато повечето хора са на работа. \"Освен сутрин, наблюдаваме засилване на криминалната активност по отношение на кражби, в късните часове на денонощието - след 0:00 часа, когато хората спят или съвсем отсъстват от домашните си адреси\", допълни оперативният работник. Той обрисува два вида кражби, които извършват престъпниците. В единия случай те избират добре изглеждащи врати, които са здраво укрепени, хубава дограма - предпоставки, които говорят за това, че в дома би могло да има ценности. \"Другите, за съжаление, са по точна информация. Те правят проучване. Понякога се случва въпросните извършители дни, седмици, дори месеци да наблюдават по един или друг начин даден адрес\", каза още той. Оперативният работник препоръча да не оставяме отворени вратите и прозорците на дома си, когато отсъстваме.", "date": "2018.04.05", "title": "МВР: Не афиширайте в социалните мрежи, ако пътувате през празничните дни"}
{"url": "http://standartnews.com/balgariya/balgarite_izostavame_s_desetiletiya_po_otnoshenie_na_psihichnoto_zdrave-370166.html", "text": "Изоставаме с десетилетия по отношение на психичното здраве спрямо европейските страни. Необходимо е да взимаме пример от Запада, в който психолози и психотерапевти са лицензирани и регулирани и никой не може да ги имитира, а здравните каси осигуряват минимум 7 или 8 консултации с психотерапевт на нуждаещите се. Това констатират от Дружеството на психолозите у нас навръх професионалния си празник. Оттам смятат, че проблем се явява както начинът, по който се предоставят медицинските грижи, така и липсата на психологическа култура в огромна част от лекарите. Тревожността е основният психологически проблем, с който българинът се сблъсква, информират от дружеството, с уговорката, че за нея не са виновни само страдащите, но и системата. \"Изоставаме с десетилетия от европейските страни, където тези проблеми са решавани много години преди ние даже да започнем да говорим за това. Понякога се чувствам странно, когато попитаме нашите партньори за помощ и указания и те ни отговорят, че трябва да ни дадат текстове от началото на 20 век\", коментира д-р Пламен Димитров, председател на организацията. Оказва се, че са налице множество негативни промени и у подрастващите след появата на смартфоните като основна част от ежедневието им, добави Панайот Рандев, ръководител на секцията „психология в образованието\" в дружеството. \"Казано по-житейски, децата започнаха да изпростяват от гледна точка на структурата на своята личност, емоции, поведение\", посочи той.", "date": "2018.04.05", "title": "Българите изоставаме с десетилетия по отношение на психичното здраве"}
{"url": "http://standartnews.com/balgariya/evrostat_blizo_8000_mladi_balgari_sa_napusnali_vissheto_si_obrazovanie-370168.html", "text": "Близо 8 хиляди млади българи (или около 3,4 на сто от всички български студенти), са напуснали по различни причини висшето си образование през 2016 г., сочат данни от анализ на Евростат за младите европейци, напуснали следването си през въпросния период. Като основна причина за напускане на системата на висшето образование, според европейската статистика, се отчита незаинтересоваността на младежите да учат, както и желанието им да работят - около 25 процента или всеки четвърти прекъснал висшето си образование, както у нас, така и в ЕС. Според данни на НСИ за въпросния период, у нас в системата на висшето образование са се обучавали общо около 231 хиляди души, като от тях 31 хиляди са били в частни висши училища. През 2016 г. са завършили различни степени на висшето си образование 60 383 души, от които 23 хиляди мъже и над 37 хиляди жени. Най-много от завършилите са били със степен \"бакалавър\" - близо 31 хиляди души, следвани от магистрите - 26 хиляди, професионалните бакалаври - 2 400 и докторантите - над 1 400 души. Напусналите младежи в частните висши училища през 2016 г. са били около 3 хиляди, а останалите 5 хиляди са напуснали системата на държавните висши училища. Най-предпочитаните специалности у нас са били в областта на здравеопазването - близо 27 на сто от всички студенти, следвани от стопанските науки и администрацията - 18 процента и право - 12 процента. Най-нисък е бил делът на студентите, обучаващи се в специалност журналистика - 0,4 на сто, природни науки - 0,3 на сто и математика - 0,1 на сто. Над 3 милиона младежи в ЕС са били в университет или в колежа, но са преустановили обучението си в даден момент, според проучването на Евростат. Почти 30 милиона млади хора в ЕС, обаче са завършили висшето си образование през същия период, отчита европейската статистика. Всеки четвърти млад европеец (25 процента), напуснал висшето си образование, посочва като причина за това желанието си да започне работа, за сметка на следването. Други 22 процента от напускащите системата на висшето образование посочват незаинтересованост от следването; около 18 процента споделят, че имат съществени затруднения при обучението си; около 17 процента напускат по семейни или финансови причини, отчита Евростат. Като брой най-висок е делът на напускащите системата на висшето образование във Франция - близо 1,2 милиона души. Следват - Италия (523 хиляди), Великобритания - 404 хиляди, Полша - 200 хиляди, Германия - 165 хиляди и др. В съседна Гърция са напуснали висшето си образование около 15 хиляди души, в Румъния - около 8 хиляди, а в Турция - 575 хиляди, отчита Евростат. Най-малко са напусналите системата на висшето образование в Исландия - едва около 4 хиляди души.", "date": "2018.04.05", "title": "Евростат: Близо 8000 млади българи са напуснали висшето си образование"}
{"url": "http://standartnews.com/balgariya/v_bachkovskiya_manastir_boyadisaha_hilyadi_yaytsa-370172.html", "text": "Хиляди великденски яйца бяха боядисани днес в Бачковския манастир. Те ще бъдат раздадени на всички, които ще посрещнат Христовото възкресение в обителта. Те ще бъдат раздадени с козунак в събота срещу неделя през нощта.", "date": "2018.04.05", "title": "В Бачковския манастир боядисаха хиляди яйца"}
{"url": "http://standartnews.com/balgariya/ot_utre_spirat_kamionite_po_naynatovarenite_patishta-370164.html", "text": "В последния работен ден преди четирите почивни дни за Великден, от 16.00 ч. до 20.00 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция\", която следи и предприема необходимите действия за организацията на трафика, съобщават от пресцентъра на Агенция „Пътна инфраструктура\". Движението на МПС над 12 тона ще е ограничено по следните пътни направления: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - София; • път I-1 - етапна връзка на лот 2 на АМ „Струма\" при Благоевград - ГКПП „Кулата\"; • път I-4 п. в. „Коритна\" - Велико Търново - Шумен; • път I-5 Русе - Велико Търново; • път I-8 ГКПП „Калотина\" - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Тежкотоварните превозни средства ще бъдат ограничени и в последния почивен ден - 9 април (понеделник), от 14.00 ч. до 20.00 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово\" до кръстовище „Драгичево\". На 9 април (понеделник) от 10 ч. до 20 ч. в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин\". По време на Великденските празници ремонтни дейности няма да се извършват, за да не се затруднява трафикът и шофьорите да пътуват спокойно. Единствено, ако е необходимо ще се предприемат спешни и неотложни дейности, свързани с безопасността на движение. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни през 2018 г. в приложения линк - http://www.api.bg/index.php/bg/karti/karta-12t-praznici-2018/.", "date": "2018.04.05", "title": "От утре: Спират камионите по най-натоваренитe пътища"}
{"url": "http://standartnews.com/balgariya/ogranichavat_skorostta_na_trakiya_do_90_kmch-370183.html", "text": "До 90 км/ч. се ограничава скоростта на движение по автомагистрала \"Тракия\" в участъка от 134-ти до 156-ти километър на територията на област Пловдив, съобщиха от \"Агенция пътна инфраструктура (АПИ). Целта е повишаване безопасността на движение в участъка, който не е основно ремонтиран от построяването му през 1995 г. През тази година предстоят ремонтни дейности в отсечката. Предвидено е обновяване на пътната настилка, полагане на хоризонтална маркировка, ремонт на пътни съоръжения, подмяна на ограничителните системи и пътни знаци и др. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.04.05", "title": "Ограничават скоростта на \"Тракия\" до 90 км/ч"}
{"url": "http://standartnews.com/balgariya/nadziratelite_v_zatvorite_shte_vazobnovyavat_protestite-370174.html", "text": "Синдикатът на надзирателите в затворите обмисля да възобнови протестите. Това става ясно от отворено писмо до премиера, председателя на НС, правосъдния министър, главния прокурор и всички параламентарно представени партии, съобщи БТА. Повод за писмото е \"създалата се истерия\". Удобството не може да бъде водещо, нашата кауза е връщането на достойнството и честта на професията. Парите, за исканото от нас увеличение на трудовите възнаграждения не заместват нашето здраве и живот, пишат в писмото надзирателите. Те настояват за механизъм за решаване на проблемите, който да бъде задействан не от конкретни събития, нито пък да бъде политизиран, както в случая.", "date": "2018.04.05", "title": "Надзирателите в затворите ще възобновяват протестите"}
{"url": "http://standartnews.com/balgariya/pravitelstvoto_odobri_krastin_za_poslanik_v_moskva-370178.html", "text": "Правителството одобри назначаването на Атанас Кръстин за нов посланик в Москва, информира БГНЕС. Решението е взето на закрито заседание. От пресслужата на Министерски съвет заявиха, че подобни решения се вземат на закрити заседания и официално съобщение, ако има такова, ще бъде обявено по-късно. Досега Атанас Кръстин бе Секретар по външна политика на президента Румен Радев.", "date": "2018.04.05", "title": "Правителството одобри Кръстин за посланик в Москва"}
{"url": "http://standartnews.com/balgariya/golyamoto_patuvane_zapochna_natovaren_trafik_po_magistralite_i_granitsite-370158.html", "text": "Голямото великденско пътуване започва в четвъртък. Пътна полиция предупреждава за натоварен трафик по всички магистрали, изходите към Гърция и Сърбия, както и трасето от Русе към Хасково. Само от столицата се очаква да излязат около 200 хиляди автомобила. Навсякъде са разположени патрули, работят и всички налични стационарни и мобилни камери за скорост. Гранична полиция пък ще ангажира всички възможни свои ресурси по основните пунктове, най-вече \"Кулата\" и \"Калотина\". В последния работен ден преди четирите почивни спират тировете. От 16 ч. до 20 ч. се ограничава движението на камионите над 12 тона по автомагистралите и най-натоваренитe пътища. \"В момента имаме заявени 60 извънредни автобуса. Очакваме до петък те да станат около 90, защото има много желаещи да пътуват\", посочи за \"Здравей, България\" Иван Мирославов, изпълнителен директор на Централна автогара „София\".", "date": "2018.04.05", "title": "ГОЛЯМОТО ПЪТУВАНЕ ЗАПОЧНА: Натоварен трафик по магистралите и границите"}
{"url": "http://standartnews.com/balgariya/rumen_radev_priema_vitsepremiera_po_vaprosite_na_evrointegratsiyata_na_moldova-370160.html", "text": "Президентът Румен Радев ще проведе среща със заместник министър-председателя по въпросите на европейската интеграция на Република Молдова Юрие Лянка. Това съобщиха от прессекретариата на държавния глава. Юрие Лянка е бил министър-председател на Република Молдова (2013-2015), вицепремиер и министър на външните работи и европейската интеграция (2009-2013) и заместник-председател на парламента (2017-2018). Майка му е българка.", "date": "2018.04.05", "title": "Румен Радев приема вицепремиера по въпросите на евроинтеграцията на Молдова"}
{"url": "http://standartnews.com/balgariya/gerb_atakuva_kmeta_na_mezdra_i_za_chistka_v_administratsiyata-370181.html", "text": "Пореден сблъсък между ГЕРБ и БСП  заради кметове на левицата. След като вчера сезираха прокуратурата за  нередности от страна на  кмета на Мездра  инж. Генади Събков при изграждане на спортна зала, днес управляващите обвиниха  Събков, че за две години и половина управление е подменил повече от половината  служители в общинската администрация с партийни и семейни назначения, уточни БНР. „Голяма част от тези  хора наистина са назначени без всякакъв конкурс. Това е, за пореден път,  доказване на една голяма шуробаджанащина на чисто партиен принцип, както БСП го  умее\", заяви Александър Иванов от ГЕРБ. От БСП отхвърлиха обвиненията.  Депутатът Георги Свиленски коментира, че още преди две години кметът на Мездра  е сезирал прокуратурата за нередности при изграждането на спортната зала: „Явно колегите от ГЕРБ  са решили, че трябва да започнат тяхната предизборна кампания за местни избори  2019 година с компрометиране на различни кметове на БСП. В тази ситуация, ние  категорично заявяваме, че заставаме зад всеки един кмет, който работи в интерес  на общината\".", "date": "2018.04.05", "title": "ГЕРБ атакува кмета на Мездра и за чистка в администрацията"}
{"url": "http://standartnews.com/balgariya/tsacheva_vidya_prestapni_nebrezhnosti_i_propuski_v_sofiyskiya_zatvor_obnovena-370163.html", "text": "\"От видяното вчера, при прегледа на записите от камерите, има престъпна небрежност по отношение изпълнение на задължения. Какви конкретно трябва да се установи в хода на разследването.\" Това каза пред журналисти в Народното събрание министърът на правосъдието Цецка Цачева за случая с двамата затворници, които избягаха от Централния софийски затвор. „Необяснимо е как при режима, правилата, заповедите за разрешени вещи, затворниците са се оказали въоръжени. Особено Пелов, който е с огнестрелно оръжие\", посочи тя и потвърди, че е била изненадана от това, което е видяла на записа. „След като се запознах със ситуацията информирах министър-председателя и по негово предложение, с което изцяло съм съгласна, поисках оставките на временно изпълняващия длъжността гл. директор на ГД „Изпълнение на наказанията\" и на директора на затвора\", обясни Цецка Цачева. „Двамата изразиха готовност за оставка, коректно е. Това са мъже, които знаят как се носи отговорност при пряко неизпълнение на функции и задачи\", каза още тя. Цачева разкри и подробности около двамата избягали затворници. Електронна игра тетрис е получил Владимир Пелов, преди да избяга. Влязъл е в помещението въоръжен, няма как оръжието да е било в пратката, пратките се проверяват. \"Първата ми реакция беше на гняв как е възможно това да се случи - в рамките на 2 минути от един от най-добре охраняваните затвори посред бял ден да избягат затворници\", каза Цачева пред Би Ти Ви. Как в затвор се извършва въоръжено бягство, как е внесено оръжието, изреди тя част от будещите възмущение въпроси. Двамата рецидивисти бегълци са наказвани многократно за ползването на мобилни телефони в затвора. Пост №1 - външният, който е единственият въоръжен пост, ги пресреща, но те го повалят, след това служителят преценява, че извън затвора е опасно да стреля по улицата, където минават хора и автомобили, обясни Цачева. \"Във всеки момент, в който министър-председателят г-н Борисов ми поиска оставката, аз ще я дам. Но министърът на правосъдието има задължение общо ръководство и контрол. Ако считате, че оставката на един министър, на втори министър би решил въпроса, това би било много леко решение. Иначе най-лесното за мен е да си подам оставката\", изреди Цачева. Тя напомни от колко дълги години са проблемите в системата. Проблемът не е само в средствата, но и заради организацията и липсата на човешки потенциал. Цецка Цачева ще мисли и дали да награди чистачката, която изтичала след затворниците по време на бягството им от затвора. \"И по този въпрос ще помисля след празниците\", каза с усмивка Цачева.", "date": "2018.04.05", "title": "Цачева видя престъпни небрежности и пропуски в Софийския затвор /ОБНОВЕНА/"}
{"url": "http://standartnews.com/balgariya/zemetresenie_udari_kray_razlog-370159.html", "text": "Лек трус е регистриран вчера в 19.06 часа в района на Разлог. Това сочи справка на сайта на Националния Институт по геофизика, геодезия и география към БАН. Земетресението е с магнитуд 2.1 по скалата на Рихтер.", "date": "2018.04.05", "title": "Земетресение удари край Разлог"}
{"url": "http://standartnews.com/balgariya/treti_den_tarsyat_begaltsite_ot_tsentralniya_sofiyski_zatvor-370156.html", "text": "Трети ден вече няма следа от двамата опасни престъпници, избягали от Централния софийски затвор. Издирването продължава. То вече е общонационално. Владимир Пелов и Радослав Колев избягаха през централния входа на затвора, след като отишли да вземат пратка в специалното помещение за тази цел, където нападнали и заплашили надзирателя. Според криминалистите бегълците са агресивни, въоръжени и опасни. Вчера беше задържан и синът на Пелов, който отказа да сътрудничи на разследващите. Заради скандалното бягство по разпореждане на премиера Бойко Борисов министърът на правосъдието Цецка Цачева поиска оставките на временно преназначения на длъжността главен директор на Главна дирекция \"Изпълнение на наказанията\" Свилен Цветанов и на началника на затвора в София Петър Кръстев.", "date": "2018.04.05", "title": "Трети ден търсят бегълците от Централния софийски затвор"}
{"url": "http://standartnews.com/balgariya/vnimanie_ne_yazhte_agneshkoto_i_yaytsata_navednazh-370143.html", "text": "След броени дни е Великден, а за повечето хора това означава богата трапеза, алкохол и често пъти преяждане. Дългото заседяване на масата, безразборното тъпчене с месо, козунаци и яйца често пъти води до това празникът да завърши с болки в корема и общо неразположение. Приемането на много калории от различни храни затруднява работата на храносмилателната система и натоварва жлъчката, панкреаса и черния дроб. Можете да се радвате на вкусната храна и празника, ако следвате няколко прости правила. Първото и най-важното, разбира се, е да не се тъпчете и да ядете, когато сте гладни. Идеята е да ядете бавно. Празници са и за никъде не бързаме. Припомнете си старото правило, че всяка хапка се дъвче поне 20 пъти и се старайте да го спазвате. Така ще изкарате подобаващо дълго време на масата, а в същото време ще сте заситени без да сте прекалили с храната. Една от най-важните стъпки, за да не се преяжда също така е да не се яде, освен ако не си гладен. Дори да се чувствате изкушени от аромата или вида на храната, опитайте се да не я консумирате. Изпийте чаша вода и седнете на масата, когато огладнеете. За да не преяждате, започнете първо със здравословните храни. Зеленчуците имат повече фибри, отколкото въглехидратните храни като ориз или картофи. Изяжте първо зеленчуците и след това хапнете от останалите храни в чинията си. Внимавайте с агнешкото, което е традиционно блюдо по Великден. Ограничете количеството месо, което ядете и по възможност го консумирайте студено, тъй като така ще можете да отстраните лоените части. Специалистите съветват също така яйцата и агнешкото да не се приемат на едно и също хранене. Месото например сервирайте за обяд, а яйцето оставете за закуска или за вечеря. На масата е добре да има голяма салата, за да даде възможност на организма да се засити, без да се натоварва излишно. Може да сложите в чинията и картофки, но не пържени, както и купа със задушени зеленчуци. Колкото и да е вкусен козунакът, с него също трябва да се внимава и да не се прекалява с повече от 2-3 филийки за деня. Добре е той също да не се комбинира с друга тежка и по-мазна храна. Причината е, че най-често домашните великденски хлябове се правят с повече масло или мас, в зависимост от рецептата и с много яйца. А когато наредим и 2 сварени яйца до козунака, то със сигурност ще натоварим жлъчката. Между приема на тези два вида храни трябва да има поне два часа пауза. На стомаха му е необходимо време, за да сигнализира, че е пълен. Затова когато се храните, яжте бавно и правете кратки паузи между хапките. Така стомахът ще има време да сигнализира на мозъка, че е пълен и няма да преядете. Не забравяйте да пиете вода. Но не по време на храненето или веднага след това. Изпийте поне 1 или 2 чаши вода няколко минути преди ядене. Водата заема пространство в стомаха и създава усещана за ситост, което след това ще ви накара да консумирате по-малко храна, като така ще избегнете преяждането. Не пийте много вода с храната, тъй като ще затрудните храносмилателната система. Другият начин да се спасите от преяждането или да облекчите последствията от него е да се движите, колкото може повече. Обикновено няма как да идем на фитнес или да излезем да тичаме един час в парка, защото роднините ще се засегнат. Но пък винаги можете да предложите услугите си да идете до магазина или близкия пазар, да изхвърлите боклука или да разходите кучето. А повярвайте дори и едно ходене до магазина може да е 20-25 минутна разходка, ако се объркате и обиколите 2-3 пъти района.", "date": "2018.04.05", "title": "ВНИМАНИЕ! Не яжте агнешкото и яйцата наведнъж"}
{"url": "http://standartnews.com/balgariya/ako_nyama_smirenie_ot_chudesata_mozhe_da_se_povredim_duhovno-370153.html", "text": "- След десетилетията на потискане на вярата, духовният живот у нас постепенно започна да се съживява, мнозина пристъпиха към храма, но и досега повечето вярващи нямат църковна култура. Нормален е стремежът да се докоснем до светините, да отидем в храма за празниците, да идем на  поклонение. Но хората, които нямат църковна култура, са объркани от много неща и често пренебрегват същността за сметка на формата. Те казват: \"би било хубаво да се венчаем в \"Св. Александър Невски\", най-добре би било да се кръстим в някой голям и известен манастир\". Но това се нарича духовна безвкусица. Трябва да се венчаеш и да бъдеш кръстен в своята енорийска църква, както е било някога. Също и празниците Рождество и Възкресение трябва да бъдат посрещнати у дома. Тези празници са тихи, спокойни и не трябва да бъдат претоварени с пътуване или важни дела. Само в енорийската си църква имаме възможност да се помолим спокойно. Другото е съвременно псевдо-църковно вярване, че на тези празници трябва да отиде някъде, където има най-много хора, в центъра на събитията. Великден  трябва да посрещаме у дома си. - Това наистина привлича както обикновения поклонник, така и по-екзалтираните  натури. Но в същото време нашите велики светци като преп. Йоан Рилски и св. патр. Евтимий не са и помисляли за Благодатния огън. Те служели в храма службата, която се полага по устава на църквата. Целта на християнския живот и радостта на пребиваването в църквата е преди всичко съединението с Бога. Това е възможно чрез добрите дела, прощаване на обидите, дареното за храма или за бедните, молитвата, участието в църковните тайнства. Наистина не разбирам защо християните толкова държат да присъстват в момента на слизането на Благодатния огън или, както още се нарича, чина на Светата Светлина. За 15-годишното ми монашеско служение никога не ми е идвало на ум, че трябва на Великден да изоставя своя манастир и да отида някъде за специална благодат. Освен това чудеса в Църквата се случват много често. В храма всяка сутрин се извършва св. Евхаристия - тайнството, при което се освещават хляба и виното и с молитвата на вярващите и свещенодействието на свещеника Божията благодат ги превръща в Тялото и Кръвта Христови. И ние се причастяваме с тях. Какво може да бъде по-голямо чудо от това и кое може да ни приобщи повече с Бога, ако не причастието. Нали е казано: \"Който яде Моята плът и пие Моята кръв, пребъдва в Мене, и Аз в него\" (Йоан 6:56)\". Да посетиш Йерусалим и храма на Божи гроб на Велика събота, когато става слизането на Светата Светлина, не е задължително условие за спасението на душата. За мнозина това е някакво духовно развлечение, а понякога и нездраво любопитство. - Ако се обърнем към богословите от древността, а и от наши дни, ще ни се изясни, че търсенето на чудеса е израз на пълна заблуда в духовния живот. Ние трябва да търсим чистота на сърцето и преди всичко покаяние, правилна и искрена молитва, трябва да търсим тези около нас, които живеят зле и на които сме длъжни да помогнем. А да търсим чудо е от областта на нездравата духовност. Светите отци ни предупреждават, че от чудесата трябва се бяга, т. е. да се избягват. И само човек, който е духовно неграмотен, може да тича след чудеса. Когато Самият Христос извърши чудо пред Петър, преди да го призове за Свой ученик, той падна по лице на земята и Го молеше да Си иде от него, защото е грешен човек. Петър вярваше, че е напълно недостоен пред него да се яви Господ. Всички светии са избягвали чудеса, защото ако няма истинско смирение, от тях може духовно да се повредим и да погинем. Един отшелник живеел някъде в планините и изведнъж видял пътечка към небето, изтъкана от лунна или слънчева светлина. Той трябвало да си помисли: \"Нима аз съм праведен човек? На мене трябва да ми се яви пътечка към ада, а не към рая.\" Но  бил без истинско смирение, тръгнал по лъжовната пътечка, паднал от скалата и се пребил. Това е било бесовска илюзия. Такива истории изобилстват в Патерика. Ето защо търсенето на чудо при нашата гордост е проява на лош вкус, това е  духовно невъзпитание  или просто празно любопитство, което води човека по лъжлив път. - Намирам, че е некоректно този въпрос да се задава на когото и да било. Известно е, че многократно са питали за това светейшия  Йерусалимски патриарх Теофил. А ето, в Евангелието Христос смъмри фарисеите, които търсеха знамения! Не това трябва да се търси - човек трябва да се радва на Възкръсналия Христос. Велико чудо е Евхаристията, но също е некоректно да се пита: \"Как хлябът става Тяло Христово по време на Евхаристията. И защо не се превръща в истинска плът, а виното -  в чиста кръв?\" В края на краищата, Светите дарове остават под формата на хляб и вино и толкова! Що се отнася до Благодатния Огън, някои казват, че това е свръхестествено чудо, което се случва по традиционния  църковен календар и че именно фактът на слизането на Благодатния огън доказва истинността на Православието. Аз обаче мисля, че наличието на любов потвърждава кои са истинските Христовите ученици: \"По това ще познаят всички, че сте Мои ученици, ако имате любов помежду си \"(Йоан 13:35). Други казват, че няма нищо специално в Светия Огън, че това е литургичен обред, по време на който се четат специални молитви и се запалва огън. Описанието на този чин може да се намери на сайта на Йерусалимската патриаршия - това е част от вечерната служба на Велика събота. В миналото тя се е извършвала непосредствено преди  началото на Възкресната утреня. Сега е в 2 часа следобед на Велика събота. Аз въобще не се интересувам от такива чудеса. Интересни са ми и ме впечатляват чудеса от друг вид: как в бившите атеистични държави хората започнаха да възстановяват храмове, да се молят на Бог, да кръщават децата си, да идват на неделните служби,  да четат и да издават  църковна  литература - за мен това е истинско чудо. И ще повторя: голямо чудо е Евхаристията, която се извършва всеки ден в нашите храмове и ни съединява със Самия Христос. Също така човек, когото са обидили, оклеветили, поругали, а той не е започнал да си отмъщава и е простил на тези, които са го обидили - това за мен е прекалено голямо чудо. Но чудесата от този вид  някак си не се забелязват. Дали има чудо на Велика събота - може да отговори Йерусалимския патриарх. Той влиза в Кувуклията (параклиса над Гроба Господен в големия храм на Божи гроб в Йерусалим). Но да се задава такъв въпрос не е коректно. За мен този Огън е свещен във всеки случай, все едно как се появява. Не се питам кой запалва свещите: Бог, Ангел или Патриархът. Чул съм за една поучителна история за арабско момче. То държало в ръцете си свещи и по време на молитвата на патриарха те се запалили сами. Но детето угасило свещите, защото патриархът все още не бил изнесъл Огъня. В това виждам такава духовна простота и висота, такова смирение пред Бога и Църквата, каквото могат да имат само велики светци. И дори и в този свещен миг на това свято място Огънят да бъде запален от човешки ръце, той не би станал по-малко свещен, отколкото ако е слязъл от небето. По думите на един светогорски духовник, в случая с Благодатния огън \"става дума за естествена, природна  светлина, но молитвата, която се чете от Патриарха или някой заместващ го архиерей, освещава тази естествена светлина и вследствие на това огънят има благодатта на Светата Светлина\". Молитвите имат силата да освещават естествената светлина и тя става свръхестествена светлина. В тези молитви става дума за това, че \"Христос е светлината на истината\", че \"светлината на Христос осветява всичко\". Когато станало Възкресението Христово, то и тогава се видяла светлина, не просто пламък, а Божествената светлина. Но ние, хората, винаги се опитваме да заместим Живия Бог с Неговия образ. Неговата икона - по-удобно ни е да се молим така, по-лесно е за ограниченото ни съзнание. Както имаме Тялото и Кръвта Христови под формата на хляб и вино, така и Божествената Светлина се представя под формата на Огън, който всъщност можем реално да видим и даже сами да запалим. Чрез този \"огън\" се освещават душите и телата ни и това става чрез нашата човешка способност да усещаме. Господ ни е устроил така, че да получаваме спасителна благодат и да освещаваме нашите телесни и душевни  чувства чрез материални реалности, които символизират духовното. Ето защо ние се докосваме до този Огън, държим свещите в ръцете си, за да получим освещение чрез Огъня, който е осветен от благодатта на животворния Гроб Господен и молитвата на Църквата.", "date": "2018.04.05", "title": "Ако няма смирение, от чудесата може да се повредим духовно"}
{"url": "http://standartnews.com/balgariya/valentin_radev_pelov_mozhe_bi_shteshe_da_izbyaga_2017a_ako_ne_byahme_podali_signal-370162.html", "text": "\"Пелов може би е щял да избяга миналата година, ако не бяхме подали сигнал. Бягството му може би е било предотвратено миналата година\". Така вътрешният министър Валентин Радев коментира факта, че МВР още от 2017-а е имало информация за планирано бягство на един от двамата рецидивисти. \"Дали сме съответната информация на затвора и те може би са предотвратили бягството му миналата година. Може би иначе е щял да избяга тогава\", заяви той за \"Здравей, България\". Той поясни, че задачата на министерството на вътрешните работи само да подаде сигнала към затворническите власти. Относно твърденията, че само една чистачка е опитала да спре бягството на двамата рецидивисти, Радев заяви: \"Не е така с тази чистачка. Всички така го казвате. Има и един социален работник. Той е служител на затвора и се е затичал след тях. Те са стреляли срещу него. Чистачката не е осъзнавала какво се случва. Жената е искала да види и тя, защото не е повярвала какво се случва\". Той обясни, че служителите на територията на затвора са били невъоръжени, защото такива са правилата. Според него повишаването на заплатите на надзирателите ще спомогне за прекратяване на корупцията и наемане на по-качествени служители, На фона на случая отпреди няколко седмици, когато цял самолет с пътници от Париж премина граничния пункт на Летище София без проверка, Радев заяви: \"Няма да си давам оценка дали се справяме или не. Оценките са дадени от нашите партньори. Те казват, че се справяме повече от добре\".", "date": "2018.04.05", "title": "Валентин Радев: Пелов може би щеше да избяга 2017-а, ако не бяхме подали сигнал"}
{"url": "http://standartnews.com/balgariya/gramotevitsi_na_zapad-370138.html", "text": "Днес облачността отново ще се увеличи. След обяд над западните и централните райони ще се развива купесто-дъждовна облачност и ще има краткотрайни валежи от дъжд с гръмотевици. Ще е почти тихо. Ще се задържи топло, с минимални температури от 4 до 9 градуса, максимални между 20 и 25 градуса. Атмосферното налягане ще се понижава и ще е по-ниско от средното за април.", "date": "2018.04.05", "title": "Гръмотевици на запад"}
{"url": "http://standartnews.com/balgariya/veliki_chetvartak_e_nayvazhniyat_den_ot_strastnata_sedmitsa-370155.html", "text": "Днес е Велики четвъртък. Денят е наситен със символика, библейски събития и народни поверия. В свещенната книга за всички християни пише, че на четвъртия ден от Страстната седмица Исус Христос извършил пасха в дома на един жител на Йерусалим. Преди вечерята Той умил краката на апостолите и казал: ''Не дойдох да служа, а да послужа''. Едно от основополагащите евангелски събития е Тайната вечеря. Исус умил краката на всеки от своите ученици, предавайки им най-ценния урок – за смирението. След като завещал новата заповед за любов към всички, Христос явил на учениците Си, че ще бъде предаден. В недоумение те питали, кой ще стори това. Запитал и Иуда, и Христос му отвърнал тъй кротко, че другите не разбрали. След вечерята Христос взел хляба, разчупил го и раздал на учениците си с думите: \"Вземете, яжте, това е моето тяло!\". После вдигнал чашата с червено вино и казал: \"Пийте от нея всички. Това е моята кръв. Кръвта на Новия Завет, която се пролива за опрощаване на греховете.\" Установено е тайното свето причастие. След вечерята Христос с апостолите отишъл в Гетсиманската градина, дето се молил до идването на предателя. Според народните обичаи, на този ден рано сутрин се боядисват великденските яйца - традицията позволява, освен на Велики четвъртък, обредните яйца да се приготвят и на Велика събота. Първото яйце трябва да бъде червено. С него се прави кръстен знак върху челата на децата, а после и на всички останали от семейството. Това яйце се оставя настрана от другите и се подменя с миналогодишното, което досега е стояло в къщата, за да носи здраве, радост и щастие на нейните обитатели. Яйцето се пази, за да носи късмет. Следващото яйце също е червено - то се оставя в църквата в събота вечерта, след празничната литургия, която продължава след полунощ, или на другия ден. Червените яйца са символ на Христовата мъчения. На Велики четвъртък се подновява и квасът и се замесва тестото за великденските хлябове. Те носят най-разнообразни названия из България: великденски кравай, богова пита, кошара, харман, квасник, яйченик, плетеница или кукла. Обикновено се украсяват с нечетен брой червени или бели яйца и усукано около тях тесто. Жените приготвят и по-малки великденски хлебчета с по едно червено яйце в средата, които се дават на първия гостенин, на кумовете, и на роднини. В четвъртък вечерта се служи утренята на Велики петък, когато се четат така наречените Дванадесет евангелия, т.е. дванадесетте откъса от Евангелието, разказващи за Христовите страдания. На този ден свещенослужителите изнасят кръста от олтара, което символизира носенето му от Христос към Голгота. По време на маслосвета, всеки желаещ мирянин бива помазан с елей за здраве.", "date": "2018.04.05", "title": "Велики четвъртък е най-важният ден от Страстната седмица"}
