{"url": "https://www.standartnews.com/lifestyle/kim-kardashiyan-oglavi-koritsata-na-vogue-400269.html", "text": "Ким Кардашиян оглави корицата на арабския „Vogue“. Интервюто за списанието бе проведено от нейния съпруг Кание Уест. В него риалити звездата признава, че си е загубила времето през годините в срещи с други мъже, вместо веднага да установи връзка с рапъра. Кардашиян и Уест се познават от 2003-а, но за първи път излязоха романтично през 2012-а. През това време тя имаше няколко неуспешни флирта, включително и 72-дневен брак с бившия баскетболист Крис Хъмфрис. „Аз винаги се опитвам да се поуча от грешките си. Още на първата ни среща ме хвана яд, че не го бяхме сторили по-рано“, коментира Ким. Самият Кание е споделял в миналото, че през тези 9 години той не се е отказал от нея, защото е знаел, че тя ще бъде неговото момиче.", "date": "2019.08.26", "title": "Ким Кардашиян се появи на корицата на Vogue"}
{"url": "https://standartnews.com/regionalni/zadrzhakha-45-godishen-za-khuliganstvo-400252.html", "text": "За хулигански действия при провеждане на вътрешни избори на политическа сила в крумовградското село Кандилка 45-годишен е задържан на 25 август в РУ-Крумовград, съобщават от ОД на МВР Кърджали. При възникнал спор по време на изборния процес мъжът влязъл в помещението за гласуване и счупил урната. По случая се извършва проверка по чл.325, ал.1 от Наказателния кодекс за хулиганство от група „Охранителна полиция“ в управлението.    ", "date": "2019.08.26", "title": "Задържаха 45-годишен за хулиганство"}
{"url": "https://standartnews.com/regionalni/obshchina-otkupuva-chastni-tereni-v-imeto-na-biznesa-400238.html", "text": "Кметът на Стара Загора Живко Тодоров е подписал договора за откупване на частни терени на територията на бившия Азотноторов завод в града, съобщиха днес от общината. Изкупуването на терените, които са част от пътната инфраструктура на теритотрията на бившия завод, стана възможно благодарение на подкрепата на правителството. То предостави на общината безвъзмездно 300 хил. лева, за да бъде променена собствеността на частните имоти. Казусът с ограничения достъп до частните улици, който затрудняваше близо 80 фирми, работещи в района на бившето АТЗ, възниква след приватизация на обособени части от завода.  \r\n   По инициатива на старозагорския градоначалник през май премиерът Бойко Борисов се запозна на място с проблема и  разговоря с ръководствата на фирмите. Тогава е взето и решението за финансова помощ на общината от държавата за изкупуване на частните поземленит имоти с обща площ над 83 хил. кв. м. През юли местинтя парламент на старозагорци даде съгласието си за изкупуване на тези терени. Така  сделката, която ще стимулира местната икономика и ще даде възможност за инвестиции на фирмите, които са базирани в района на АТЗ, стана факт.  ", "date": "2019.08.26", "title": "Община откупува частни  терени в името на бизнеса"}
{"url": "https://www.standartnews.com/sport/botev-vr-obrna-etr-s-21-400294.html", "text": "Ботев (Вр) победи Етър с 2:1 в последния мач от седмия кръг на efbet Лига. Във Враца гостите от Велико Търново поведоха с гол на най-добрия си нападател Дани Младенов (21). За него това бе седмо попадение от началото на сезона. Домакините обърнаха мача с два гола на Валери Домовчийски (67, 84). След мача звездата на Ботев (Вр) Валери Божинов заяви, че до края на седмицата ще стане ясно дали ще премине в голям турски клуб. Ако не се стигне до трансфер той ще остане в Ботев до края на сезона. \"Нашият отбор желаеше повече победата, с изключение на първите 30 минути. Направихме корекции и се получи. Важен е резултатът. Момчетата дават сърце и душа и се получи. Усещам леко напрежение в отбора. Това се получава от резултатите е точковия актив. Ние трябва да имаме по-голям хъс и характер за победа. Това трябва да бъде наш стил. В самото начало нямаше битка в средата на терена. След промените се получи точно това. Момчетата се раздадоха до самия край. Агресията, борбата и желанието е стил на отбора\", коментира след мача Сашо Ангелов, треньор на Ботев (Вр). ", "date": "2019.08.26", "title": "Ботев (Вр) обърна Етър с 2:1"}
{"url": "https://standartnews.com/regionalni/tsvetna-mozayka-shche-krasi-tsentra-na-smyadovo-400275.html", "text": "\r\n  „Птици в градина“ - така се нарича новият проект на Петя Мод, по който майсторката на цветни мозайки работи в Смядово. Двете пана, с обща площ 17 кв. м, ще бъдат монтирани в пространството на новата търговска улица в центъра на града. Хилядите парченца цветна керамика и стъкло ще оформят новата визия на ларгото в Смядово и ще го направят по-красив и приветлив.  \r\n „Надявам се птиците и цветята да създават настроение и да направят търговския център по-привлекателно място за жителите и гостите на Смядово “,  каза пред Радио Шумен Петя Мод. Това е вторият и съвместен проект с община Смядово. Миналата година мозайки на майсторката грейнаха на оградата на училището в града.  \r\n   Цветните пана в центъра на града трябва да бъдат готови и монтирани в началото на септември, когато се очаква да приключи и ремонтът на търговската улица. Тя ще бъде с изцяло нова модерна настилка, с ново улично осветление и зелени кътове от  декоративни дръвчета и храсти.  \r\nФото - Радио Шумен", "date": "2019.08.26", "title": "Цветна мозайка ще краси центъра на Смядово"}
{"url": "https://standartnews.com/regionalni/srtsati-mladi-obnovyavat-startsevo-400258.html", "text": "Те са млади, уверени, сърцати. И преди всичко отдадени на родното си Старцево. Невероятно красивото родопско село, което се намира близо до Златоград, привлича като магнит всички не само с уникалната си природа, но най-вече с хората. \r\nМая, Александър, Ева, Пламен, Слави, Ники и още куп техни приятели мечтаят да видят Старцево като туристическа дестинация. Най-голямото село в област Смолян, а може би и в цяла България има всички дадености за това - планина, чист въздух, лечебна вода. Но все още хотелите са само два, къщите за гости - две, механите - и те толкова... \r\nЗатова сърцатите млади на Старцево решават да обновят селото си със собствени сили и средства. Създават Фейсбук групата \"Красиво Старцево\" и хора, които са родени в селото или са свързани с него, но по ред причини живеят другаде. Започват да правят проекти, на събират пари - за пейки, кашпи, надписи. Най-много средства дават сърцатите старцевци зад граница, разказа за \"Стандарт\" Ева Бодурова. Тя е родена в Старцево. След като завършва образованието си във Варна избира да се върне в селото. И днес живее и работи в него. На въпроса защо, отговаря: \"Защото го обичам. В големия град не усещам свобода и простор. Друго е да си гледаш къщичката, да си седнеш в дворчето. А и близкия контакт с хората не може с нищо да се замени!\". \r\nЕва е председател на Сдружението за местни инициативи, което първо подкрепя Фейсбук групата и започва да се ангажира с проекти за селото. Една от болките на Старцево е миграцията. Мнозина са напуснали, за да търсят работа и късмет зад граница. Част от хората берат ягоди и портокали. Други пък са на високи позиции в Европа и САЩ. Но магията на Старцево винаги ги връща у дома - за празника на селото или за Нова година. Кой както може. \r\nВсичко тръгва от Мая и Александър - ІТ специалисти от Старцево, които живеят и работят в София. Селото обаче е в сърцето им. Още напролет те и други млади доброволци отиват при кмета Румен Биндев, който прегръща идеите им и ги подкрепя. Така всички дружно решават да преместят празника на Старцево от октомври през лятото, когато най-много от пръснатите по света старцевци се връщат. Датата е 17 август. Дотогава доброволците започват усилено да се трудят, за да направят селото по-привлекателно и красиво място за живеене и туризъм. С всеки изминал ден доброволците се увеличават, а идеите им за развитие стават все повече и повече. Само за 3 месеца изработват нови дървени пейки, нов дървен надпис \"Добре дошли в Старцево\", красиви саксии за цветя. Слагат и нови знамена. \r\nИскам специално да им благодаря - на Мая, Александър, Ева, Пламен, Ники, Слави... ще спра, защото са много и ще пропусна някого, не крие топлите си чувства пред \"Стандарт\" кметът Румен Биндев. Той разказа, че доброволците помагат и в критични ситуации. Имало пожар - изгорял покрив и един етаж. Сърцатите старцевци събрали пари и оправили всичко. \r\n Няма човек в селото и околността, който да не е запомнил тазгодишния празник. Дойдоха каза Бодурова. Това обаче не отчайва, а напротив - амбицира още повече и доброволците, и кмета да работят в посока туризъм. Той е бъдещето ни, казва Биндев. Селото кандидатства по проекти за две екопътеки. А Ева мечтае за времето, когато селото ще е пълно с туристи, които хем ще се наслаждават на мистичната планина, хем ще отскачат до Бяло море в Гърция, която през близкото КПП е на един хвърлей разстояние. \r\nНа празника жителите на селото посрещнали гостите си с безплатни традиционни гозби, много народна музика и танци. Хит на щандовете обаче било Това е специален сорт круша, който гледат в Старцево и с който хората много се гордеят. Имат празник на крушата. И вече са набелязали големи идеи за популяризирането му догодина. \r\nЗа гостите имало още сувенири, тениски и чадъри, изработени с благотворителна цел. Средствата отново ще бъдат дарени за по-красивия облик на Старцево. Табелки с имена на улиците е новата акция на сърцатите старцевци. В момента няма, липсват също така указателни табели, но и такива ще напарвим, разказва плановете на младите доброволци Ева Бодурова. Това е важно, ако се наложи Бърза помощ на влезе в селото. През деня всеки ще те упъти, но нощем е трудно. Голямата болка на Старцево е липсата на личен лекар. Имаме здравна служба, реновирахме сградата, но лекар си нямаме, разказа кметът Румен Биндев. Зъболекар идва всеки ден от Златоград, но лекар - само веднъж седмично. За постоянна практика трябва да има поне 1000 пациенти. Старцево е голямо село. Регистрирани са над 2300 души, като в него постоянно живеят 2000. Но уви, сред тях лекар няма. \r\nЗатова пък училището, което вече е СУ се гордее с добре реализиралите се свои възпитаници. А детската градина - с над 80 малчугани. За децата на Старцево кметският екип е направил миналата година страхотна спортна площадка. Сред успехите му са още ремонтът на 4 улици и смяната на водопровода. \r\nЗлатоградското село Старцево носи името си от 1930 г. Старото му тракийско наименование е Елехче. Предполага се, че произлиза от турската дума „илиасче\", което значело дюля или круша. Някои местни вярват, че по-скоро е крушата и то караманката. \r\nСелото е на десетина километра от Златоград и на 50 км. от Смолян. Има си предприятие - бившето текстилно, купено от турски бизнесмен. В него в момента се правят юргани, възглавници, завивки. Работят около 200 души. Отделно има 6 шивашки цеха, отваря се и седми. Добре работят 4-5 дърводелски цеха и един за алуминиева дограма. Около стотина души вадят хляба си в \"Горубсо\", други пък - в завода за металорежещи машини в Златоград. \r\nБъдещето ни е в туризма, казва кметът. Голямата гордост на всички е местността Белите камъни и старото тракийско селище в нея. Разкопки са правени през 70-те и се знае само, че ако сега продължат със сигурност ще има интересни открития. Защото Старцево е най-старото селище в региона. За поредна година на 8 март кметът на Старцево Румен Биндев изненада дамите от селото като ги посреща на площада в центъра с цвете и специално изработени сладки. Изненадата бе с лични пари. Момичета в народни носии от местното читалище асистираха на управника. Той раздаде 150 цветя.  ", "date": "2019.08.26", "title": "Сърцати млади обновяват Старцево"}
{"url": "https://standartnews.com/regionalni/chudotovorni-ikoni-posreshchat-v-starogorskata-eparkhiya-400243.html", "text": "Чудотворните икони на Пресвета Богородица „Скоропослушница\" от манастира Дохиар в монашеската република Света гора и Пресвета Богородица „Касперовска\" от гр. Ананиев – Украйна, ще посрещнат миряните от Старозагорска епархия в периода от 30 август до 5 октомври. \r\n Официлното посрещане на светините ще е на 30 август  в 17 часа до парк „Тракия“, на кръстовището на бул. „Княз Александър Батенберг“ и бул. „Цар Симеон Велики“, съобщиха днес от Старозагорската митрополия. Оттам ще тръгне литийното шествие към катедралния храм „Св. Николай“, където ще има вечерно богослужение. На следващия ден, 31 август в храма ще бъде отслужена божествена св. литургия, по време на която миряните ще могат да се помолят пред светините.  \r\n  Чудотворните икони ще бъдат в Стара Загора до  8 септември. Те ще бъдат изложени за поклонение и в митрополитския храм „Св. Димитър“,  и в църквите „Св. Троица“ и храм „Въведение Богородично“.  \r\nОт 8 септември кортежът ще продължи пътя си за храмове в Старозагорскато епархия - Казанлък, Павел баня, Чирпан, Нова Загора, Гълъбово, Харманли, Свиленград.  \r\n ", "date": "2019.08.26", "title": "Чудотоворни икони посрещат в Старогорската епархия"}
{"url": "https://standartnews.com/kultura/dzholi-osnova-svoy-kanal-v-youtube-400249.html", "text": "Анджелина Джоли основа свой канал в YouTube в началото на месеца и вече има два клипа. Актрисата ще качва видеа, свързани с хуманитарната й и активистка работа с Обединените нации. Двата материала на носителката на „Оскар“ са от речите й за „The Hollywood Reporter's Women in Entertainment“ през 2017-а и от тазгодишния „General Assembly Ministerial Meeting“. За момента каналът й е следван от над 5 хиляди души. Джоли е пратеник на добра воля на Агенцията за бежанците на ООН от 2001-а. Тя получи титлата „Special Envoy“ от Върховния комисариат на ООН за бежанците през април 2012-а за своята отдаденост към каузата.", "date": "2019.08.26", "title": "Джоли основа свой канал в YouTube"}
{"url": "https://standartnews.com/kultura/disni-obyavi-premieri-i-dati-400271.html", "text": "Калифорнийският град Анахайм отново стана домакин на кинематографичната вселена на Дисни и събра  7000 от най-отдадените фенове на компанията. На специалното изложение D23, което се провежда на всеки две години, бяха представени в детайли всички големи предстоящи проекти на студиото. Режисьори и звезди, асоцииращи се вече като „легенди“ на Дисни, както и мениджмънта на отделните студиа, застанаха на сцената в Калифорния, за да представят горещите новини около най-очакваните заглавия през следващите години. Беше показано съдържанието на новата платформа Disney+, а суперзвездата Кристина Агилера се появи с изненадващо изпълнение на емблематичната песен от „Мулан“ „Reflection“. В събота Алън Хорн, ко-председател и главен креативен директор на Walt Disney Studios, заедно с Катлийн Кенеди от Lucasfilm, Кевин Файги от Marvel, Шон Бейли за игралните филми на Disney, Пийт Доктър от Pixar и Дженифър Лий за анимациите на Disney показаха невиждани досега материали. А вълнуващо изпълнение на нова песен от филма на актьорите, които озвучават емблематичните герои от „Замръзналото кралство II“ в оригинал – Идина Мензел, Кристен Бел, Джонатан Гроф и Джош Гад, вдигна залата на крака. „Вие не сте просто фенове, а семейство,“ каза Хорн на препълнената зала. „Заради вас работим така упорито да създаваме страхотни филми.“ Безспорно с най-голямо нетърпение бяха посрещнати новините около последния филм от епичната космическа сага „Междузвездни войни: Възходът  на Скайуокър“. Катлийн Кенеди и режисьорът, сценарист и продуцент на филма Джей Джей Ейбрамс надъхаха тълпата заедно с актьорите Дейзи Ридли, Джон Бойега, Оскар Айзък, Антъни Даниелс, Наоми Аки, Кери Ръсел, Йонас Суотамо, Кели Мари Тран и Били Дий Уилямс и специалното появяване на R2-D2, BB-8  и новия дроид D-O. Публиката първа видя нов постер на филма, както и специален поглед към „Междузвездни войни: Възходът  на Скайуокър“, който излиза в кината на 20 декември 2019-а. Презентацията на Кевин Файги от Марвел започна с изненадващата поява на режисьора и ко-сценарист на „Черната пантера“ Райън Куглър. Заедно те обявиха продължението на един от най-успешните Марвел филми за 6 май 2022. Файги покани на сцената и звездите от очаквания хит на 2020 „The Eternals“ – Ричард Мадън, който влиза в ролята на всемогъщия Икарис; Кумаил Нанджиани като надарения с космическа сила Кинго; Лорън Ридлоф, която ще изиграе свръхбързия и първи глух супергерой в Киновселената на Марвел – Маккари; Брайън Тайри Хенри като интелигентния откривател Фастос; Салма Хайек като мъдрия духовен водач Аяк; Лиа Макхю в ролята на вечномладата, но стара душа Спрайт; Дон Лий като силния Гилгамеш; Анджелина Джоли, която ще се превъплъти в свирепия войн Тена. Файги показа идейни визии за всеки от тях и обяви трима нови герои: Джема Чан, която ще изиграе човеколюбивата Серси; Кит Харингтън, който е в ролята на Дейн Уитман и не е част от Eternals, и Бари Кийгън като сдържания самотник Друиг. Режисьор е Клои Жао, която спечели овациите на критиците със Сънданс филма си „The Rider“. Премиерта  е на 6 ноември 2020. Презентацията на Файги завърши с първия филм от Фаза IV на киновселената на Марвел – „Черната вдовица“ с режисьор Кейт Шортланд, който ще излезе на 1 май 2020. Файги показа видеопоздрав към публиката от Скарлет Йохансон като Черната вдовица/Наташа Романов, Дейвид Харбър като Червения пазител Алексей, Флорънс Пю като Елена. Феновете видяха и ексклузивни кадри от филма. Шон Бейли, президент на Walt Disney Studios Motion Picture Production, покани на сцената Анджелина Джоли, която тази година се завръща в ролята на Злодеида в „Господарка на злото 2“. Те представиха ексклузивни кадри и подробности около филма, чиято премиера е съвсем скоро – 18 октомври. Злодеида и кръщелницата ѝ Аврора, изиграна от Ел Фанинг, ще поставят на изпитание връзката помежду си. Това води до нови вражди и появата на неочаквани съюзници. Новият герой тази година ще е Чиуетел Еджиофор, който влиза в ролята на Конъл – един от лидерите на тъмните феи, които се съюзават със Злодеида. Той разкрива строго пазената тайна, че тя не е единствената от вида си. Бейли представи и признатия режисьор Ники Каро, който стои зад предстоящата екранизация на анимационната класика на Дисни от 1998 година „Мулан“. Той поднесе няколко минути ексклузивни кадри от епичното приключение, вдъновено от един от най-големите герои на Китай. „Мулан“ се очаква да излезе на 27 март 2020. Бейли сподели детайли и за „Круела“ – напълно нов филм с Ема Стоун и Ема Томпсън. Стоун, която влиза в култовата роля на Круела, изпрати специално послание на феновете от снимачната площадка на филма в Лондон в компанията на чаровен далматинец. Публиката видя и снимка на Стоун като Круела – където акцент беше нейният отличителен знак – впечатляващата ѝ черно-бяла коса. Крейг Гилеспи е режисьорът на лентата, която излиза на екран на 28 май 2021. Бейли представи и „Круиз в джунглата“ – щуро приключение, вдъхновено от класическата атракция в Дисниленд, което очакваме следващото лято. Звездата Дуейн Джонсън, който влиза в роята на капитана на речен кораб Франк Уолф, се появи на сцената на оригинална лодка от атракциона и представи „трейлър“ с фокус върху героя му. Партньорката му във филма Емили Блънт, която ще изиграе д-р Лили Хютън, се качи на сцената с класически автомобил, за да представи нейния собствен и доста различен „трейлър“. Двете звезди през смях споделиха, че нито един от трейлърите не е официален. „Круиз в джунглата“ с режисьор Жом Колет-Сера излиза в кината на 24 юли 2020. Главният креативен директор на Pixar Пийт Доктър представи предстоящите заглавия на компанията. Първи беше показан Soul, който излиза следващото лято и чийто режисьор е самият Доктър. Филмът ни повежда от улиците на Ню Йорк към невиждано досега космическо царство и You Seminar – фантастично място, където всеки открива уникалната си същност. Филмът излиза на 19 юни 2020. Публиката на D23 видя и 10 минути от предстоящия „Напред“, вдъхновен от лични преживявания на режисьора Дан Сканлън със собствения му брат. Излиза в кината на 6 март 2020, а в оригиналния актьорски състав влизат Том Холанд и Крис Прат като двама братя елфи. Анимациите на Дисни бяха представени от главния креативен директор на Walt Disney Animation Studios Дженифър Лий. Лий е режисьор заедно с Крис Бък и сценарист на „Замръзналото кралсто II“. Двамата заедно разкриха подробности около дългоочакваната анимация, която излиза излиза на 22 ноември тази година. Публиката видя кадри с новите герои във филма лейтенант Дестин Матиас и кралица Идуна – майка на Анна и Елза, включително сцена, в която кралицата пее на дъщерите си. Песента “All Is Found” е една от седемте изцяло нови оригинални песни от носителите на „Оскар“ Кристен Андерсън-Лопез и Робърт Лопез. Феновете видяха и кадри с Елза и песента “Into the Unknown”. Дженифър Лий представи и фантастичното приключение, което ще гледаме догодина – „Raya and the Last Dragon“. В него Рая е самотен войн от фантастичното кралство Кумандра, която се съюзява с банда неудачници в търсенето на Последния дракон, с който да върнат светлината и единството в света. Премиерата на филма е на 27 ноември 2020. Не бяха пропуснати и проектите на новата платформа Disney+, сред които се открояват The Mandalorian  на Lucasfilm от вселената на „Междузвездни войни“ и една неостаряваща класика „Лейди и Скитника“. Катлийн Кенеди представи нова шпионска поредица с Диего Луна и Алън Тюдик, вдъхновена от Rogue One: История от Междузвездни войни, която ще се снима догодина и тепърва ще получи заглавие. Първият сериал, който ще покаже Disney+, e „The Mandalorian“. Джон Фавро представи поредицата: „Ако не сте фен на „Междузвездни войни“, тук ще видите изцяло нови герои и сюжетна линия в различен времеви период. Ако сте фен – няма да ви разочароваме.“ Нетърпеливата публика видя и официалния трейлър на „The Mandalorian“. Юън Макгрегър също представи сериала, посветен на героя му Оби-Уан Кеноби. А поредицата по вечната анимационна класика на Дисни „Лейди и Скитника“ беше представен от кучетата, които влизат в ролите на Лейди и Скитника и предизвикаха бурни овации, както в залата, така и в социалните мрежи.", "date": "2019.08.26", "title": "Дисни обяви премиери и дати"}
{"url": "https://standartnews.com/kultura/boil-banov-razporedi-proverka-v-muzikalnoto-400281.html", "text": "„Казусът „Дарина Такова“ трябва да насочи вниманието ни към това как да подхождаме с внимание и уважение към всеки, който иска да работи с ученици, иска да предаде опит, знания и умения и има необходимите качествата, но по една или друга причина не се вписва в административните изисквания“,  каза министърът на културата Боил Банов след срещата с директора на Националното музикално училище „Любомир Пипков“ д-р Столина Добрева. Двамата разговаряха в Министерството на културата по покана на Банов по повод казуса, породен от недопускането до участие в конкурс за преподавател в НМУ на оперната певица Дарина Такова. Те размениха гледни точки към ситуацията и обсъдиха как хората на изкуството във всички сфери, които искат да са полезни, да бъдат въвлечени в учебния процес, а не отблъсквани с административни правила. Според Банов изпълнител от световен ранг, който е имал проблем с гласа, не може и не трябва да бъде заставен да пее и да няма друга възможност за доказателства на талант и преподавателски качества. „Добрият ръководител е длъжен да намери баланс, среда, условия за развитие на духа на тези деца и на училището, да намери най-доброто, до което те могат да се докоснат. Това е работата на ръководителя, както и моята работа“, каза Банов след срещата. Предстои експерти на Министерството на културата да направят проверка на обявяването на конкурса и условията за провеждането му. „Това са вътрешни правила, които не са наложени нито от МОН, нито от Министерството на културата, а са на самите директори, които имат достатъчно свобода“, поясни министърът. „Ще направим проверка и в другите училища по изкуствата, защото логиката изисква големите творци, които имат желание да влязат в нашата образователна система, да бъдат поощрявани за това, а не възпирани от утежнени процедури, за да не върнем утре и други световно признати таланти“, заяви още министърът.  Според него общата цел е всички заедно да работят за творческото развитие на учениците, за това те да се учат, да се раздават, да черпят опита на най-добрите. На въпрос дали Дарина Такова би приела да работи като консултант в училището, министърът отговори, че в момента това е изцяло работа на директора. „Искам да научим тези деца не само на това как да спазват правилата, а на това да уважават личностите, да не бъдат безкомпромисни към болката на хората и да не ги унижаваме“, коментира още министър Банов.  ", "date": "2019.08.26", "title": "Боил Банов разпореди проверка в Музикалното"}
{"url": "https://standartnews.com/biznes/dimitr-radev-s-nova-nagrada-400248.html", "text": "Управителят на БНБ Димитър Радев бе отличен в престижна класация за втора поредна година. По време на годишните срещи на МВФ и Световната банка списание \"Global Finance\" връчва своите годишни награди на най-добрите  управители на централни банки, като вече обяви кои ще получат наградите тази година.  Тези награди се основават на класация сред гуверньорите на 94 държави и са известни под името Global Finance World’s Best Central Banker 2019. Управителите са оценени по постиженията в области като: контрол на инфлацията; стабилност на паричната единица; цели, свързани с икономическия растеж; лихвена политика. В тази престижна класация, поставяща оценки от А (най-висока) до F (най-ниска) управителят на БНБ г-н Димитър Радев получи оценка А-.  За сравнение, същата оценка получават и г-н Марк Карни – управител на английската централна банка и президентът на Европейската централна банка Марио Драги и шефът на Федералния резерв на САЩ Джером Пауъл. Димитър Радев е Управител на Българската народна банка от 15 юли 2015 г. ", "date": "2019.08.26", "title": "Димитър Радев с нова награда"}
{"url": "https://standartnews.com/sport/botev-vr-obrna-etr-s-21-400294.html", "text": "Ботев (Вр) победи Етър с 2:1 в последния мач от седмия кръг на efbet Лига. Във Враца гостите от Велико Търново поведоха с гол на най-добрия си нападател Дани Младенов (21). За него това бе седмо попадение от началото на сезона. Домакините обърнаха мача с два гола на Валери Домовчийски (67, 84). След мача звездата на Ботев (Вр) Валери Божинов заяви, че до края на седмицата ще стане ясно дали ще премине в голям турски клуб. Ако не се стигне до трансфер той ще остане в Ботев до края на сезона. \"Нашият отбор желаеше повече победата, с изключение на първите 30 минути. Направихме корекции и се получи. Важен е резултатът. Момчетата дават сърце и душа и се получи. Усещам леко напрежение в отбора. Това се получава от резултатите е точковия актив. Ние трябва да имаме по-голям хъс и характер за победа. Това трябва да бъде наш стил. В самото начало нямаше битка в средата на терена. След промените се получи точно това. Момчетата се раздадоха до самия край. Агресията, борбата и желанието е стил на отбора\", коментира след мача Сашо Ангелов, треньор на Ботев (Вр). ", "date": "2019.08.26", "title": "Ботев (Вр) обърна Етър с 2:1"}
{"url": "https://standartnews.com/biznes/karanikolov-iznost-mina-rekordnata-2008-a-400250.html", "text": "Износът на България тази година задмина експорта през рекордната 2008-а. Тогава за цялата година сме имали износ за 28 млрд., а сега само за първите 6 месеца той е за над 27,2 млрд. лв.“, заяви на живо във Facebook министърът на икономиката Емил Караниколов. Заедно с премиера той инспектира магистрала „Европа” край Сливница, а след това участва в откриването на нова инвестиция в завода на Кола Кола.   За разлика от преди 10 години, когато износът ни се увеличаваше главно в посока страни от Европейския съюз, тази година ръст бележи и експортът към трети страни, сред които Турция, Македония, Русия, Сърбия и САЩ.   Караниколов подчерта, че страната ни се радва и на засилен интерес от чуждестранни инвеститори. За последната година  се разкриха заводи с вложения за над 300 млн. евро, каза министърът. През рекордната за икономиката 2008-ва година инвестициите надхвърлиха 6 милиарда лева. Още тогава обаче експертите предупредиха, че вложенията са предимно в недвижими имоти, търговия и строителството и че световната криза рязко ще намали обема им, защото няма изградена добра инфраструктура. Днес Караниколов припомни, че инфраструктурата е безспорен приоритет, това засилва интереса на инвеститорите, а  откритите работните места от юни 2018 до юни 2019 г. са 7 000. Според него плюс на инвестиционната дестинация България, е и че образованието е приоритет на държавата. Като пример той даде връщането на над 40 хил. деца за последните две години в образователната система. Това дава ясен сигнал, че България мисли за бъдещето, добави той. Българският бизнес става все по-конкурентен, отбеляза Караниколов и увери, че в региона ние сме най-конкурентната дестинация. Допълнителен аргумент е фактът , че независимо от повишаването на доходите с над 12 процента, износът продължава да расте, независимо от увеличените разходи за труд. От началото на година има сертифицирани 14-15 инвеститора за 300 млн. лв., с над 2 000 работни места. Конкуренцията за работните места е изключително голяма, обясни още министърът", "date": "2019.08.26", "title": "Караниколов: Износът  мина рекордната 2008-а"}
{"url": "https://standartnews.com/biznes/po-3700-evro-pensiya-za-26-blgari-400290.html", "text": " 7449 българи получават пенсия от Германия. Това показват данните на Националния осигурителен институт (НОИ) към края на 2018 година. \r\n \r\nОт тях близо половината – 3726 си я харчат у нас, защото живеят в България, а останалите получават парите си чужбина. Общо 41 963 нашенци взимат чужди пенсии и добавки към края на 2018 г. Техният брой през годините нараства, показват още данните на НОИ. \r\n \r\nЗа сравнение към края на 2017 г. българите, получаващи пенсии от чужбина, са били 37 700, а през 2014 г. техният брой е бил 27 790 души. \r\n \r\nСлед германските, най-много са гръцките пенсии у нас. Такива взимат 7062 българи, а 5507 нашенци получават пари за работата си в Испания. \r\nМалко над 4530 са българите, натрупали стаж за пенсия в Италия, а над 4 200 са тези, получаващи пенсии от Русия. Има дори един българин, който получава песия от Корея и петима от Исландия. С пенсия от Люксембург могат да се похвалят 26 българи. Въпреки че няма данни точно колко пенсия взимат нашенците със стаж в чужбина, средната пенсия в Люксембург е 87% от средната заплата за страната, която е 4300 евро или над 3700 евро. \r\n \r\nСпоред германския пенсионен фонд хората, които са работили най-малко 35 години и които са плащали осигурителни вноски през това време, при пенсиониране получават средно 1219 евро на месец. \r\n \r\nВ Италия пенсията е 65% от заплатата (средно 2300 евро), а в Испания пенсията е 81% от заплатата (средно 2200 евро). \r\n \r\nНай-висок процент спрямо заплатата получават като пенсия гърците – 96% от заплатата си при средно месечно възнаграждение от 2100 евро. \r\n \r\nЗа сравнение най-ниските пенсии в ЕС са в България – 125 евро. Румънските пенсионери получават средно 175 евро, в Литва – 222 евро, в Естония – 232 евро, в Латвия – 304 евро.", "date": "2019.08.26", "title": "По 3700 евро пенсия за 26 българи"}
{"url": "https://standartnews.com/biznes/koka-kola-razshiryava-proizvodstvoto-si-u-nas-400261.html", "text": "Кока-Кола ХБК България е инвестирала близо 40 млн. лв. в производствения си център в гр. Костинброд, което поставя завода в България сред най-модерните центрове на Групата на Кока-Кола Хеленик Ботълинг Къмпани в региона. Тази инвестиция дава възможност на компанията да произвежда напитки и за износ – Румъния, Сърбия и Гърция и в други държави в региона. Старт на новите производствени мощности беше даден на събитие днес от министър-председателя на Република България Бойко Борисов и Юрг Буркхалтер - изпълнителен директор на Кока-Кола ХБК България. Сред гостите на събитието бяха още посланикът на Гърция Н.Пр. Григориос Василоконстандакис, временно изпълняващият длъжността посланик на САЩ Джъстин П. Фридман, министърът на икономиката Емил Караниколов, Красимир Живков, заместник-министър на околната среда и водите и Николай Нанков, заместник-министър на регионалното развитие. „Инвестицията от 40 млн. лв. ще превърне Костинброд в истински европейски мега завод. Новата бутилираща линия за PET бутлики е най-модерната във всички 28 държави в Групата на Кока-Кола ХБК. Тя е 25% по-бърза от другите линии, консумира 20% по-малко енергия и удвоява продукционния ни капацитет. По този начин България се превръща регионален център за износ на продукция – за държави като Румъния, Сърбия и Гърция. В Кока-Кола обаче сме отдадени и на повече от това да произвеждаме най-популярните напитки в света. Ние се грижим за природата.Тази година, например, заводът в Костинброд ще използва 600 тона рециклиран PET материал като един от елементите в нашето пътуване към „Свят без отпадъци“, сподели Юрг Буркхалтер, изпълнителен директор на Кока-Кола ХБК България. „Кока-Кола ХБК България има огромни производствени мощности тук на стойност над 200 млн. лева и е разкрила хиляди работни места. Все повече са инвестициите в реална икономика в България и Кока-Кола ХБК България, благодарение на тези нови производствени мощности, ще изнася за Румъния, Сърбия, Гърция и региона. Затова искам да ги окуража и да им пожелая успех“, коментира Бойко Борисов, министър-председател на Република България. Обновяването на мощности на завода цели и по-ефективно използване на ресурсите. Освен че намалява с 20% консумираната електроенергия, новата бутилираща линия ще намали с 3,3% използваната вода за 1 литър произведена напитка. Линията ще произвежда средно 9000 бутилки от 0.5 л. повече на час, а в допълнение към нея е въведена и изцяло роботизирана система за подмяна на матриците за различните разфасовки. Освен познатите на потребителите опаковки от 0.5 л., 1.25 л. и 1.5 л., с новото оборудване компанията въведе за първи път в България и нова разфасовка от 1 л. PET опаковка за Coca-Cola, Fanta и Sprite. Обявената инвестиция покрива и разширяване на складовата база на завода, за да могат да бъдат посрещнати нуждите на новото регионално производство. В подготовка е и изграждането на водопровод, който не само ще допринесе за задоволяване на нуждите на производството, но и ще бъде от полза и за пълноценното захранване с вода на жителите на с. Волуяк и гр. Костинброд. В процес е също и разширяване и реконструиране на прилежащата инфраструктура на завода. Още с откриването на завода в Костинброд Кока-Кола ХБК България получава сертификат „Инвеститор на годината” за инвестиция на зелено и оттогава насам компанията непрекъснато допринася за развитието както на завода, така и за българската икономика като цяло.  Производството на Кока-Кола в България датира от 1965 г. и годишно компанията произвежда над 300 млн. литра напитки и инвестира над 105 млн. лв. в местни доставчици. Само за 2018 г. компанията е платила към държавния бюджет 84 млн. лв. в данъци и такси. Днес Системата на Кока-Кола в България се състои от 5 юридически лица, а Кока-Кола ХБК разполага със 7 дистрибуционни центъра и осъществява производството си за местния пазар и за износ в 2 български града – Банкя и Костинброд.", "date": "2019.08.26", "title": "Кока-Кола разширява производството си у нас"}
{"url": "https://standartnews.com/biznes/stroitelni-firmi-ostavikha-bez-tok-nad-5000-zhiteli-v-sofiya-400315.html", "text": "Над 5000 жители на София останаха без електрозахранване в понеделник сутринта в резултат на скъсани кабели при изкопни дейности от строителни фирми в два столични квартала. В 9.26 часа за около 1 час и 15 минути без електрозахранване останаха около 2600  клиенти на ЧЕЗ Разпределение в квартал „Младост 1“. Няколко минути по-късно, в 10.07 часа, за втори път за деня при изкопни работи бе скъсан кабел  20 киловолта, собственост на ЧЕЗ Разпределение, при което без електрозахранване за около 35 минути останаха други 2700  клиенти на дружеството на територията на квартал „Манастирски ливади–Изток“ и ж.к. „Гоце Делчев“.   „За нанесените имуществени вреди ще бъдат изготвени констативни протоколи на извършителите, но никой не може да компенсира неудобството за нашите клиенти. Фирмите, които изпълняват изкопни дейности често пъти не съгласуват с нас навреме ремонтите съгласно съществуващите процедури, което не ни позволява да реагираме своевременно и да предотвратим авариите“, каза Васил Василев, директор на дирекция „Експлоатация и поддържане“ в „ЧЕЗ Разпределение България“ АД.   Това може да става на телефон 0700 10 010 или на имейл  .", "date": "2019.08.26", "title": "Строителни фирми оставиха без ток над 5000 жители в София"}
{"url": "https://standartnews.com/svyat/mlada-zhena-zagina-sled-strelba-v-shvetsiya-400283.html", "text": "Жена на възраст около 30 години е била смъртоносно ранена при стрелбата на улица в Малмьо в Южна Швеция, според данни на местната полиция. По време на инцидента с нея били малко дете и съпругът й. По-късно тя починала от раните си. \r\n \r\nДруги двама души са настанени в болница, предаде ТАСС. \r\n \r\nСвидетели посочват, че около 10 изстрела са произведени от двама мъже, облечени в черно и маскирани, след което те са избягали със сребриста кола. В момента полицията проверява показанията на свидетелите. \r\n ", "date": "2019.08.26", "title": "Млада жена загина след стрелба в Швеция"}
{"url": "https://standartnews.com/svyat/makron-s-neobichaen-podark-za-liderite-na-g-7-400285.html", "text": "Лидерите на Г-7 получиха необичаен подарък от президента на Франция Еманюел Макрон в рамките на текущата среща на върха в Биариц - ръчни часовници, изработени от събрана в океаните и рециклирана пластмаса, предаде ТАСС, позовавайки се на телевизионния канал Бе Еф Ем. \r\n \r\nКаишката на часовника е изработена в националните цветове на Франция - синьо, бяло и червено. Тялото му е черно, а циферблатът - тъмносин. \r\n \r\nТемата за опазването на околната среда и предотвратяването на климатичното затопляне беше определена от Франция като една от основните на срещата. Дискусиите по нея се водят на фона на големи горски пожари в Бразилия, Боливия, Парагвай и Перу. \r\n \r\nОт бразилския Национален институт за космически изследвания (Inpe) съобщават, че през първите седем месеца на годината над 1,86 милиона хектара амазонски екваториални гори, разположени на територията на най-голямата южноамериканска страна, са били унищожени от пожари.", "date": "2019.08.26", "title": "Макрон с необичаен подарък за лидерите на Г-7"}
{"url": "https://standartnews.com/svyat/bogato-nemsko-semeystvo-sred-zaginalite-nad-mayorka-400292.html", "text": "\r\n  Семейство германци с две деца е сред загиналите в катастрофата, станала вчера между хеликоптер и самолет в небето над испанския остров Майорка. То е част от една от най-богатите баварски фамилии, пише The Sun.  Бизнесменът Август Инселкамер-младши, съпругата му Кристина и двете им деца Макс, на 11 години, и Софи, на 9 години, загинаха, когато хеликоптерът, в който пътували, се ударил в неголям самолет.  Италианският пилот Седрик Леони, който е работил за германската фирма за въздушни услуги Rotorflug в нейната база в Майорка, също е загинал при сблъсъка. \r\n \r\nХеликоптерът ударил самолет, превозващ пилота от испански произход Хуан Хосе Видал и неговия приятел Густаво Серано. Те двамата също загинаха. Инцидентът се случи малко след 13.30 ч. вчера е е най-страшната въздушна катастрофа, случвала се до момента на острова. \r\n \r\nГ-н Инселкамер-младши, който произхожда от добре познато семейство на пивоварните предприемачи, и семейството му били на път да отпразнуват 43-ия рожден ден на бизнесмена с приятели в ресторант в община Андрайч. Приятелите им също трябвало да пътуват с хеликоптер, но в крайна сметка планът се провалил, тъй като нямало достатъчно място. \r\n \r\nХеликоптерът, пилотиран от Леони, летял към луксозния хотел La Reserva Rotana Manacor, близо до къщата, в която отсядало семейство Инселкамер. Семейството е известно с това, че има много власт, но едновременно е скромно и земно. Те имат пивоварни, ханове, хотели и компании за недвижими имоти в Бавария.  \r\n \r\n ", "date": "2019.08.26", "title": "Богато немско семейство сред загиналите над Майорка"}
{"url": "https://standartnews.com/svyat/mlada-dvoyka-zagina-5-minuti-sled-sklyuchvane-na-brak-400289.html", "text": "Млада двойка загина в петък в катастрофа минути след като сключи граждански брак в Ориндж каунти, щата Тексас. Колата, в която били младоженците - момче на 19 г. и момиче на 20 г., се е блъснала в камион с ремарке. По информация на властите двойката е загинала на място, докато шофьорът на камиона не е пострадал. ,,Току-що се бяха оженили, не бяха изминали дори пет минути от брака им, а вече ги няма. Това е кошмар, който цял живот ще ме преследва\"', сподели пред едно от американските издания майката на загиналото в инцидента момче.", "date": "2019.08.26", "title": "Млада двойка загина 5 минути след сключване на брак"}
{"url": "https://standartnews.com/svyat/koshmar-s-ryanair-izzhiveli-nashentsi-400288.html", "text": "Смут и напрежение по време на полет от София до Берлин през уикенда са създали двама пияни германци. Почерпените пътници тотално загубили мярка, държали се агресивно и дори си позволили груби реплики към стюардесите на борда. Служителките на авиокомпания „Райън ер” обаче успели да запазят самообладание и овладели ситуацията. Полетът от Летище София до „Шьонефелд” в германската столица е закъснял с 2 часа и най-вероятно чужденците са успели да се почерпят, докато са изчаквали да изтече просроченото време за излитане на машината. Служители на аеропорта обясниха, че много често пътуващи отскачат до фришопа на „Летище София”, откъдето си купуват патрончета с уиски или направо големи бутилки. Баровете на летището също предлагат алкохол, макар и на доста солени цени. Затова и нерядко се случва пътници да се качат порядъчно почерпени на борда. „Ако при проверката преди полет колегите забележат, че някой от пасажерите е в неадекватно състояние - употребил много алкохол или наркотик, той не се допуска на борда на самолета. Но много често това няма как да се установи, защото някои са много изобретателни”, разказват стюардеси. На 13 август пак в самолет на \"Райън ер\" пиян пътник също предизвика суматоха. Почерпеният варненец се качил подпийнал, а на борда поръчал още алкохол. Пасажерът крещял и ругал стюардесите. Агресивното му поведение изнервило хората, бездруго изтощени от 3-часово закъснение заради повреден двигател на полет от Дъблин за София. При кацането в столицата обаче, буйстващият пътник не бил санкциониран. Принципно, когато на борда на самолета има проблем с агресивни пътници, те се санкционират обикновено при кацане. Авиослужителките по своя преценка имат право да алармират местната гранична полиция, щом кацне самолетът и тогава провинилите се си плащат стабилно за фриволното поведение във въздуха. Глобите дори за запалена цигара може да стигнат до няколко хиляди евро, разкриват хора от бранша.", "date": "2019.08.26", "title": "Кошмар  с Ryanair изживели нашенци"}
