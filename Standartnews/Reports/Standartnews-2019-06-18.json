{"url": "https://www.standartnews.com/lifestyle/megan-i-khari-kriyat-bavachka-394994.html", "text": "Дебел договор за пазене на тайни е трябвало да подпише бавачката на Арчи - първородния син на Меган Маркъл и принц Хари. Малко повече от месец, след като синът им се роди, херцозите си наеха детегледачка. За да работи при тях обаче, на жената се наложило да подпише особено „обширно“ споразумение за строга конфиденцианост, пише сайтът „Marie Claire”, цитиран от Dariknews.bg. Името на новата бавачка на Мегън и Хари не се съобщава. Пристигането й в дома им обаче не означава, че херцогинята ще спи повече, посочва изданието. „Меган отговаря за нощното кърмене, хранене при поискване на всеки няколко часа\". Освен това изглежда, че Арчи е \"гладно малко бебе\", разказва кралският репортер Кейти Никол. \r\n  \r\nМегън посвещавала 100% от вниманието си на това да бъде добра майка. Не бързала да се върне във форма с тежки упражнения в салона, тренировките й не били тежки и тя се наслаждавала на майчинството", "date": "2019.06.17", "title": "Меган и Хари крият бавачка"}
{"url": "https://standartnews.com/svyat/troen-samoubiystven-atentat-v-nigeriya-395049.html", "text": "Троен самоубийствен атентат в Нигерия взе 30 жертви. Според местните власти бомбените атаки са извършени от радикалната ислямистка групировка \"Боко Харам“, въпреки че тя официално не е поела отговорност. „Броят на жертвите на тройния самоубийствен атентат, който според нас е извършен от „Боко Харам“ се увеличи на 30 души. Ранените са над 40 души“, съобщи Усман Качала, ръководител на местната Агенция за спешна помощ. Трима атентатори самоубийци се взривиха пред спортна зала в град Кондуга, разположен на около 38 километра от столицата на щата Борно Майдугури, където по това време десетки футболни фенове гледали мач по телевизията.", "date": "2019.06.17", "title": "Троен самоубийствен атентат  в Нигерия"}
{"url": "https://standartnews.com/svyat/pochina-kralitsata-na-dnkite-395048.html", "text": "Глория Вандербилт - наследницата на един от най-богатите родове в Америка и създателка на дизайнерските дънки, почина на 95-годишна възраст, предадоха световните агенции. Новината беше съобщена от нейния син - Андерсън Купър, един от известните водещи в CNN. По неговите думи майка му е била една изключителна жена, която е обичала живота и е живяла според свои правила. \"Тя беше художничка, писателка, дизайнерка и забележителен родител, съпруга, приятелка. Дори и на 95, всеки казваше, че тя е най-младият човек, който са виждали някога, най-свежият и най-модерният!\", заяви той. Глория Вандербилт беше приета в болница в началото на юни с диагноза рак на стомаха. Тя е прапраправнучка на един от най-големите магнати в американската история, Корнелиъс Ванделбилт, спечелил огромно богатство от прокарването на железопътни линии в САЩ. При смъртта си през 1877 година той остава наследство от 100 милиона долара. Бащата на Глория е Реджиналд Вандербилт, който се жени за майка й на 43-годишна възраст. Заклет комарджия и пияница, той успява да пропилее 25 милиона долара за 14 години. Той умира, когато дъщеря му е само на 1 годинка. И Глория се падат само 5 милиона долара от семейното наследство и се сдобива с прякора \"бедното богато момиче\". Голямата част от капитала (78 милиона долара) остава в ръцете на нейната леля Гертрюд. Тя печели попечителството над Глория, тъй като обвинява майка й, че е лош родител и е имала лесбийска афера с кралска особа. След като изкарва седем години в имението на леля си в Лонг айлънд, 17-годишната Глория заминава за Холивуд. Тя се омъжва за прессекретаря на милиардера Хауърд Хюз Паскуале ди Чико. Това става повод леля й да я изключи от своето наследство. До своите 5 милиона долара \"богатото бедно момиче\" се домогва през 1945 година на 21-годишна възраст. Тя се развежда с Ди Чико и на следващия ден се омъжва за 63-годишния диригент Леополд Стоковски. Но се развежда и с него и става съпруга на известния режисьор Сидни Лъмет. Но не се задържа и при него и сключва четвърти брак през 1963 година с бащата на водещия Андерсън Купър - Уайът Купър. В своята автобиография Глория доверява, че сред любовните й партньори фигурирали Хауърд Хюз, Ерол Флин, Франк Синатра и Марлон Брандо. В мемоарите си споделя: \"Имала съм много любовни връзки. И винаги съм се надявала, че нещо прекрасно ще се случи. И наистина се случваше!\". В света на модата Вандербилт пробива с дизайнерските си дънки, носещи нейното име, като пикът на популярността й достига през 1980 г. с 200 милиона долара продажби. Глория играе и в театрални и телевизионни постановки.   ", "date": "2019.06.17", "title": "Почина Кралицата на дънките"}
{"url": "https://standartnews.com/svyat/adriatichesko-more-s-nay-mnogo-plastmasovi-otpadtsi-v-evropa-395017.html", "text": "Отпадъците на Адриатика идват от около четири милиона души, живеещи по крайбрежието, а този брой се увеличава почти шест пъти по време на туристическия сезон, сочи международен екип от експерти в проучване, публикувано в списание „Бюлетин за замърсяване на моретата”. Както се посочва, особен проблем е, че това е малко, плитко и полузатворено море, което е свързано със Средиземно море, което също е наполовина затворено и много замърсено, с Отрантския пролив, широк само 80 км. В южните хърватски води повечето отпадъци, около 90%, идват от течения и ветрове предимно от Албания. Перо Тутман от Института по океанография и рибарство в Сплит твърди, че 70 - 80% от отпадъците в морето идват от континента, а останалите идват чрез морския транспорт, туристически дейности, морски туризъм и риболов. „Средиземно море е от най-замърсените, защото по бреговете му са разположени много страни с различни цивилизации. Това са страни от Азия, Африка и Европа и за съжаление нивото на екологично съзнание не навсякъде е високо”, казва Тутман. Припомняме, че пластмасата в морето се разлага за 450 години, а алуминиеви кутии и консерви – между 200 и 500 г.", "date": "2019.06.17", "title": "Адриатическо море с най-много пластмасови отпадъци в Европа"}
{"url": "https://standartnews.com/svyat/khan-pregovori-s-makedoniya-vzmozhno-nay-skoro-395010.html", "text": "Еврокомисарят по разширяването Йоханес Хан призова държавите членки на ЕС да започнат възможно най-скоро преговори за присъединяване със Северна Македония, съобщава БГНЕС. Преди началото на Съвета по външни работи на ЕС в Люксембург Хан уточни, че държавите членки все още преговарят по тази тема. „Мога само да повторя, че преговорите трябва да започнат възможно най-скоро, защото това, което те направиха, не е само сигнал за Северна Македония, но и за целия регион. Една страна е инвестирала неимоверно много средства в своята европейска перспектива, лидерите са показали смелост и лидерство и ако не я възнаградим, губим отговорност и доверие, както и влияние, всичко, което инвестирахме през последните години, е в опасност, ако не се придържаме към обещанията си”, предупреди Хан. Според него неопределянето на дата за преговори в най-кратък срок за Северна Македония може да повлияе на диалога между Сърбия и Косово. „Ако отново започнем преговори със Сърбия и Косово, те трябва да видят, че инвестирането в намирането на политически компромис е възнаграждаващо, в противен случай няма да имат мотивация. Мисля, че трябва хората да разберат колко е важно да се даде сигнал на една държава, което е в интерес на целия регион“, каза Йоханес Хан. Засега проектът на заключенията на ЕС за дата за преговори за Албания и Македония се предвижда през септември 2019 г., но това не е достатъчно според Хан. „Не ми харесва думата компромис в този контекст, това е нещо, което трябва да приема. Моето предложение беше, че когато една страна изпълнява, и ние трябва да действаме, така че всяко забавяне носи риск, а аз не искам да имам риск там, където е ненужно”, добави комисар Хан. Той коментира и съпротивата на Франция и Холандия срещу започването на преговори със Скопие и Тирана, като ги призова да имат предвид цялостното регионално положение.", "date": "2019.06.17", "title": "Хан: Преговори с Македония възможно най-скоро"}
{"url": "https://standartnews.com/svyat/ilyuzionist-vv-verigi-se-udavi-v-reka-395039.html", "text": "41-годишният индийски илюзионист Чанчал Лахири, който се опита да пресъздаде прочутия номер на Хари Худини, влизайки окован в река, се смята за мъртъв, пише дир.бг. Зрителите, които наблюдавали спускането на илюзиониста, окован от вериги, информирали полицията, че Чанчал не е излязъл от река Хугли в щата Западен Бенгал. Лахири, известен още като Мандраке, беше спуснат в реката от лодка - заключен на шест места и допълнително с верига, докато зрители го наблюдаваха от две лодки. Полицията и екип от водолази претърсиха района, но от неделя вечерта до сега не могат да намерят магьосника. Властите обаче не могат да го обявят за мъртъв, докато не бъде открито тялото му.", "date": "2019.06.17", "title": "Илюзионист във вериги се удави в река"}
{"url": "https://standartnews.com/svyat/zemetresenie-zaradi-eksploziya-mezhdu-kitay-i-severna-koreya-395040.html", "text": "\"Предполагаема експлозия\" в близост до границата между Китай и Северна Корея предизвика слабо земетресение, съобщиха от китайската сеизмологична служба, по-малко от час след излизането на новината за предстоящото посещение на китайския президент Си Цзинпин в Пхенян на 20 и 21 юни, по време на което ще бъдат обсъждани политически решения на проблемите на Корейския полуостров. \r\nУточнява се, земетръсът е бил с магнитуд 1,3 по Рихтер, като е станал в 14:38 часа българско време в град Хунчун в североизточната провинция Джилин, като дълбочината му е била 0 метра. \r\nЗеметресения понякога са засичани след ядрени опити, но Северна Корея спря да извършва ядрени опити веднага след като комунистическата държава се съгласи да започне преговори за ядрено разоръжаване със САЩ. \r\nПхенян засега не е коментирал възможната причина за труса на границата с Китай.", "date": "2019.06.17", "title": "Земетресение заради експлозия между Китай и Северна Корея"}
{"url": "https://standartnews.com/svyat/nov-superiztrebitel-mig-35-v-ruskite-vvs-395043.html", "text": "Руските военновъздушни сили са получили първите два нови изтребителя МиГ-35. Очаква се преди края на годината в да бъдат доставени още четири изтребителя. Очаква се да бъде подписан и още един договор за доставка на новия модел, съобщават световните средства за масова информация. „През последните три години направихме сериозен пробив по програмата МиГ-35. Успяхме в кратки срокове да стартираме производството на този самолет. В рамките на две години и половина проведохме нужните тестове. Сега вече произвеждаме самолети и имаме договор с министерството на отбраната“, заяви генералният директор на руската корпорация МиГ Иля Тарасенко. МиГ-35 е напреднала версия на изтребител от четвърто поколение. Неговата цел е установяване на доминация във въздуха и нанасяне на удари по наземни и надводни цели извън зоната за противовъздушна отбрана на противника. На този етап руското министерство на отбраната е подписало договор за закупуването на общо шест нови изтребителя. Новият руски боен самолет може да бъде достойна конкуренция на американския Ф-35. Това става ясно от анализ на експерта Марк Епископос за The National Interest. МиГ-35 е изтребител от поколение 4++. Той може да поразява въздушни, наземни и морски цели. МиГ-35 разполага с уникални технически характеристики. Огневата му мощ надвишава значително тази на неговия предшественик МиГ-29. Въоръжението му включва различен тип ракети, включително ракети „въздух-въздух“, както и управляеми бомби КАБ-500. МиГ-35 може да носи много по-голям товар от своите предшественици. Авторът на анализа смята, че разработката на МиГ-35 е огромен скок за руската бойна авиация. Този самолет е кулминация на руското авиационно инженерство и дългогодишен опит, смята Марк Епископос. МиГ-35 е най-ефективният многоцелеви изтребител на руските въоръжени сили. \r\nМеждувременно стана ясно, че \"Рособоронекспорт\", руският държавен износител на военно оборудване, е доставил през 2018 година бойни самолети и хеликоптери на стойност над 6 милиарда долара.  В изявление, публикувано преди Парижкото авиационно шоу, където \"Рособоронекспорт\" ще демонстрира военна техника заедно с редица други компании от Русия, изпълнителният директор Александър Михеев заяви: \"През 2018 година доставихме бойни самолети, хеликоптери, безпилотни летателни апарати, двигатели и оборудване за военновъздушните сили на стойност над 6 млрд. долара\". Сред редицата руски експонати на изложението във Франция ще бъдат показани системите за противоракетна отбрана С-400 и безпилотните летателни апарати Oiron-E, Orlan-10E и Takhion. Представените руски самолети пък включват Су-35 и МиГ-29М/М2. \r\n ", "date": "2019.06.17", "title": "Нов суперизтребител МиГ-35 в руските ВВС"}
{"url": "https://standartnews.com/svyat/nyama-ruska-namesa-v-evroizborite-395044.html", "text": "Постоянният представител на Русия в ЕС Владимир Чижов отрече страната му да се е намесвала в изборите за Европейски парламент чрез разпространяване на фалшиви новини. „Самата Комисия призна, че не притежава никакви специални доказателства за руска намеса в европейските избори. И аз не съм учуден, че няма, защото няма и такова нещо“, каза той.. Новината за удвоената активност на фалшиви профили и ботове, идващи от Русия по време на изборите за Европейски парламент, съобщиха в петък еврокомисарите за съюза на сигурността Джулиан Кинг и на правосъдието Вера Йоурова. За отношенията Русия - САЩ Чижов каза, че са се влошили през последните две години: „Със сигурност отношенията ни със Съединените щати днес са лоши. Те се влошиха през последните няколко години и тази тенденция продължава. Ние все още сме отворени за диалог с Вашингтон и очакваме среща между президентите Тръмп и Путин на срещата на Г-20 в Осака“. Чижов определи договора за ракетите със среден и малък обсег като „повече мъртъв, отколкото жив“. Той припомни, че договорът „Нов СТАРТ“ за ограничаване на стратегическите настъпателни оръжия изтича след 2 години и добави, че ако няма споразумение той да бъде продължен, човечеството ще навлезе в по-опасна ера от историята си.", "date": "2019.06.17", "title": "Няма руска намеса в евроизборите"}
{"url": "https://standartnews.com/svyat/frantsiya-otmenya-e1-mlrd-danchni-oblekcheniya-394979.html", "text": "Франция планира да отмени данъчни облекчения за компаниите на стойност 1 милиард евро, за да подпомогне финансирането на обещаното намаляване на данъка върху доходите, което ще струва на хазната 5 млрд. евро. Това заяви министърът на бюджета Жералд Дарманен, цитиран от Ройтерс. Правителството ще осигури останалите 4 млрд. евро чрез намаляване на разходите, допълни министърът.  По думите му от януари 95 процента от данъкоплатците ще усетят намаляването на данъка върху доходите им. В отговор на многомесечните антиправителствени протести френският президент Еманюел Макрон обеща в края на април намаляване на данъка върху доходите на стойност 5 млрд. евро.  През декември като отстъпка пред протестиращите вече бе обявен пакет от мерки на стойност 10 млрд. евро, насочени към стимулиране на доходите на най-бедните работници и пенсионери. ", "date": "2019.06.17", "title": "Франция отменя Е1 млрд. данъчни облекчения"}
{"url": "https://standartnews.com/biznes/samo-rumniya-ni-bie-po-rst-na-zaplati-395028.html", "text": "България е на второ място по ръст на заплатите в Евросъюза, като преди нас е само Румъния. Разходите за труд в България нарастват с 12,9 процента през първите три месеца на годината, спрямо същия период на 2018 година, показват данните на Европейската статистическа служба. Заплатите се покачват с 12,7 процента, а другите разходи, които включват осигуровките - с 13,8 процента. Това е вторият най-бърз темп на растеж в Европейския съюз. Разходите забързват увеличаването си. Година по-рано ръстът бе 9%, а през четвъртото тримесечие дори се забави до 6,8 процента. Страната ни е изпреварена само от северната ни съседка Румъния. Там общите разходи на труд на работодателите нарастват с 16,3 процента спрямо миналата година, а заплатите - с 16,4 процента. Общо в целия Европейски съюз общите разходи растат с 2,6 процента, а заплатите - с 2,7 процента. В страните от еврозоната растежът е малко по-нисък - 2,4 процента на общите разходи и 2,5 процента на заплатите. През първите три месеца на годината има само една държава, в която общите разходи за работодателите намаляват. Това е Гърция, която записва спад от 0,2 процента. В южната ни съседка заплатите се увеличават минимално с 0,3 процента, но графа \"други\" намалява с 1,8 процента.", "date": "2019.06.17", "title": "Само Румъния ни бие по ръст на заплати"}
{"url": "https://standartnews.com/svyat/loshoto-vreme-v-evropa-vze-zhertvi-394972.html", "text": "В Швейцария жена загина, след като лодката, в която се намирала, се преобърна по време на силна буря на Женевското езеро. Стихията нанесе сериозно щети в града. В Обединеното кралство обилните валежи причиниха наводнения, а много населени места в Линкълншир са под вода. Агенцията по околна среда на Острова обяви, че ситуацията е \"безпрецедентна\". Полша също претърпя тежка буря със силни гръмотевични бури. Има много изкоренени дървета, а хиляди домакинства са останали без ток. ", "date": "2019.06.17", "title": "Лошото време в Европа взе жертви"}
{"url": "https://standartnews.com/sport/padnakhme-i-ot-italiya-na-voleybol-394968.html", "text": "Ден след като загубиха от Япония (2:3) в Лигата на нациите във Варна националите ни паднаха и от Италия с 1:3 гейма (14:25, 20:25, 25:23, 21:25). Така от морската столица България си тръгва само с успех над Австралия с 3:2. Успехът е трети за италианците в турнира и общо седми в лигата. Италия има две загуби и общо 21 точки в актива си. България остана с 3 успеха, 6 загуби и 8 точки. \r\nЗа България срещата започнаха Георги Братоев, Мартин Атанасов, Розалин Пенчев, Теодор Тодоров, Цветан Соколов (на снимката), Алекс Грозданов и либеро Петър Каракашев. Следващия уикенд България ще играе в Бразилия с домакините, Русия и Германия.", "date": "2019.06.17", "title": "Паднахме и от Италия на волейбол"}
{"url": "https://standartnews.com/regionalni/melomani-ot-tsyalata-strana-na-kontsertite-na-bg-radio-394989.html", "text": "Почитатели на българската музика от цялата страна дойдоха през уикенда в Благоевград, за да станат част от едно от музикалните събития на годината - концертите на БГ Радио. И този път българската музика обедини различни поколения, които пяха заедно нови и вечни хитове. Кметът на Благоевград д-р Атанас Камбитов поздрави присъстващите. \"Тук, в Благоевград, българската музика е у дома си. Благодаря на всички изпълнители, благодаря на приятелите от БГ Радио. Вярвам, че ще се забавляваме много. И помнете едно - всичко хубаво започва от Благоевград\", каза в приветствието си Камбитов. Благоевград е единственият град, носител на статуетката за БГ Град- посланик на българската музика, Благоевград и всяка година посреща любимите звезди на България. На сцената се качиха БГ Вдъхновителите на 2019 Братя Аргирови, Графа, Deep Zone Project, Jeremy?, Милена и нейната група, RAFFI, Свилен Ноев, Сигнал, 4Magic, DARA, Деница Караславова, Дивна, Искрен Тончев (Искрата), Михаела Филева, Pavell&Venci Venc’, Поли Генова и Стефан Илчев. През двете вечери прозвучаха любими хитове като \"И замириса на море\", денс версията на \"Облаче, ле, бяло\", \"Шоколад, \"Може би\", \"Ближи си сладоледа\" и много други. На 21 и 22 юни Благоевград ще посрещне отново десетки хиляди меломани за фестивала “Francofolies.Благоевград“.  ", "date": "2019.06.17", "title": "Меломани от цялата страна на концертите на БГ Радио"}
{"url": "https://standartnews.com/svyat/boing-prizna-za-greshkata-v-modela-737-makh-394977.html", "text": "Главният изпълнителен директор на \"Боинг\" призна, че компанията е допуснала грешка с проблемната предупредителна система в кабината на модела \"737 Max\" преди двете смъртоносни катастрофи с най-продаваните самолети, съобщава БГНЕС. Председателят и главен изпълнителен директор Денис Мюленбург каза, че \"Боинг\" не е успял да комуникира адекватно с регулаторните органи и клиентите, но защити широкия инженерен и дизайнерски подход към софтуера за контрол на предната част на самолета, който е в основата на разследването на произшествията, довели до спирането на полетите с този модел по целия свят. Мюленбург призна още, че компанията е допуснала грешка и заради това, че не уведомила регулаторните органи и клиентите за дефектна предупредителна светлина на кабината на \"737 Max\". Изпълнителният директор на \"Боинг\", който е под кръстосан огън заради дизайна на \"Max\" и заради начина, по който се отнесе към кризата с компанията обяви, че все повече от регулаторните органи смятат, че \"Max\" трябва отново да получи разрешение за полети. Той изрази очакване, че това ще стане още тази година. Американската федерална авиационна администрация е обвинявала \"Боинг\", че повече от година не е уведомил регулаторите, че индикатор за безопасност в кокпита на \"Max\" не работи. Пилотите са ядосани, че компанията не ги е информирала за новия софтуер, който е свързан с катастрофите в Индонезия и Етиопия, при които загинаха 346 души. ", "date": "2019.06.17", "title": "\"Боинг\" призна за грешката в модела \"737 МАХ\""}
{"url": "https://standartnews.com/regionalni/stotitsi-pyakha-s-btr-v-noshchta-na-orfey-394990.html", "text": "Стотици се събраха в подножието на археологическия комплекс край село Татул и пяха с Б.Т.Р. по време на фестивала \"Нощта на Орфей\", организиран от община Момчилград. Участниците в проявата, която се провежда за 13 път, успяха да вдигнат градуса на настроението на публиката до краен предел. Най-нетърпеливите зрители пристигнаха часове преди началото на фестивала. Повечето от тях се възползваха да разгледат древното светилище на Орфей.   Всички присъстващи получиха по традиция чаша вино. \"През годините фестивалът, организиран от община Момчилград се утвърди като културно събитие в национален мащаб. \"Нощта на Орфей\" има своите почитатели, които не пропускат нито едно издание на проявата. Този факт не трябва да ни учудва, защото има магия в мястото, на което провеждаме фестивала\", заяви кметът Сунай Хасан. Той изказа специални благодарности на депутата Ерол Мехмед, по чиято идея се заражда \"Нощта на Орфей\" и който беше сред публиката. Програмата на фестивала стартира с песента \"От тук започва България\" в изпълнение на младия момчилградчанин Виктор Карачолов. След него публиката беше омаяна от танците на балета към кърджалийския театър. Младите кърджалийци Мерт и Селин Асенова буквално взривиха публиката с изпълненията си. Кулминацията на фестивала настъпи с качването на сцената на рокаджиите от Б.Т.Р. „Всички ставаме свидетели на роксъбитието за 2019 година в Източните Родопи. За мен е огромно предизвикателство да приветствам тук и сега, на тази сцена легендарната българска рок-група Б.Т.Р.\", обяви кметът Сунай Хасан. \r\n\"За първи път сме на това място. Уникално е. Благодаря на община Момчилград за възможността да пеем на този прекрасен фестивал\", заяви фронтменът на БТР Наско. Повече от час и половина легендарните рокаджии пяха свои песни, като представиха и парчета от последния си албум. Публиката пя заедно с БТР. След концерта дуо \"БарбарониТе\" представиха оригинално огнено шоу, което накара публиката да онемее. Вечерта завърши с пищни фойерверки и хоро, на което се хванаха много от присъстващите на фестивала. Бяха наградени победителите в традиционния колопоход от Момчилград до село Татул. Тази година в надпреварата участваха 16 велосипедисти.  ", "date": "2019.06.17", "title": "Стотици пяха с Б.Т.Р. в \"Нощта на Орфей\""}
{"url": "https://www.standartnews.com/sport/padnakhme-i-ot-italiya-na-voleybol-394968.html", "text": "Ден след като загубиха от Япония (2:3) в Лигата на нациите във Варна националите ни паднаха и от Италия с 1:3 гейма (14:25, 20:25, 25:23, 21:25). Така от морската столица България си тръгва само с успех над Австралия с 3:2. Успехът е трети за италианците в турнира и общо седми в лигата. Италия има две загуби и общо 21 точки в актива си. България остана с 3 успеха, 6 загуби и 8 точки. \r\nЗа България срещата започнаха Георги Братоев, Мартин Атанасов, Розалин Пенчев, Теодор Тодоров, Цветан Соколов (на снимката), Алекс Грозданов и либеро Петър Каракашев. Следващия уикенд България ще играе в Бразилия с домакините, Русия и Германия.", "date": "2019.06.17", "title": "Паднахме и от Италия на волейбол"}
{"url": "https://standartnews.com/regionalni/nad-70-ribolovtsi-myatakha-vditsi-kray-dyavolskiya-most-394991.html", "text": "Над 70 души от две области – Кърджали и Смолян мятаха въдици край Дяволския мост. В надпреварата участваха риболовци от   \r\nАрдино, Кърджали, Момчилград, Кирково, Смолян, Мадан. Стартът на състезанието бе даден от кмета на община Ардино Ресми Мурад, който пожела на всички въдичари наслука и късмет. Участниците бяха разпределени в три възрастови групи – деца, жени и мъже. Победител при мъжете стана 34-годишният Нурхан Чобанов от Ардино, а уловът му бе едва 0,995 кг. риба. При жените победителка е Йорданка Колева, а при децата на първо място се нареди 10-годишният Иван Каралчев. Най-малкият участник в състезанието бе 6-годишният Емре Мехмед, който бе дошъл заедно с баща си, а най-възрастният бе 60-годишният Айхан Хашимов, и двамата от Ардино. Грамотите и предметните награди връчиха кметът на община Ардино Ресми Мурад, председателят на общинския съвет Сезгин Байрям, председателят на Ловно-рибарско сдружение „Бели брези” в Ардино Шахин Байрямов „Убеден съм, че в идващите години ще продължим инициативата, за да популяризираме още повече Дяволския мост“, заяви Мурад. \r\n     \r\nЗа доброто настроение на присъстващите на риболовния фест се погрижиха самодейците от младежка фолклорна група и дамска певческа формация „Надежда“ към читалище „Просвета 1948“ в Златоград, както и фолклорна група „Родопчанка“ към НЧ „Родопска искра” в Ардино. А по инициатива на Евгений Смирнов, управител на военно-спортния клуб „Laserwar Balkans” всички риболовци и посетители на „феста“ бяха почерпени с боб чорба.  ", "date": "2019.06.17", "title": "Над 70 риболовци мятаха въдици край Дяволския мост"}
{"url": "https://www.standartnews.com/sport/urugvay-ss-silen-start-na-kopa-amerika-394981.html", "text": "Футболистите на Уругвай победиха с 4:0 Еквадор на старта на турнира Копа Америка. 15-кратните шампиони поведоха още в шестата минута чрез Лодейро. В 24-ата Еквадор остана с човек по-малко след директен червен картон на Кинтеро.  В 33-ата Кавани покачи на 2:0 от воле. Луис Суарес оформи на 3:0 минута преди почивката. Артуро Мина си вкара автогол в 78-ата за крайното Уругвай - Еквадор 4:0. Парагвай и Катар оставиха Аржентина на последно място в група \"В\", след като завършиха 2:2. фото ЕПА/БГНЕС", "date": "2019.06.17", "title": "Уругвай със силен старт на Копа Америка"}
{"url": "https://standartnews.com/regionalni/magiyata-na-balkanite-ozhivya-na-stsenata-v-benkovski-394993.html", "text": "Магията на Балканите в песни, танци и носии оживя на сцената на читалището в село Бенковски, където учениците от СУ „Никола Й. Вапцаров“ участват в творчески клубове по интереси. Те изнесоха концерт в рамките на инициативата „Единни в многообразието“ под егидата на областния управител Никола Чанев. \r\n    \r\nПроявата е част от Комуникационната стратегия на България за ЕС през 2019 г, а целите й - опознаване на културата и традициите на различните общности в Източните Родопи, приемане на различията като платформа за сближаване и превенция на нетолерантността, приобщаване на младите хора към ценностите на Обединена Европа. Деца от християнски, мюсюлмански и ромски семейства от граничната община Кирково изявиха таланта си на сцената в Бенковски, поощрявани от своите преподаватели. Областният управител Никола Чанев поздрави младите дарования и подчерта, че многообразието на традициите и ритуалите в Кърджалийско е онова, които ни прави истински богати, учи децата ни на толерантност и гради мостове между поколенията, съхранявайки най-ценното от миналото. \r\n      \r\nВ концерта участваха ученици от петте клубни форми в гимназията – фолклорните групи „Пъстра китка“, „Ритми“ и „Чучулига“, танцовата формация“ Пъргавелчета“  и Клуб „Театър и литература“. Момчетата и момичетата пяха и танцуваха родопски и румелийски народни песни и танци, рецитираха стихове и представиха драматизация на легендата за вярата, надеждата и любовта. Областният управител връчи плакети на всички състави и им пожела нови художествени предизвикателства.  ", "date": "2019.06.17", "title": "Магията на Балканите оживя на сцената в   Бенковски"}
{"url": "https://www.standartnews.com/sport/vv-varna-udarikha-412-058-lv-ot-tototo-394969.html", "text": "Джакпотът в 48-ия тираж на играта „Тото 2 - 6 от 42“ в размер на 412 058 лева беше спечелен тази вечер. Късметлията е от град Варна. Джакпотът в играта стартира от нови 300 000 лева и се очаква в четвъртък да достигне 320 000 лева. За следващия тираж в четвъртък печалбите ще достигнат общо 5 890 000 лева. Джакпотът в играта 6/49 ще бъде 2 300 000 лева. В играта 5/50 сумата е до 3 000 000 лева, а в Тото Джокер – 30 000 лева. Печелившите комбинации в игрите, които бяха изтеглени на живо в предаването на СПОРТ ТОТО в ефирите на БТВ и БНТ, са: „Тото 2 - 6 от 49” – 35, 11, 49, 36, 21, 12; Печалби от играта: Има четирима късметлии, които са познали пет от шестте печеливши числа и всеки от тях печели по 6 508 лева. „Тото 2 - 5 от 35”, първо теглене  – 33, 6, 27, 32, 30; второ теглене – 22, 13, 1, 32, 29; Печалби от играта: В първо теглене на играта един късметлия е познал петте печеливши числа и печели 21 522 лева. И във второ теглене на играта само един участник е улучил и петте числа и получава 21 522 лева. „Тото Джокер”, 3-те двойки позиции и цифри – 8/8, 9/8, 6/0; Печалби от играта: Четиринадесет късметлии са познали печелившата комбинация от позиции и цифри и печелят по 1 940 лева. „Тото 2 – Рожден ден“ – 87 (година), 6 (месец юни), 13 (дата), 6 (събота - ден от седмицата); „Тото 2 - 6 от 42” – 24, 12, 27, 17, 37, 36 + 39 (допълнително число за Втори тото шанс на играта - „Пари плюс“); Печалби от играта: За следващия тираж наградният фонд в „Пари плюс“ ще достигне сумата от 40 000  лева. „Тото 2 - Зодиак” – 40, 19, 20, 9, 12 + 9 (зодия стрелец); Печелившите числа в игрите Втори тото шанс на „Тото 2 - 5 от 35” и Втори тото шанс на „Тото 2 – 6 от 49“, които бяха изтеглени в петък, 14 юни, за 47-ия тираж, са: „Втори тото шанс“ на „Тото 2  – 6 от 49“ – 8, 44, 24, 48, 16, 14 + 41; (допълнително число); „Втори тото шанс“ на „Тото 2 – 5 от 35“ – 24, 28, 29, 27, 23 + 1, 3; Печалби от играта: Шестима късметлии от градовете Пловдив, Търговище, Варна, Бургас, София и Русе си разделят по 3 333 лева. В тях участваха всички играни комбинации за играта „Тото 2 - 5 от 35” и „Тото 2 – 6 от 49“ за предходния 47-и тираж без допълнителен залог. Утре, 17 юни, ще бъдат изтеглени печелившите комбинации за 48-ия тираж. Във Втори тото шанс на играта „Тото 2 – 6 от 49“ печалбата ще достигне до 100 000 лева плюс нов автомобил, а в „Тото 2 – 5 от 35“ – до 200 000 лева, отново без допълнителен залог. Единственото условие е да запазите фиша си до тегленето на двете игри на следващия ден. В играта с допълнителни печалби за почитателите на моментните лотарийни игри „ПЕЧАЛБИ ПЛЮС – СУМИ ЗА ДУМИ”, победител стана Катя Върбанова, която спечели 1 000 лева, защото беше по-бърза и съобразителна от своята съперничка Ева Фирева, която си тръгна с награда от 100 лева. В „ПЕЧАЛБИ ПЛЮС – СУМИ ЗА ДУМИ” могат да участват всички, които имат непечеливши талони от моментните лотарийни игри на Български спортен тотализатор. Необходимо е да регистрират кодовете за печалба от всеки талон в своя профил на https://lottery.toto.bg/ и да проследят дали някой от тях няма да бъде определен чрез жребий за участие на живо в предаванията по БНТ - четвъртък или неделя. Печалбата е до 1 000 лева. Залози за игрите на Български спортен тотализатор се приемат във всички тото пунктове и в партньорски обекти, обозначени със стикер СПОРТ ТОТО, както и онлайн на интернет страницата www.toto.bg.   ", "date": "2019.06.17", "title": "Във Варна удариха 412 058 лв от тотото"}
{"url": "https://standartnews.com/regionalni/kmett-kambitov-dade-kurban-za-zdrave-395030.html", "text": "Кметът на Благоевград д-р Атанас Камбитов даде курбан за здраве и благоденствие на жителите на Благоевград. За поредна година стотици хора се събраха  край 33-метровия кръст, пазител на града, в местността „Заева поляна“. „Днес е един от най-големите православни празници – Свети Дух. Да си пожелаем здраве. Пожелавам на всички да се веселят, да забравят лошите неща, нека правим  повече добро, така и светът ще стане по-добър“, каза кметът Камбитов. \r\nТой припомни с благодарност и почит името на покойния Неврокопски митрополит Натанаил, който освети кръста. „Имаме намерение да поставим плоча в негова памет. И дай, Боже, до края на годината да направим и първа копка на новата черква в парк „Македония“, каза още кметът Камбитов. \r\nВодосвет за здраве беше отслужен от свещеници на Благоевградския храм „Въведение Богородично“.  ", "date": "2019.06.17", "title": "Кметът Камбитов даде курбан за здраве"}
{"url": "https://www.standartnews.com/sport/grigor-progresira-v-ranglistata-394982.html", "text": "Най-добрият български тенисист Григор Димитров прогресира с една позиция в световната ранглиста, която бе обявена днес. 28-годишният хасковлия, който през миналата седмица не участва в турнири, заема на 45-ото място в класацията на АТП с актив от 997 точки. От утре Димитров стартира участие на турнира на трева Куинс в Лондон, който спечели през 2014-а. \r\nПромени в топ 10 на ранглистата няма. Лидер остава Новак Джокович (Сърбия) с 12715 точки, следван със 7945 точки от Рафаел Надал (Испания). Швейцарецът Роджър Федерер е трети с 6420 точки. \r\nЧелните десетки на световните ранглисти на АТП и българите в тях: \r\n1. (1) Новак Джокович (Сърбия) 12715 точки \r\n2. (2) Рафаел Надал (Испания) 7945 точки \r\n3. (3) Роджър Федерер (Швейцария) 6420 точки \r\n4. (4) Доминик Тийм (Австрия) 4685 точки \r\n5. (5) Александър Зверев (Германия) 4360 точки \r\n6. (6) Стефанос Циципас (Гърция) 4215 точки \r\n7. (7) Кей Нишикори (Япония) 4040 точки \r\n8. (8) Кевин Андерсън (Южна Африка) 3565 точки \r\n9. (9) Карен Хачанов (Русия) 2980 точки \r\n10. (10) Фабио Фонини (Италия) 2785 точки \r\nбългарите: \r\n46. (46) Григор Димитров (България) 997 точки \r\n324. (322) Димитър Кузманов 93 точки \r\n486. (488) Александър Лазов 13 точки \r\n496. (498) Александър Лазаров 12 точки", "date": "2019.06.17", "title": "Григор прогресира в ранглистата"}
{"url": "https://standartnews.com/regionalni/otkrikha-dve-stari-limonki-v-selo-ognyanovo-394999.html", "text": "Две стари гранати тип „лимонки” са открити при почистване на стара необитаема къща в гоцеделчевското село Огняново. Това съобщиха от ОД на МВР–Благоевград. От там допълниха, че боеприпасите са иззети от служители на Специализирания отряд за борба с тероризма (СОБТ). За случая е уведомена и Районната прокуратура в Гоце Делчев. Село Огняново е една от най-популярните туристически дестинации в района. През летния период там почиват стотици български и чуждестранни туристи.  ", "date": "2019.06.17", "title": "Откриха две стари \"лимонки\" в село Огняново"}
{"url": "https://standartnews.com/kultura/snimat-biografichen-film-za-boy-dzhordzh-394987.html", "text": "Бой Джордж съобщи, че ще снимат биографичен филм за живота и кариерата му. Англичанинът разкри новината в ефира на австралийското радио шоу „Fitzy and Wippa“ и сподели, че режисьор и сценарист на бъдещата лента ще бъде Саша Джерваси, работил по филми като „Терминалът“ и „Хичкок“. За момента официални подробности около продукцията не се споменават и не е ясно кой ще играе главната роля. Певецът разкри обаче, че сред предложените актьори е Софи Търнър, от което той е доволен. „Интересното е, че тя е в надпреварата за ролята, което ще разтрои много хора, но на мен ми харесва. Аргументът би бил, че понеже е жена, няма как да ме изиграе, но когато аз бях на 17, със сигурност щях да се радвам да съм като нея“, коментира музикантът. „В този бизнес винаги се пишат небивалици за теб. На мен не ми пречи – така изглеждам по-интересен. Твърдения от сорта „той спи с глава надолу на покрива“ или „яде само леща“ просто разкрасяват картината“, продължава Бой Джордж.", "date": "2019.06.17", "title": "Снимат биографичен филм за Бой Джордж"}
{"url": "https://www.standartnews.com/sport/tribagrenik-i-lvcheta-talismani-sa-sportistite-ni-za-minsk-394995.html", "text": "Национален трибагреник и лъвчета за късмет получиха българските \r\nспортисти преди заминаването си за Европейските игри, които започват в \r\nпетък в Минск. \r\nИзпълнителният директор на Първа инвестиционна банка (Fibank) Чавдар Златев връчи \r\nтрадиционните талисмани на част от нашите представители, които отпътуват \r\nпърви за столицата на Беларус. Успехи на спортистите пожела и Белчо \r\nГоранов, генерален секретар на БОК На кратката церемония присъства \r\nрекордьорката по олимпийски отличия, носителката на пет олимпийски \r\nмедала и двукратен шампион Мария Гроздева, заедно с най-добрите ни \r\nсъстезателки по художествената гимнастика, всички национали по бокс и \r\nчаст от националите по борба, треньори и ръководители на отбори. \r\n„Пожелавам ви на добър път, крепко здраве и много успехи. Нека тези \r\nлъвчета ви вдъхнат кураж. В България има много хора, които ви вярват и \r\nподкрепят. Бъдете безстрашни като лъвовете по пътя си напред и нагоре,“ \r\nказа Чавдар Златев. Така от финансовата институция, която е генерален \r\nспонсор на БОК продължиха традицията да подаряват лъвчета на българските \r\nспортисти преди големи надпревари. Във Fibank вярват, че с този \r\nсимволичен жест помагат на състезателите да повярват в своите \r\nвъзможности и да дадат най-доброто от себе си. \r\nБелчо Горанов пожела късмет на всички от българската делегация. „На тези \r\nигри ще срещнете много спортисти, хора на вашата възраст, обединени от \r\nидеята за единна Европа. Бъдете здрави и дайте най-доброто от себе си за \r\nБългария,“ заяви още Горанов. Последваха снимки на спортисти и треньори \r\nс осигурената от Uhlsport екипировка в цветовете на националното знаме. \r\n--------- \r\nВторите Европейски игри ще се състоят от 21 до 30 юни 2019 г. в \r\nбеларуската столица Минск. Те се организират веднъж на 4 години и са \r\nсобственост и се ръководят от европейските олимпийски комитети. \r\nСъстезанията следват модела на други подобни континентални формати – \r\nАзиатските игри или Панамериканските игри, които вече имат по 18 издания \r\nслед дебюта им през 1951 г. \r\nСега в Минск ще съберат над 4000 представители на 50 европейски държави, \r\nкоито ще се състезават в 19 вида спорт. Осем от тях ще бъдат \r\nквалификации за Олимпиадата в Токио 2020, а два от турнирите ще са със \r\nстатут на европейски първенства – бокс и джудо. Общо ще се разиграят 200 \r\nкомплекта медала: 91 при мъжете, 89 при жените и 20 за смесени отбори. \r\nНад 18 000 са акредитираните за Игрите, от тях 8000 са доброволци. \r\nРеферите са над 1000, толкова са и журналистите. \r\nСпортната програма за Минск 2019 включва състезания по: \r\nСтрелба с лък \r\nЛека атлетика \r\nБадминтон \r\nБаскетбол 3х3 \r\nПлажен футбол \r\nБокс \r\nКану-каяк \r\nКолоездене \r\nСпортна гимнастика \r\nХудожествена гимнастика \r\nАеробика \r\nАкробатика \r\nБатут \r\nДжудо \r\nКарате \r\nСамбо \r\nСтрелба \r\nТенис на маса \r\nБорба \r\nБългария ще участва на Европейските игри в Минск с 85 спортисти в 15 \r\nспорта. Пълният списък е публикуван в сайта на БОК  . \r\nОт 12-те съоръжения, които ще се използват за състезанията от програмата \r\nна Вторите Европейски игри в Минск, 11 са досега съществуващи. \r\nЕдинствено комплексът за плажен футбол е новоизграден. Обновен е \r\nкомплексът за спортна стрелба. След реконструкция бе открит и световно \r\nизвестният стадион \"Динамо\". На него ще се състоят церемониите по \r\nоткриване и закриване на игрите, както и състезанията по лека атлетика. \r\nСъстезатели, треньори и длъжностни лица ще бъдат настанени в напълно \r\nобновения комплекс на Университета на Минск.", "date": "2019.06.17", "title": "Трибагреник и лъвчета-талисмани за спортистите за Европейските игри"}
{"url": "https://standartnews.com/kultura/mel-bi-obyavi-falshiv-kontsert-i-otide-na-kupon-s-adel-394996.html", "text": "Турнето на Спайс Гърлс по случай тяхното заръщане приключи с изпълнение в Уембли. В края на шоуто Мел Би заяви, че групата ще посети Австралия през февруари 2020 и феновете полудяха. Но Спайската признава, че това всъщност не било истина. „Знаете ме каква съм – винаги казвам, че ние никога няма да спрем и ще обиколим света. Пяхме в Лондон, сега трябва да отидем в Австралия. Обявих концерта без да сме го обсъждали с останалите. Идеята ми бе, че ако го заявя на сцената пред всички, ще има шанс той наистина да се осъществи“, споделя певицата. След шокиращото изявление Спайс Гърлс се прибраха зад кулисите, за да се срещнат с една от най-отдадените си фенки – Адел. Певицата разкри, че тя присъствала на целия концерт на Уембли и след това отишла на купон с групата. „Последният път, когато гледах Спайс Гърлс, беше преди 21 години. Тази вечер аз се смях, плаках, крещях, танцувах и отново се влюбих в 10-годишното си Аз. Обичта ми към тази група не е тайна – те винаги са ме вдъхновявали и благодарение на тях съм тук днес. Най-сетне се запознах с Джинджър, напихме се задружно и просто не мога да повярвам колко далеч съм стигнала. Благодаря ви, британски легендти, обичам ви!“, разчувства се Адел.", "date": "2019.06.17", "title": "Мел Би обяви фалшив концерт и отиде на купон с Адел"}
{"url": "https://standartnews.com/kultura/bg-shevitsi-greyat-na-pazara-v-rabat-395041.html", "text": "  Български шевици греят на пазара в Рабат. Те обаче не са внос от продукцията на талантливите баби край „Свети Александър Невски“, а са си местни творения. „Останах напълно слисан, когато видях по сергиите в Рабат покривки и възглавници, избродирани и декорирани типично по нашенски - огледални приложни произведения, вдъхновени от фолклора. И още един подобен факт ме изуми – в песни, които чух в Рабат, звучат извивки, досущ едно към едно с перли от  родопското вокално наследство. Няма съмнение, че традициите са се преплели някъде назад във вековете. Парадоксално е, че досега не е говорено за всичко това“, каза пред „Стандарт“ Аспарух Карастоянов, председател на новата Мароканско-българска търговско-промишлена палата. Според бизнесмена, който е и президент на Ротари клуб София-Витоша, настъпва времето за осъществяване на уникалните възможности за култура, бизнес и туризъм между двете държави -и това е основната цел на неотдавна създадената международна организация.  „Културата  е мостът  за  взаимноизгодни търговски и  икономически отношения. Културните връзки са естественият път за по-доброто опознаване на двата народа.  Изложбата  „Мароко – непознатата красота“ с творби на наши и техни художници е само началото. Смесената палата ще се погрижи и за побратимяване между градове от нашия Северозапад и техния Юг. За България Мароко е входната врата към пазарите на централна и западна Африка, а държавата ни може да стане хъб на Северна Африка на Балканите. През октомври планираме посещение в Мароко на голяма търговско-икономическа и културна делегация. Подготвяме снимките на документален филм и издаването на книга, които ще бъдат посветени именно на досегашните и бъдещите отношения между страните ни. Моят стар приятел Михаил Белчев работи върху стихове за песен - своеобразен химн на палатата, който ще бъде изпълняван на български и на френски. Обсъждаме съвместна програма, в чиито фокус ще бъдат различни теми и особено туризмът. Ландшафтът на Мароко е невероятно разнообразен – от четирихилядниците в Атласките планини, където пистите работят и през лятото, и през зимата, до курортите по бреговете на Средиземно море и Атлантическия океан. Прекрасните марокански градове със съхранени история и архитектура са вълнуващо преживяване. Франция е оставила много ярки следи по тези земи, в които културите на Африка и Европа съществуват в хармония. А всички знаят за връзките между фамилията на Симеон Сакскобургготски и двора на Мароко: крал Мохамед VI е кръстник на Симеон Хасан Муньос - внукът на бившия премиер, кръстен и на покойния владетел Хасан II.  \r\nПървата дама на Мароко у нас, Нейно превъзходителство Закия Ел Мидауи, е изключително добре приета в дипломацията, политиката и общественият живот, разчитаме по същия начин на новия ни посланик в Рабат – Негово превъзходителство Юрий Щерк“,  коментира Аспарух Карастоянов. Той сподели за още една почуда. „На нашия пазар има много марокански стоки и това е чудесно, но те минават през европейски компании. В началото на пролетта в Рабат купих опаковка с малини за 50  стотинки – същата продаваха в София за 55 лева. Никаква разлика в количеството и визията - категорично бяха от един и същи производител. Трябва да се върнем към времената, когато търговията е била в основата на общуването и да обединяваме интересите си“, добавя бизнесменът.       \r\n                      Госпожа Закия Ел Мидауи с господата Аспарух Карастоянов и Монсиф Шеркауи Жауад, заместник посланик                   На пазара в Рабат между шевиците на България и Мароко няма разлика                   Културно-историческото наследство в перлата на Африка е истински магнит за познавачи и лаици                                              Мохамед Хмидуш, вицепрезидент на Asmex, най-голямата експортно-импортна организация на Мароко ", "date": "2019.06.17", "title": "БГ шевици греят на пазара в Рабат"}
{"url": "https://standartnews.com/sport/grigor-progresira-v-ranglistata-394982.html", "text": "Най-добрият български тенисист Григор Димитров прогресира с една позиция в световната ранглиста, която бе обявена днес. 28-годишният хасковлия, който през миналата седмица не участва в турнири, заема на 45-ото място в класацията на АТП с актив от 997 точки. От утре Димитров стартира участие на турнира на трева Куинс в Лондон, който спечели през 2014-а. \r\nПромени в топ 10 на ранглистата няма. Лидер остава Новак Джокович (Сърбия) с 12715 точки, следван със 7945 точки от Рафаел Надал (Испания). Швейцарецът Роджър Федерер е трети с 6420 точки. \r\nЧелните десетки на световните ранглисти на АТП и българите в тях: \r\n1. (1) Новак Джокович (Сърбия) 12715 точки \r\n2. (2) Рафаел Надал (Испания) 7945 точки \r\n3. (3) Роджър Федерер (Швейцария) 6420 точки \r\n4. (4) Доминик Тийм (Австрия) 4685 точки \r\n5. (5) Александър Зверев (Германия) 4360 точки \r\n6. (6) Стефанос Циципас (Гърция) 4215 точки \r\n7. (7) Кей Нишикори (Япония) 4040 точки \r\n8. (8) Кевин Андерсън (Южна Африка) 3565 точки \r\n9. (9) Карен Хачанов (Русия) 2980 точки \r\n10. (10) Фабио Фонини (Италия) 2785 точки \r\nбългарите: \r\n46. (46) Григор Димитров (България) 997 точки \r\n324. (322) Димитър Кузманов 93 точки \r\n486. (488) Александър Лазов 13 точки \r\n496. (498) Александър Лазаров 12 точки", "date": "2019.06.17", "title": "Григор прогресира в ранглистата"}
{"url": "https://standartnews.com/sport/urugvay-ss-silen-start-na-kopa-amerika-394981.html", "text": "Футболистите на Уругвай победиха с 4:0 Еквадор на старта на турнира Копа Америка. 15-кратните шампиони поведоха още в шестата минута чрез Лодейро. В 24-ата Еквадор остана с човек по-малко след директен червен картон на Кинтеро.  В 33-ата Кавани покачи на 2:0 от воле. Луис Суарес оформи на 3:0 минута преди почивката. Артуро Мина си вкара автогол в 78-ата за крайното Уругвай - Еквадор 4:0. Парагвай и Катар оставиха Аржентина на последно място в група \"В\", след като завършиха 2:2. фото ЕПА/БГНЕС", "date": "2019.06.17", "title": "Уругвай със силен старт на Копа Америка"}
{"url": "https://standartnews.com/kultura/250-zvezdi-izgryavat-pred-narodniya-395038.html", "text": "250 сини звезди ще украсят пространството пред централния вход на Народния – като увертюра към дългоочакваното трето издание на „Театър пред театъра“. В сряда, 19 юни, в 17, 30 часа на площада пред най-красивата сграда в България ще се появят първите 60 звезди - с имената на всички актьори, които участват в десетте спектакъла между 2 и 11 юли, както и на  колегите им от академичната трупа. Всяка от звездите ще може да се види и пипне в следващите две седмици, преди на това място да издигнат трибуната и сцената за десетте представления под открито небе.  Шефът на първата ни сцена Мариус Донкин сподели, че това е жест на благодарност към всички, които работят по този и другите проекти. „Всеки човек е важен – пред или зад кулисите. Ние сме като огромен град, като добре смазан часовников механизъм, в който е важно всяка частица да работи в синхрон с останалите, за да се случва магията на театъра“, допълни той.Строежът на грандиозните съоръжения започва на 24 юни, за да посреща всяка вечер по 1000 зрители. Откриването на „Театър пред театъра“ е на 2 юли в 21, 30 часа с „Ромул Велики“ на „Зад канала“. На 3 и 4 юли -  „Лисичета“, на 5 и 6 юли – „Един безумен ден“, на 8 и 9 юли – „Актрисата“, на 7, 10 и 11 юли – „Спанак с картофи“.Билетите за спектаклите вече са в продажба  на касите на Народния театър и онлайн, цените им са от 20 до 40 лева, всички представления започват в 21, 30 часа. Под прожекторите ще излязат Стефан Данаилов, Аня Пенчева, Юлиан Вергов, Владо Карамазов, Теодора Духовникова,  Иван Юруков, Параскева Джукелова, Герасим Георгиев-Геро, Христо Чешмеджиев...", "date": "2019.06.17", "title": "250 звезди изгряват пред Народния"}
{"url": "https://www.standartnews.com/sport/franchesko-toti-napusna-roma-395029.html", "text": "Франческо Тоти се оттегля от ролята си на директор в Рома като по този начин слага край на 30-годишния си престой в клуба. Световният шампион от 2006 прекара цялата си професионална кариера при \"джалоросите\", а веднага след като през юли 2017 сложи край на състезателната си кариера, започна работа в клуба като директор. Отношенията му с президента Джеймс Палота се влошиха, а през миналата седмица американецът обяви, че е предложил на Тоти да бъде технически директор. Разривът между двамата започна с освобождаването на треньора Еузебио Ди Франческо през март, когато и спортният директор Мончи напусна в знак на солидарност. Поредният удар по Тоти пък бе фактът, че договорът на другата легенда Даниеле Де Роси не бе подновен. \"Оттеглям се като ръководител на Рома\", заяви Тоти на пресконференция. \"Надявах се, че този ден никога няма да дойде, но вместо това този грозен и тежък ден пристигна. Практически никога не получих шанса да работя върху техническата част. Преди всичко трябва да е Рома. Трябва да има любов за Рома. Президенти се менят, треньори се менят, играчи се менят, цветовете не. Това решение не е по моя вина. Те знаеха желанието ми да дам много на този отбор, но не го искаха. Те ме оставиха извън всичко това. Да напусна Рома е нещо ужасно. По-добре да бях умрял\", заяви легендата. Тоти се присъедини към школата на Рома през 1989 година като през 1993 прави дебют за мъжете като 16-годишен. Оттам насетне следват 307 гола в 785 мача, титлата в Серия А през 2001 и две Купи на Италия. Той има и 58 мача за националния отбор на Италия.", "date": "2019.06.17", "title": "Франческо Тоти напусна Рома"}
{"url": "https://standartnews.com/sport/tribagrenik-i-lvcheta-talismani-sa-sportistite-ni-za-minsk-394995.html", "text": "Национален трибагреник и лъвчета за късмет получиха българските \r\nспортисти преди заминаването си за Европейските игри, които започват в \r\nпетък в Минск. \r\nИзпълнителният директор на Първа инвестиционна банка (Fibank) Чавдар Златев връчи \r\nтрадиционните талисмани на част от нашите представители, които отпътуват \r\nпърви за столицата на Беларус. Успехи на спортистите пожела и Белчо \r\nГоранов, генерален секретар на БОК На кратката церемония присъства \r\nрекордьорката по олимпийски отличия, носителката на пет олимпийски \r\nмедала и двукратен шампион Мария Гроздева, заедно с най-добрите ни \r\nсъстезателки по художествената гимнастика, всички национали по бокс и \r\nчаст от националите по борба, треньори и ръководители на отбори. \r\n„Пожелавам ви на добър път, крепко здраве и много успехи. Нека тези \r\nлъвчета ви вдъхнат кураж. В България има много хора, които ви вярват и \r\nподкрепят. Бъдете безстрашни като лъвовете по пътя си напред и нагоре,“ \r\nказа Чавдар Златев. Така от финансовата институция, която е генерален \r\nспонсор на БОК продължиха традицията да подаряват лъвчета на българските \r\nспортисти преди големи надпревари. Във Fibank вярват, че с този \r\nсимволичен жест помагат на състезателите да повярват в своите \r\nвъзможности и да дадат най-доброто от себе си. \r\nБелчо Горанов пожела късмет на всички от българската делегация. „На тези \r\nигри ще срещнете много спортисти, хора на вашата възраст, обединени от \r\nидеята за единна Европа. Бъдете здрави и дайте най-доброто от себе си за \r\nБългария,“ заяви още Горанов. Последваха снимки на спортисти и треньори \r\nс осигурената от Uhlsport екипировка в цветовете на националното знаме. \r\n--------- \r\nВторите Европейски игри ще се състоят от 21 до 30 юни 2019 г. в \r\nбеларуската столица Минск. Те се организират веднъж на 4 години и са \r\nсобственост и се ръководят от европейските олимпийски комитети. \r\nСъстезанията следват модела на други подобни континентални формати – \r\nАзиатските игри или Панамериканските игри, които вече имат по 18 издания \r\nслед дебюта им през 1951 г. \r\nСега в Минск ще съберат над 4000 представители на 50 европейски държави, \r\nкоито ще се състезават в 19 вида спорт. Осем от тях ще бъдат \r\nквалификации за Олимпиадата в Токио 2020, а два от турнирите ще са със \r\nстатут на европейски първенства – бокс и джудо. Общо ще се разиграят 200 \r\nкомплекта медала: 91 при мъжете, 89 при жените и 20 за смесени отбори. \r\nНад 18 000 са акредитираните за Игрите, от тях 8000 са доброволци. \r\nРеферите са над 1000, толкова са и журналистите. \r\nСпортната програма за Минск 2019 включва състезания по: \r\nСтрелба с лък \r\nЛека атлетика \r\nБадминтон \r\nБаскетбол 3х3 \r\nПлажен футбол \r\nБокс \r\nКану-каяк \r\nКолоездене \r\nСпортна гимнастика \r\nХудожествена гимнастика \r\nАеробика \r\nАкробатика \r\nБатут \r\nДжудо \r\nКарате \r\nСамбо \r\nСтрелба \r\nТенис на маса \r\nБорба \r\nБългария ще участва на Европейските игри в Минск с 85 спортисти в 15 \r\nспорта. Пълният списък е публикуван в сайта на БОК  . \r\nОт 12-те съоръжения, които ще се използват за състезанията от програмата \r\nна Вторите Европейски игри в Минск, 11 са досега съществуващи. \r\nЕдинствено комплексът за плажен футбол е новоизграден. Обновен е \r\nкомплексът за спортна стрелба. След реконструкция бе открит и световно \r\nизвестният стадион \"Динамо\". На него ще се състоят церемониите по \r\nоткриване и закриване на игрите, както и състезанията по лека атлетика. \r\nСъстезатели, треньори и длъжностни лица ще бъдат настанени в напълно \r\nобновения комплекс на Университета на Минск.", "date": "2019.06.17", "title": "Трибагреник и лъвчета-талисмани за спортистите за Европейските игри"}
{"url": "https://standartnews.com/regionalni/rukhna-podporna-stena-sled-poroya-v-trgovishche-395050.html", "text": "Проливният дъжд в Търговище доведе до рухването на подпорна сетна на крайречния булевард \"Митрополит Андрей\" в града. Скъсана и паднала в реката е и крайпътната мантинела, съобщават от общинската администрация. Движението на превозни средства в този участък се осъществява в едната лента. Екипи на полицията обезопасяват участъка. \r\nДъжд като из ведро валя в продължение на няколко часа в Търговище. Много от улиците се превърнаха в реки, а \"Александър Стамболийски\" в участъка до Кауфланд се превърна в езеро. След като няколко автомобила закъсаха на това място, полицаите отцепиха района и затвориха улицата за движение. \r\nОколо 16.30 часа отводняване се наложи на сградите на Националната приходна агенция и Напоителни системи.  ", "date": "2019.06.17", "title": "Рухна подпорна стена след пороя в Търговище"}
{"url": "https://standartnews.com/biznes/biznest-nek-izkrivyava-pazara-na-tok-394992.html", "text": "Члез планиран търг на зелен ток НЕК ще изкриви свободния пазар на електрическа енергия у нас. Това гласи позиция на Асоциацията на работодателите в България, изразена в писмо до шефа на държавната компания Петър Илиев и до енергийния министър Теменужка Петкова. В края на миналата седмица бе обявен търг за продажба на електроенергия от НЕК ЕАД на платформата за двустранни договори на БНЕБ, организиран за 19 юни 2019 г. Срокът на доставка, както и обявените от продавача отклонения дават основания да предположим, че това е електроенергия, генерирана от ВЕИ с мощност между 1 и 4 МВт., се посочва в становището на бизнеса. Работодателите приветстват решението тази електроенергия да бъде реализирана на свободен пазар, но изразяват несъгласие с начина, по който се планира това. \"Становището на АОБР е, че такова голямо количество (потенциално над 390 МВт) при зададената стъпка от 98 МВт и възможностите за обезпечаване на бъдещи плащания със застраховка, ще породи бъдещи спекулации, тъй като ще бъде закупено от единствен купувач. При настоящите трудности в генерацията на електроенергия от въглища и скъпите емисионни квоти, ако и допълнително се създадат условия за концентрация, респективно контролирано ограничено предлагане, пазарът ще изпитва хроничен недостиг на електроенергия, а цените биха били лесно манипулируеми\", мотивират се работодателите. Те припомнят, че за да се избегнат подобни рискове, Народното събрание прие законодателни промени, обезпечаващи реализацията на електроенергията, генерирана от ВЕИ с мощност между 1 и 4 МВт на свободен пазар. Мотивирайки решението си, законодателят ясно декларира, че цели пазарно определяне на цените и повече ликвидност на енергийната борса. Въпреки първоначалните намерения излизането на свободен пазар да стартира с началото на новия ценови период, за съжаление, това бе отложено с едно тримесечие. Следователно, до края на септември 2019 г. именно НЕК ЕАД ще се разпорежда с тази електроенергия, казва асоциацията, в който влизат КРИБ, АИКБ, БСК и БТПП. От началото на юли произведената от ВЕИ електроенергия задължително трябваше да се търгува на борсата, но заради забавянето при приемането на текстовете срокът бе преместен на 1 октомври. \r\n\"Предвид всичко гореизложено, логично, рационално и пазарно адекватно е НЕК ЕАД да продава електроенергията, генерирана от ВЕИ с мощност между 1 и 4 МВт, изцяло на борсовия сегмент \"Пазар ден напред\", се посочва в позицията на асоциацията. В нея се казва още: \"Припомняме, че именно това е и сегментът, признат от ЕК и българското законодателство за определяне на референтна пазарна цена за изминали периоди. В допълнение, ако НЕК ЕАД адекватно структурира пакетни краткосрочни продукти – като седмични пикови продукти около 5МВт (следвайки примерно профила на малките фотоволтаични инсталации), продукти с различни (+) отклонения и т.н., малки обеми (кумулативно до 15-20%) могат да бъдат предлагани и на платформата за двустранно договаряне. Така ще се избегнат възможностите за пазарни манипулации, на каквито сме били нееднократно свидетели\".", "date": "2019.06.17", "title": "Бизнесът: НЕК изкривява пазара на ток"}
{"url": "https://standartnews.com/biznes/burgas-e-v-top-10-na-ruskite-turisti-za-tova-lyato-394998.html", "text": "За лятото на 2019 г. Бургас изпреварва Барселона и е една от три полетни дестинации, които са в топ 10 на руските туристи, става ясно от данни, публикувани от туоператорския сайт туту.ру. Морският ни град е на шесто място, а Барселона е на десето. Изпреварва ни черногорският курорт Тиват. Всички останали посоки, в които туристите от Русия пътуват и ще пътуват до края на септември са или в родината им, или в някоя от държавите-бивши републики на СССР. Класацията се базира на преброените вече закупени или резервирани билети за самолети за периода 1 юни-30 септември 2019 г. Получените данни са сравнени със същия период на миналата година, уточнява сайтът. Всички дестинации започват с полети от Москва или Санкт Петербург. В първите три дестинации извън Русия са Кишинев (Молдова), тиват (Черна гора) и Тбилиси (Грузия). Следва Еверан (столицата на Армения), който изпреварва Батуми (Грузия). На шесто място е Бургас, зад който се нареждат Баку (Азербайджан), Ташкент (Узбекистан), Бишкек (Киргистан) и Барселона. Стойността на билетите е между 13 000 и 27 000 рубли (180-370 евро).   Симферопол и Сочи (и двата града в Русия) водят в топ 10 на Русия, като по-голямата част от списъка, съвсем естествено, се заема от южни курортни места. В тройката на московчани попада още един черноморски курорт на Русия – Анапа. На четвърто място е крайната дестинация по маршрута Санкт Петербург-Симферопол, на пето е Москва-Калининград, а на шесто Санкт Петербург-Сочи. В десетката на руските дестинации попадат още Минеральные Воды, Геленджик и Хабаровск.", "date": "2019.06.17", "title": "Бургас е в топ 10 на руските туристи за това лято"}
{"url": "https://standartnews.com/biznes/menidzhr-sbira-zeleniya-krg-395000.html", "text": "Еко образование, еко интелигентност, еко промяна – списание «Мениджър» задава нови цели в 10-то юбилейно издание на Зеления форум Министърът на околната среда и водите Нено Димов и столичният кмет Йорданка Фандъкова ще бъдат сред основните участници в предстоящия 10-ти юбилеен «Зелен форум» на списание «Мениджър». «Еко образование, еко интелигентност, еко промяна» е надсловът на събитието тази година, в което списание „Мениджър“ ще насочи фокуса върху идеята за създаване и постепенно налагане на модел на образование за устойчив бизнес. На форума, който ще се проведе на 18 юни от 13 часа в галерия „Оборище“, списание „Мениджър“ ще събере визионери, които насърчават училищата да преподават и да моделират образование за устойчив бизнес и устойчиво развитие на общността. Ще даде думата на лидери, които знаят как екологична интелигентност, която предоставя способността да се учи от опита и да се справя ефективно с проблемите на околната среда, ще доведе до промени в различните индустрии и в индивидуалните действия и поведение на всеки жител на планетата. Форумът ще протече в два панела с модератори Тодор Бургуджиев, изпълнителен директор на ЕКОПАК България и Юлиян Попов, главен консултант на Европейската климатична фондация за Централна и Източна Европа. На прага на следващото десетилетие, организаторите на форума събират в юбилейното издание и своите многобройни съмишленици от бизнеса, които в годините се присъединиха към инициативата на списанието за формиране на отговорна към зелените идеи и политики общност – «Зеленият кръг». Какъв е приносът на тази общност към опазването на ресурсите и природата у нас в последните 10 години, ще стане ясно от специално изготвен по поръчка на «Мениджър» анализ, който ще бъде представен от Боян Рашев, управляващ партньор в denkstatt. В края на събитието ще бъдат обявени и новите цели на Зеления кръг за следващото десетилетие. Специална изложба «10 години Зелена трансформация» е съпътстващото събитие за юбилея на форума. Тя може да бъде видяна на 18 юни в Галерия «Оборище 5». \r\n ", "date": "2019.06.17", "title": "\"Мениджър\" събира \"Зеления кръг\""}
{"url": "https://standartnews.com/kultura/top-fotograf-predstavya-slavni-khudozhnitsi-395042.html", "text": "Експозиция с портрети на някои от най-прославените художници на България е голямото събитие в Националната гимназия за приложни изкуства „Свети Лука“. Автор на забележителните снимки е топ фотографът Ани Петрова. Много от нейните герои са правили изложби в училището за артисти. Проектът се нарича „Уроците. Благодарим, маестро!“ и, естествено, е дългосрочен. Всички ценители могат да видят лицата на 26 жреци на четката и длетото, правени от Ани през годините и публикувани в нейната рубрика „В ателието“ – Павел Койчев, Крум Дамянов, Емил Попов, Свилен Блажев, Христо Харалампиев, Божидар Йонов,  Николай Майсторов, Ивайло Мирчев, Милко Божков, Захари Каменов, Чавдар Николов, Михалис Гарудис... Между тях са и вече отсъстващите от земната сцена Генко Генков, Георги Трифонов, Иван Андонов, Цанко Панов, Стоян Цанев. „Дългогодишното уважение и взаимното доверие между фотограф и художник са задължителни. Без тях никой от тези корифеи не би застанал пред обектива. Те са хора на духа, които са лишени от всекидневната суета, но държат на визията, на нейното ситуиране в арт пространството“, коментира Ани, заснела мъдростта, иронията, усмивката, тъгата, радостта, скепсиса и още сума ти нюанси в излъчването на прочутите творци.                   Магда Абазова                         Генко Генков                         Иван Андонов", "date": "2019.06.17", "title": "Топ фотограф представя славни художници"}
{"url": "https://standartnews.com/biznes/kde-da-razpusnem-v-sofiya-prez-lyatoto-395001.html", "text": "В София също можем да прекараме незабравими летни моменти на места, които през последните години са станали кътчета за отдих, плаж и къпане в басейни. Сайтът   е подбрал най-посещаваните и актуални летни локации на територията на столицата... Цените в и около София варират от безплатно до 8 лв. за деца и от 12 до 20 лв. за възрастни. Ето и кои са най-популярните места за преживявания това лято: Raffy Bar & Gelato The Pool (Басейнът) се превърна в хит още от момента на откриването си преди няколко години – модерното място с басейн, покрай който се събират всички свежи компании от града. Локацията е един от най-големите плюсове, защото създава усещането, че си избягал от шумното всекидневие. А гледката към Витоша е нещото, към което няма как да останете безразлични. Входът за басейна е 10 лв. Включва ползване на шезлонг за 1 човек. За ползване на шатра е нужно да сте поне двама души. Минималният брой хора за Lounge зона е 6. Заведението разполага с богато наргиле меню през летния сезон. В обекта важи и карта \"Raffy All In\", която дава 50% отстъпка за консумацията на храна и напитки от менюто. Адрес: бул. Симеоновско шосе 97 А Хидропарк „Вятърните Мелници“ се намира в с. Горна Малина в близост до София и предлага на своите клиенти 6 разнообразни по площ басейна със 100-метрова водна ролба, 52-метрова екстремна пързалка, детски октопод с три пързалки и ВИП зона с отопляем басейн и джакузита. А ако предпочитате да посетите ресторант, мястото разполага с няколко тематични заведения. За желаещите да се забавляват има възможност за денонощен спортен риболов и множество атракциони: енергийна пирамида, зоокът, конна езда, родео бик, пейнтбол, волейболно игрище, стрелба с лък, тенис на маса, водни колела, топки за ходене по вода, мини-голф и др. Хотелската част на Хидропарк „Вятърните мелници” е винаги отворена за посетители. Състои се от шест триетажни къщи, построени с много любов и усет към красивото. Всяка от тях разполага с по един апартамент и две стаи за гости. В синхрон с природата, къщите са изградени изцяло от естествени материали. Работно време: Басейни: 09:00 – 19:00 Входна такса без ползване на басейни: - Деца до 4 г. – безплатно - Деца от 4 г. до 12 г. – 5.00 лв. - Всички останали – 7.00 лв. Входната такса включва ползването на 24 вида услуги и съоръжения. Входна такса с ползване на басейни: понеделник – петък: - Деца до 4 г. – безплатно - Всички останали – 16,99 лв. Входна такса с ползване на басейни: събота, неделя и официални празници: - Деца до 4 г. – безплатно - Всички останали – 19,99 лв. Цените включват ползването на 29 вида услуги и съоръжения. Горна Малина (на около 34км от София) Villa Spaggo е разположена върху 6000 кв. м. двор, като застроената площ е над 1500 кв. м. Разполага с безплатен частен паркинг за над 60 автомобила, открит отопляем голям басейн, детски отопляем басейн и джакузи, над 200 шезлонга с чадъри, летен бар, барбекю и градина с 200 места и открит детски кът. Ресторантът разполага със 100 места, закрит детски кът, ВИП зала. Villa Spaggo откри и хотел с 1 апартамент, 1 ателие и 8 стаи, всичките реновирани и луксозни. Най-запомнящите се събития са споделените и затова ресторантът предлага обслужване на различни нива като обхваща разнообразните изисквания на своите клиенти. Ресторантът притежава уюта на луксозна ловна хижа и романтичен винтидж дух. В същото време отговаря на изискванията на забързаното съвремие – лесен достъп, модерна кухня, допълнителни удоволствия като басейн, джакузи, детски кът за най-малките гости на всяко събитие. Визията отнася клиентите в Алпийски Тирол, а обслужването е на световно ниво. Работно време: Басейни: 10:00 – 19:00 Цени: Деца до 5 години - 0лв. Деца над 5 години 8лв. (без включен шезлонг) Възрастни - 16лв Бистрица, ул. „Никола Крушкин-Чолака“ 63 Комплексът разполага с 350 места за плажуване, 3бр. пясъчни игрища ,подходящи за плажен тенис,волейбол и футбол,1 бр.игрище за федербал,1бр. маса за тенис,10бр. табли за игра,2бр. джаги.Басеин с дълбочина 1,5м. и басеин за деца с дълбочина 40 см.Детски кътове,голяма поляна за тиййм билдинг активности.Ресторант подходящ за всякакви мероприятия. 20 бр. стаи за настаняване в мотела за 40 човека. Работно време всеки ден от 9:00 до 20:00 бул. Цариградско шосе 423 Аквапарк Конза се намира в близост до брезник на 50км от София. Разполага с различни водни атракции, водни пързалки, басейни за възрастни и два детски басейна. Цени: Деца до 90см - безплатно Деца от 90см до 1,30м - 8 лв Възрастни от 10:00-19:00 - 12лв, от 15:00-19:00 - 8лв Всяка сряда - 8лв. село Конска (на около 50 км от София) Външният плувен басейн е част от откритите зони за спорт и почивка в Pulse Fitness & Spa West Park. Със своите 25 метра дължина, и 1.6/ 1.8 метра дълбочина съоръжението е идеално както за непринудена почивка в горещите летни дни, така и за съревнования по кроул. За тези, които търсят уединение и тотален релакс, на разположение са десетки шезлонги, легла и пуфове, както и бар на басейна, от които можете да си поръчвате цеолдневно безалкохолни и алкохолни коктел, снакове, био сандвичи и плодове. бул. „д-р Петър Дертлиев“ 60 АкваБанкя е перфектната дестинация за релакс и забавление през топлите летни дни. В луксозната база, предлагаща качествено обслужване и приятна атмосфера на достъпни цени, можете да се насладите на незабравимо лятно преживяване. Разположението на минералния комплекс в центъра на град Банкя, на мястото на бившия градски плаж, съчетава красива природа, лечебен въздух и минерален басейн с олимпийски размери. Докато чистият въздух и минералната вода оказват благотворното си действие върху здравето ви, вкусната храна, разхлаждащите напитки и приятната атмосфера ще Ви помогнат да избягате от всекидневието. Изобилието от удобства – два басейна, джакузи, зона за масаж, ресторант и VIP зони за релакс ще допринесат за приятното прекарване. Басейнът с олимпийски размери (50x20 м; дълбочина: от 1.35 м. до 1.80 м.) дава възможност за пълен релакс, като същевременно Ви позволява да се погрижите за здравето си, докато се забавлявате. Приятната атмосфера в съчетание с благотворните действия на минералната вода, чистия въздух и красивата природа, ще осигурят перфектната почивка. Аквабанкя се грижи и за комфорта на най-малките си посетители. В детския басейн малчуганите могат да се отдадат на забавления, а в непосредствена близост са разположени удобни шезлонги и чадъри за техните родители. Комплексът предлага просторно външно джакузи. Топлата вода, отпускащите въздушни и водни струи, както и красивата природа наоколо го правят перфектния избор за посетителите, търсещи пълен релакс и почивка. Банкя, ул. „Цар Освободител“ 2 В случай, че предпочитате по-спокойно място или тренировка, можете да посетите спортен комплекс Силвър Сити. Той е малък спортен комплекс намиращ, се зад мол Парадайз. Има фитнес, сауна, парна баня, масажи, тенис на маса, карате и плувен басейн. Предлага обучение по плуване за деца и възрастни, но има и свободно плуване. Работи целогодишно. Работно време от понеделник до петък от 7.00 до 20.30ч., а събота и неделя от 9.00 до 20.30ч. Цените за свободно плуване са 10 лв. еднократно, фитнес 6 лв., сауна и парна баня 12 лв. общо, цената на 8 посещения обучение и басейн за дете е 92лв.", "date": "2019.06.17", "title": "Къде да разпуснем в София през лятото?"}
{"url": "https://standartnews.com/biznes/gurbetchii-se-zavrshchat-za-da-rabotyat-v-dndi-395009.html", "text": "„Няма нищо по-хубаво от това да си вкъщи. 13 години бях далеч. Всяко нещо си има цена, но по-голяма ценност от семейството няма. Много неща пропуснах от живота на децата - не ги видях как растяха, не бях на рождените им дни”. Думите са на Иван Бодуров, който е един от гурбетчиите, завърнали се у дома, защото са намерили работа със стабилни доходи в родното си място. Преди да тръгне на гурбет, Иван бил продавач в хранителен магазин, гледал и тютюн. Но като видял, че не се вадят пари, се отказал. От 2005 до 2018 г. работил на сондите. „Първо година и осем месеца в Челопеч, после в Армения, в Сърбия, малко в Иран, малко в Тунис”, разказва мъжът. Когато научил, че рудникът на Ада тепе ще заработи и се търси персонал, подал документи, одобрили го и започнал работа. „В чужбина бях все по рудници, имам опит. Където и да сме били, има ли рудници, е оживено, има развитие”, казва Иван. и се трудят в „Дънди Прешъс Металс”, обяви оперативният директор на компанията в Крумовград инж. Любомир Хайнов. \"Те са едни от най-добрите, имат друго разбиране за нещата, по-отговорни са, имат доста умения”, казва инж. Хайнов. \r\nМестните хора, завърнали се от чужбина, споделят, че само за година родният им Крумовград видимо се е променил. \r\nПроменя се и животът на семействата на работещите в компанията. Хората са много по-спокойни, защото са с близките си, могат да планират бъдещето си. Виждат перспектива за децата си. А фирмата подпомага и общината, за да има устойчиво развитие в следващите години. \r\n„Живея в кв. \"Изгрев\" на Крумовград. Семеен съм, с две деца. През последните 4 години семейството ми беше тук, а аз - на гурбет. Беше много трудно. Една от основните причини да се върна е, че новата ми работа е само на няколко километра от дома ми. Доволен съм и от доброто заплащане. „Когато отидеш в чужбина трябва да пресметнеш ток, вода, квартира, ядене, дрехи. Когато извадиш тези харчове, се получава точно сумата, която получаваш тук. Когато си направиш простата равносметка се оказва, че няма защо да работиш като роб в чужбина за други, а може да си дойдеш в България, да бъдеш близо до семейството си”, споделя друг крумовградчанин. „Сега получавам същите пари и съм добре устроен, със семейството. В България съм, говоря на майчиния си език, приятелите ми са около мен. Много ми се иска хората от чужбина да разберат, че България не е мъртва. България е жива. В България се взимат доста пари, стига да имаш добра работа и необходимите качества”,  уверява работникът. \r\nАйдън Исмаил и Ерол Хашим също са от хората, които са загърбили чужбина заради „Дънди”. \r\nПреди това две години работили във Франция за по три месеца, занимавали се със земеделска работа. „Българите заминават за чужбина, за да оцелеят. Но там е само работа - няма събота, няма неделя”, разказват мъжете. „Откакто се върнахме и работим в „Дънди”, нещата са други. Свършваш работа в 17 часа или когато приключи смяната. Можеш да излезеш с жена си или приятели на кафе. Гърция ни е на две крачки, за ден-два ще прескочиш до морето или на минерални бани. Преди години в Крумовград беше мъртвило. Сега има напредък, Все по – често се виждат по улиците и лъскави коли”, рисуват картината Айдън и Ерол. \r\n„Това, което преживяхме в чужбина, не искаме да се повтаря, имахме много трудности, но се научихме на упоритост, да не се предаваме и да постигаме целите си. Да се работи на Ада тепе не е лесно, но има златни правила - без алкохол, много е строго, проверяват ни с дрегери. Всеки носи отговорност, трябва да пази  колегата си”,  казват мъжете и допълват, че „началниците също са на ниво\". Докато в чужбина се чувствала тънка граница, а мръсната работа била за чужденците. \"Който не е излизал в чужбина, той нищо не знае”, заключават бившите гурбетчии. \r\nКрасимир Тодоров, който в София работил какво ли не - шофьор, склададжия, електрошлосер, решава да излезе в чужбина. Във Франция монтирал слънчеви инсталации. „Не беше лесно. Живеех по хотели или в буса. Днес съм на едно място, на следващия ден ме пращат на 300 км. Пътуваш, работиш и спиш - така минаваше ежедневието ми. Кандидатствах и ме приеха в „Дънди”. Аз съм електро КиП и А шлосер. Жена ми е от Крумовград, имаме малко дете. Това е първата причина, поради която се върнах. Не бих искал синът ми да ме гледа само на снимка. Сега живеем в къща и много ми харесва. Ако бях ерген, може би щях да остана да работя още в чужбина. Семейството е важно. Не всичко е въпрос на пари. Има много по-важни неща”, убеден е Краси. \r\nВ ”Дънди Прешъс Металс” в Крумовград към момента пряко са наети 234 души, а индиректно са заети още 171 човека. Фирмата е наела 66 жилища в града при среден месечен наем от 520 лева. Средната заплата, според ръководството на инвеститора, е 2 200 лева – три пъти по-висока от тази за област Кърджали. \r\nОт старта на дейността до момента са подадени 1700 молби за постъпване на работа само от община Крумовград. Близо 90 на сто от работниците са местни хора. \r\n„Инвестирахме и продължаваме сериозно да Активно работим с различни образователни институции”, посочва изпълнителеният директор инж. Илия Гърков. \r\n„Фирмата обръща внимание върху здравната осигуреност на служителите си. Има сключени договори с болници в София, за да може при нужда работниците да се преглеждат безплатно. Лекарствата им също са за сметка на работодателя“, казва Иванка Караколева, лидер на РС на КНСБ Кърджали. \r\nНа 26 февруари 2019 г. „Дънди Прешъс Металс Крумовград” получи награда за своята социална политика от Българския форум на бизнес лидерите. През април бе подписано и поредното Споразумение между фирмата и община Крумовград за финансиране на различни общински проекти на стойност 700 хиляди лева. Създаден е и Фонд за подпомагане на малкия и средния бизнес в размер на 5 млн. долара, който ще предоставя заеми на малки и средни предприятия. Могат да кандидатстват само местни хора с фирми, регистрирани в Крумовград. Условието е, че ще бъдат финансират бизнеси, които не са свързани с минната индустрия. и този процес на икономически рестарт, който се вижда сега в района на община Крумовград, да не спира, а да продължи да генерира заетост и приходи за хората\", категоричен е изпълнителният директор на „Дънди Прешъс металс” инж. Илия Гърков.", "date": "2019.06.17", "title": "Гурбетчии се завръщат, за да работят в \"Дънди\""}
{"url": "https://standartnews.com/biznes/irina-martseva-vliza-vv-fonda-za-garantirane-na-vlogovete-395012.html", "text": "Асоциацията на банките в България /АББ/ определи нови представители в Управителните съвети на Фонда за гарантиране на влоговете в банките и на Фонда за компенсиране на инвеститорите Главният секретар на АББ – г-жа Ирина Марцева, беше определена от УС на  АББ за член на Управителния съвет на Фонда за гарантиране на влоговете в банките. Тя ще е  представител на АББ за пълен четиригодишен мандат и ще замени досегашния представител на АББ, чийто мандат е изтекъл. Г-жа Марцева прекратява членството си в Управителния съвет на Фонда за компенсиране на инвеститорите /УС на ФКИ/, където е представител на АББ от създаването му през 2005 г. На нейно място, за член на УС на ФКИ  като представител на АББ до изтичане на мандата се предлага г-жа Ирина Казанджиева – началник направление „Банкова политика и анализи“ в АББ, която е и доцент в Катедра „Финанси“ на УНСС.", "date": "2019.06.17", "title": "Ирина Марцева влиза във Фонда за гарантиране на влоговете"}
{"url": "https://standartnews.com/biznes/obb-i-dzi-ss-zeleni-initsiativi-395014.html", "text": "Служителите от ОББ, ДЗИ, ОББ Интерлийз и дъщерните дружества на ОББ се включват в мащабна кампания, която насърчава дейности за опазването на околната среда и намаляването на негативните въздействия върху климата. Освен в България, кампанията се реализира и в Белгия, Чехия, Словакия, Унгария и Ирландия. Всеки служител, който вземе участие в екологичните дейности, „печели“ дърво за залесяване в своята страна. Крайната цел е да бъдат посадени общо 42 000 дървета във всички страни, колкото са всички служители на групата. Дейностите за опазване на околната среда се фокусират върху три теми, тясно свързани с политиката за устойчивост на КВС – рециклиране на отпадъци, намаляване на въглеродния отпечатък и допринасяне за кръговата икономика. Стационарна рециклираща станция работи в централата на ОББ и ДЗИ – ОББ Милениум център, а мобилен рециклиращ ван пътува из страната, за да улесни събирането на отпадъци и излезли от употреба мобилни устройства в клонове на банката и застрахователното дружество. След първите си посещения в Благоевград, Кюстендил, Пазарджик, Пловдив и Стара Загора, само една седмица след старта на кампанията, пътуващият рециклатор събра над 1 тон хартия, пластмаса и стъкло. На 22 юни служителите на дружествата от белгийската KBC Груп ще запретнат ръкави и ще почистят заедно 120 дка на брега на язовир Искър и прилежащата територия около него. До края на юни ванът ще посети още 10 града, сред които са Велико Търново, Плевен, Варна, Русе, Видин, Хасково, Ямбол, Сливен, концертите на БГ Радио и фестивала Francofolies в Благоевград, Радио парк фест в Южния парк в София и ще завърши при плажната ивица в Бургас, която ще бъде почистена от служителите на КВС Груп на 28 юни. Другите две линии на предизвикателството пред служителите насърчават ходенето до работа пеш, с велосипед или чрез споделено пътуване, за да се ограничи отделянето на вредни емисии в атмосферата, както и подкрепата за кръговата икономика чрез предаване на стари мобилни и електронни устройства с цел удължаване на жизнения им цикъл. С тези насоки служителите на КВС Груп вече са създали други повече от 20 събития, които включват призиви за дни без отпечатване на хартия, дни без използване на пластмасови чаши, замяна на автомобилите с метро или споделено пътуване с автомобили, дни на вегетариански хранения и пр.  ", "date": "2019.06.17", "title": "ОББ и ДЗИ със зелени инициативи"}
{"url": "https://standartnews.com/sport/franchesko-toti-napusna-roma-395029.html", "text": "Франческо Тоти се оттегля от ролята си на директор в Рома като по този начин слага край на 30-годишния си престой в клуба. Световният шампион от 2006 прекара цялата си професионална кариера при \"джалоросите\", а веднага след като през юли 2017 сложи край на състезателната си кариера, започна работа в клуба като директор. Отношенията му с президента Джеймс Палота се влошиха, а през миналата седмица американецът обяви, че е предложил на Тоти да бъде технически директор. Разривът между двамата започна с освобождаването на треньора Еузебио Ди Франческо през март, когато и спортният директор Мончи напусна в знак на солидарност. Поредният удар по Тоти пък бе фактът, че договорът на другата легенда Даниеле Де Роси не бе подновен. \"Оттеглям се като ръководител на Рома\", заяви Тоти на пресконференция. \"Надявах се, че този ден никога няма да дойде, но вместо това този грозен и тежък ден пристигна. Практически никога не получих шанса да работя върху техническата част. Преди всичко трябва да е Рома. Трябва да има любов за Рома. Президенти се менят, треньори се менят, играчи се менят, цветовете не. Това решение не е по моя вина. Те знаеха желанието ми да дам много на този отбор, но не го искаха. Те ме оставиха извън всичко това. Да напусна Рома е нещо ужасно. По-добре да бях умрял\", заяви легендата. Тоти се присъедини към школата на Рома през 1989 година като през 1993 прави дебют за мъжете като 16-годишен. Оттам насетне следват 307 гола в 785 мача, титлата в Серия А през 2001 и две Купи на Италия. Той има и 58 мача за националния отбор на Италия.", "date": "2019.06.17", "title": "Франческо Тоти напусна Рома"}
{"url": "https://standartnews.com/sport/vv-varna-udarikha-412-058-lv-ot-tototo-394969.html", "text": "Джакпотът в 48-ия тираж на играта „Тото 2 - 6 от 42“ в размер на 412 058 лева беше спечелен тази вечер. Късметлията е от град Варна. Джакпотът в играта стартира от нови 300 000 лева и се очаква в четвъртък да достигне 320 000 лева. За следващия тираж в четвъртък печалбите ще достигнат общо 5 890 000 лева. Джакпотът в играта 6/49 ще бъде 2 300 000 лева. В играта 5/50 сумата е до 3 000 000 лева, а в Тото Джокер – 30 000 лева. Печелившите комбинации в игрите, които бяха изтеглени на живо в предаването на СПОРТ ТОТО в ефирите на БТВ и БНТ, са: „Тото 2 - 6 от 49” – 35, 11, 49, 36, 21, 12; Печалби от играта: Има четирима късметлии, които са познали пет от шестте печеливши числа и всеки от тях печели по 6 508 лева. „Тото 2 - 5 от 35”, първо теглене  – 33, 6, 27, 32, 30; второ теглене – 22, 13, 1, 32, 29; Печалби от играта: В първо теглене на играта един късметлия е познал петте печеливши числа и печели 21 522 лева. И във второ теглене на играта само един участник е улучил и петте числа и получава 21 522 лева. „Тото Джокер”, 3-те двойки позиции и цифри – 8/8, 9/8, 6/0; Печалби от играта: Четиринадесет късметлии са познали печелившата комбинация от позиции и цифри и печелят по 1 940 лева. „Тото 2 – Рожден ден“ – 87 (година), 6 (месец юни), 13 (дата), 6 (събота - ден от седмицата); „Тото 2 - 6 от 42” – 24, 12, 27, 17, 37, 36 + 39 (допълнително число за Втори тото шанс на играта - „Пари плюс“); Печалби от играта: За следващия тираж наградният фонд в „Пари плюс“ ще достигне сумата от 40 000  лева. „Тото 2 - Зодиак” – 40, 19, 20, 9, 12 + 9 (зодия стрелец); Печелившите числа в игрите Втори тото шанс на „Тото 2 - 5 от 35” и Втори тото шанс на „Тото 2 – 6 от 49“, които бяха изтеглени в петък, 14 юни, за 47-ия тираж, са: „Втори тото шанс“ на „Тото 2  – 6 от 49“ – 8, 44, 24, 48, 16, 14 + 41; (допълнително число); „Втори тото шанс“ на „Тото 2 – 5 от 35“ – 24, 28, 29, 27, 23 + 1, 3; Печалби от играта: Шестима късметлии от градовете Пловдив, Търговище, Варна, Бургас, София и Русе си разделят по 3 333 лева. В тях участваха всички играни комбинации за играта „Тото 2 - 5 от 35” и „Тото 2 – 6 от 49“ за предходния 47-и тираж без допълнителен залог. Утре, 17 юни, ще бъдат изтеглени печелившите комбинации за 48-ия тираж. Във Втори тото шанс на играта „Тото 2 – 6 от 49“ печалбата ще достигне до 100 000 лева плюс нов автомобил, а в „Тото 2 – 5 от 35“ – до 200 000 лева, отново без допълнителен залог. Единственото условие е да запазите фиша си до тегленето на двете игри на следващия ден. В играта с допълнителни печалби за почитателите на моментните лотарийни игри „ПЕЧАЛБИ ПЛЮС – СУМИ ЗА ДУМИ”, победител стана Катя Върбанова, която спечели 1 000 лева, защото беше по-бърза и съобразителна от своята съперничка Ева Фирева, която си тръгна с награда от 100 лева. В „ПЕЧАЛБИ ПЛЮС – СУМИ ЗА ДУМИ” могат да участват всички, които имат непечеливши талони от моментните лотарийни игри на Български спортен тотализатор. Необходимо е да регистрират кодовете за печалба от всеки талон в своя профил на https://lottery.toto.bg/ и да проследят дали някой от тях няма да бъде определен чрез жребий за участие на живо в предаванията по БНТ - четвъртък или неделя. Печалбата е до 1 000 лева. Залози за игрите на Български спортен тотализатор се приемат във всички тото пунктове и в партньорски обекти, обозначени със стикер СПОРТ ТОТО, както и онлайн на интернет страницата www.toto.bg.  ", "date": "2019.06.17", "title": "Във Варна удариха 412 058 лв от тотото"}
