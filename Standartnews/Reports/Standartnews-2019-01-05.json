{"url": "https://www.standartnews.com/regionalni/khrana-bez-gluten-v-detskite-zavedeniya-v-blagoevgrad-381758.html", "text": "В детските ясли и градини в Благоевград вече се приготвя храна, предназначена за деца с глутенова ентеропатия, съобщава topnovini. Продуктите се подбират внимателно, а рецептите са по специално разработено меню. Предприетите мерки в подкрепа на деца с глутенова непоносимост са в резултат на целенасочената политика на кмета д-р Атанас Камбитов за осигуряване на здравословен начин на живот на децата в детските заведения. Глутеновата ентеропатия е автоимунно заболяване, което се развива при генетично предразположени деца при прием на глутен. Приемането и на много малки количества глутен, може да предизвика неблагоприятни реакции и симптоми в организма, поради което е необходимо стриктно спазване на безглутенова диета.", "date": "2019.01.04", "title": "Храна без глутен в детските заведения в Благоевград"}
{"url": "https://www.standartnews.com/regionalni/izzekha-preparirani-zashchiteni-zhivotni-v-devin-381765.html", "text": "Препарирани защитени животни са иззети от два търговски обекта в Девин, съобщиха от РИОСВ-Смолян. Срещу собствениците на изложените препарирани екземпляри е започнала процедура по административно- наказателно производство, а предвидените по закон санкции в такива случаи са от 100 до 10 000 лева. Проверката е предизвикана от сигнал на представители на природозащитна организация, забелязали препарираните защитени животни след пуснати в социалните мрежи празнични селфита от заведения в Девин. Инспектори на РИОСВ установили, че в две заведения в града по стените са поставени препарирани видра, голям ястреб, дива коза, дива котка и гарван гробар. Ловните трофеи от защитени животни са част от интериора на ресторантите от десетина години, но едва сега са разпознати дистанционно от природозащитници. Снимките с препарираните животни са публикувани в интернет от туристи, празнували в хотели в Девин.", "date": "2019.01.04", "title": "Иззеха препарирани защитени животни в Девин"}
{"url": "https://www.standartnews.com/regionalni/khasan-azis-vencha-prvite-za-2019-godina-mladozhentsi-381754.html", "text": "Кметът на Кърджали Хасан Азис лично венча първите за 2019 година младоженци, малки хора с големи сърца Севджан и Месут Джафер. Това е празничен ден, който посрещаме с вяра и надежда. Оттук нататък вие ще вървите ръка за ръка в нов живот, каза по време на сватбената церемония градоначалникът и изрази радостта на присъстващите от това, че младите хора са решили да създадат семейство.„Брачните пръстени са знак на съюза между вас, образ на прегръдката. Вярвам, че в основата на съвместния ви живот ще бъдат силата, честността и добротата. Пожелавам ви многобройна челяд и свято семейно огнище”, каза Хасан Азис и  връчи брачното удостоверение на младоженците.   За нас това е знаково събитие. Искаме цялата година да бъде изпълнена с празнични прояви. Очакваме от младото семейство още поводи за празненства до края на годината, подчерта Шенай Бекир, организатор  на събитието и председател на Областната организация на Съюза на инвалидите в Кърджали. Принос в организацията на сватбеното тържество имат Шенай Мехмедали, осигурила за младоженците букет, шампанско, бонбони, пита, подаръци, и фирма „Видео R”. Това е първата сватба за 2019 г. в Кърджали. Необичайното е, че Севджан и Месут Джафер са от малките хора на България. Бащата на младоженката Нуртин е председател на организацията на инвалидите в община Черноочене, сподели управителят на Общинското предприятие „Обредни дейности” Моника Атанасова. Тя посочи, че през последните години се наблюдава ръст на бракосъчетанията в Кърджали. През 2017 г.те са били 252, а през миналата 263.", "date": "2019.01.04", "title": "Хасан Азис венча първите за 2019 година младоженци"}
{"url": "https://www.standartnews.com/regionalni/vrachani-s-podobren-obshchestven-transport-381762.html", "text": "\r\nРешаване на проблема с обществения транспорт в града е намерението на общинското ръководство във Враца за тази година. Очаква се да бъдат финализирани преговорите за закупуването на шест тролейбуса втора употреба. Прогнозната цена на сделката е около 400 хил. лева, предаде БНР. Смяната с употребявани коли е единственият реалистичен и възможен ход на местната управа да подобри тролейбусния парк в града, който е на 30 години. Повече от 650 хиляди лева е цената на чисто нов тролейбус. Това обяснява защо вариантът да пътуват нови коли по улиците на града е немислим. Темата е болезнена и за местната управа. Според кмета Калин Каменов към момента са достатъчни 8 транспортни средства, които да осъществяват транспорта в града. \r\nЦената на билета няма да се коригира, увери кметът Калин Каменов и посочи, че темата за подобряването на обществения транспорт във Враца е приоритетна за общинското ръководство, чието желание е да се запази екологичният транспорт, а автобусният да се подмени с нов, по-екологичен. ", "date": "2019.01.04", "title": "Врачани с подобрен обществен транспорт"}
{"url": "https://www.standartnews.com/regionalni/otkrikha-14-godishnata-rosi-ot-byala-v-sofiya-381743.html", "text": "Четиринайсетгодишната Роси Лам Нгуен от гр. Бяла, която се издирваше от полицията и близките й, е намерена жива и здрава тази сутрин в София, съобщи Русе Медиа. Роси бе в неизвестност от 2 януари, когато е била видяна за последно около 20,30 часа. Близките й са пуснали молба за помощ в социалните мрежи, а на 3-ти сутринта са подали и сигнал за издирването й в полицията. Роси живее с леля си в Бяла, която се е притеснила много от изчезването й. \r\n  Благодарение на бързата реакция на хората, които са откликнали на призива за информация, е било установено, че Роси е взела автобус за гара Бяла, а на 2-ри срещу 3-ти е била забелязана на жп гарата да купува билет за влака за София. Тези данни са били предоставени на полицията, като са прегледани и записи от камерите. \r\n Тази сутрин местонахождението на момичето е било установено и близките са били уведомени, че тя е в столицата. Днес тя ще бъде върната у дома. \r\nВсе още не са ясни мотивите на момичето да пътува до София без да се обади. \r\n ", "date": "2019.01.04", "title": "Откриха 14-годишната Роси от Бяла в София"}
{"url": "https://www.standartnews.com/mneniya-komentar/samo-po-skp-tok-mozhe-da-plati-kvotite-na-tets-ovete-381767.html", "text": "\r\n- За съжаление 2018-а година беше белязана от много сътресения - влизане на свободен пазар, неуредици с някои процедури на Българската независима енергийна борса (БНЕБ) и неочаквано високите цени, които се получиха през четвъртото тримесечие на пазара \"Ден напред\".  \r\nНа търговете за определени количества базова електроенергия за 2019-а година, които се проведоха през декември, силно впечатление ми направи, че цената гравитира около 50 евро/МВтч, докато само преди година тя беше в диапазона 34-36 евро/МВтч. Дали това значително нарастване на цената е резултат от повишено търсене на пазара, тъй като в определени моменти започнаха да се появяват и дефицити, или е изпреварващ отговор на проблема, който възникна и все още не е решен нито у нас, нито в съседните страни - как да се реши въпросът с огромните плащания на квотите въглероден диоксид от термичните централи - навярно скоро ще стане ясно.  \r\n- В смисъл, че все още няма решение на този проблем. А на практика не съществуват и толкова много варианти за решаването му. Основният вариант е да се увеличи драстично цената на електроенергията за гражданите и доста по-малко - на таксите за достъп и пренос, тъй като тези, които вече е определила Комисията за енергийно и водно регулиране /КЕВР/, и без това са достатъчно високи. След което трябва тази част от цената, която ще бъде увеличена, чрез някакъв подзаконов акт да се насочи към Фонд \"Сигурност на електроенергийната система\", за да се покриват цените на енергията от термичните централи, работещи с въглища, докато това е възможно. Казвам \"докато е възможно\", тъй като хоризонтът, който е даден от ЕС на термичните централи да влязат в определените норми за нива на емисиите, никак не е далече. \r\nЗатова, ако се вгледаме по-внимателно в пазара, ще установим, че тези цени на електроенергията, които днес наричаме високи, скоро ще започнат да ни изглеждат изключително ниски, тъй като наказанията, които ще се налагат на термичните централи, са от порядъка на 100 евро за тон емисии. Затова решаването на проблема е едно изключително предизвикателство пред нас за близкото бъдеще.  \r\nЗа 2018-а година проблемът с плащането на емисиите беше временно решен чрез вземането на пари от няколко печеливши предприятия в структурата на БЕХ - АЕЦ \"Козлодуй\", ЕСО и \"Булгартрансгаз\", с които да се изплатят емисиите на държавната ТЕЦ \"Марица изток 2\".  \r\nТова е добре, но 2019-а вече започна и ТЕЦ \"Марица изток 2\" започва да трупа нови емисии и да се нуждае от нови средства, за да ги плаща. И то съвсем скоро - до края на март.  \r\nВторият важен и все още нерешен въпрос е: Кой ще даде пари на НЕК, за да изплати емисиите и на ТЕЦ \"Ей И Ес Гълъбово\" и на ТЕЦ \"КонтурГлобал Марица изток 3\", тъй като на практика тези две т.нар. \"американски\" централи произвеждат толкова електроенергия, колкото и държавната ТЕЦ \"Марица изток 2\".  \r\nА ако разликата между старите и новите цени на емисиите е 300 млн. лева, то това означава, че и НЕК ще трябва да увеличи разходите си с 300 млн. лева. Следователно дефицитът на НЕК заради двете американски централи ще започне да нараства и скоро да клони към 1 млрд. лева.  \r\nПри това проблемът не е едногодишен, че да кажем: решаваме го тази година, след което започваме да работим, за да върнем парите. Не! \r\n- Абсолютно! Всъщност именно това е и целта на Европейската комисия - да накара големите горивни уредби да спрат да излъчват емисии чрез монтиране на по-модерни очистващи инсталации или прекратяване на работата им. Целта е и хората вече да осъзнаят, че енергията от ТЕЦ не е толкова евтина, както сме мислили досега, тъй като не сме отчитали ефекта й върху околната среда. Затова сега, като започнем да плащаме за излъчваните от ТЕЦ-овете емисии - да разберем реалната й цена. \r\nА същото не се ли случи вече и с ВЕИ-тата? \r\nСледователно хората вече трябва да разберат, че когато се заменя един източник на електроенергия с друг или се миксира енергията от евтин с тази от скъп източник - то няма как цената да намалява. И тук няма икакво значение какво е финансовото състояние на гражданите на Република България, което, спор няма - не е цветущо. Но това няма значение, защото ядреното гориво за АЕЦ \"Козлодуй\" се купува на същата цена, на която се купува и ядреното гориво за атомните централи в Белгия или Дания, да речем. По същия начин и цената да се изгради нова ядрена мощност в България, Дания или Белгия, в общи линии, е една и съща. Цената на въглищата, които копаем в Мини \"Марица изток\", както и на всички останали въглища по света - калорийно се определя на Лондонската борса. Разликата между тях е само транспортната съставка, която се включва към цената на вносните въглища и която понякога е по-висока дори от цената на самите въглища. Но очевидно човечеството все повече се ориентира към намаляване и елиминиране на горенето на въглища и на въглеводороди въобще. Поради това вече има държави като Англия и Франция например, които приеха закони, според които до 2040 г. ще приключат с използването на въглеводородни горива и в двигателите с вътрешно горене. Това ще се отнася включително и за пропан-бутана, който се отделя при рафинирането на нефта. Видно е, че човечеството желае да направи един огромен технологичен скок напред, но не знам дали може да го реши чисто технически толкова бързо. Лично според мене този проблем не може да се реши толкова кардинално без  сътресения в цената на енергията за крайния потребител.  \r\n- Вие какво предлагате, за да се набавят необходимите средства за изплащането на емисиите от големите горивни инсталации? \r\n- По принципа на бизнес логиката би трябвало цената на емисиите да се приеме като присъщ разход на ТЕЦ-овете, при което себестойността на енергията от \"Марица изток-2\" към днешна дата ще бъде между 130 и 140 лв./МВТч и скоро ще отиде към 170 лв./МВтч. Това означава, че цените за производство на електроенергия от изгарянето на природен газ и на въглища ще се изравняват именно заради разликата в емисиите. Тук трябва да се има предвид, че изгарянето на природен газ за производство на електроенергия също излъчва въглероден диоксид, но около 2.5 пъти по-малко, отколкото в една въглищна ТЕЦ. Поради това и газовите топлоцентрали също са с ограничен времеви хоризонт, така че те не са нещо, с което генерално бихме решили проблема - примерно, за 100 години напред.  \r\nПериоди от 10, 20 и дори 30 години в енергетиката не са чак толкова големи, тъй като технологиите, с които се произвежда базова електроенергия, не се развиват с такава огромна скорост поради това, че се обръща сериозно внимание на безопасност, на природни ресурси, на преноса и т.н. Наистина - много е голяма мечтата на човека да си направи малки и надеждни източници на енергия, да си ги монтира до къщата и да работят перфектно. Но това все още си остава само една фантастика.  \r\n- О, да, две положителни неща веднага бих искал да откроя. Първото е, че Народното събрание възложи на Министерския съвет в лицето на енергийния министър Теменужка Петкова да изготви задание за обявяването на процедура за избор на стратегически инвеститор за изграждането на АЕЦ \"Белене\". Това е особено важно за България, тъй като една нова ядрена централа би била нова базова мощност за нашата безвъглеродна енергетика. И тъй като досега си говорихме за само за цени, а и твърде много се дискутира колко би струвала енергията от бъдещата АЕЦ \"Белене\", вече започва да става ясно дори и на най-големите скептици, че цените на електроенергията от Втора атомна ще са по-ниски дори спрямо това, което ни се е случило вече, а не спрямо това, което тепърва ще ни се случва! Знаете, Министерството на енергетиката си изпълни ангажимента, като направи задание, което беше прието на заседание на МС и очакваме през януари да бъде обявен търгът за АЕЦ \"Белене\". А това означава, че преговорната част по този инвестиционен проект ще прехвърли 2019-а година - това е моето категорично мнение. И това е напълно логично - в крайна сметка не е чак толкова лесно да проведеш успешно търг за проект на стойност около 10 млрд. евро!  \r\nДругият проект, който също ще даде тласък на нашата икономика, е за т. нар. газоразпределителен център \"Балкан\", част от който е и преминаването на втората тръба на газопровода \"Турски поток\" през България. Как точно ще се проведат процедурите, дали те ще са достатъчно прозрачни, за да гарантират тяхната адекватност като цена и изпълнение - това е задължение на държавата и лично аз се надявам, че тя ще направи всичко както трябва.  \r\nТова са два огромни инвестиционни проекта, каквито в България не е имало от много дълго време и които ще раздвижат икономиката ни. \r\n- На първо място, след като се обяви процедурата за АЕЦ \"Белене\" - ще видим кой ще си купи документи за участие, а това вече ще е ясен белег и за бъдещето на проекта.  \r\n- \r\n- Засега лично аз знам само за един реален инвеститор - китайската ядрена корпорация. НЕК, разбира се, ще е вторият инвеститор. За други инвеститори досега не съм чувал.  \r\n- \r\n- Корейците може и да са проявили интерес, но в тръжната процедура има изискване стратегическият инвеститор да има опит с ВВЕР-технология (б.а. - водо-воден енергиен реактор, на англ. PWR - работещ с вода  под налягане), а корейците нямат такава. Съседни държави като Сърбия и Македония, които са проявявали интерес към проекта \"Белене\", според мен също са удачни участници в проекта като купувачи на енергията за дълъг период от време, но при условие, че цената й бъде договаряна всяка година по пазарни условия. Това е задължително изискване - да се резервират определени количества електроенергия за дълги периоди от време, но цената да се определя ежегодно на базата на пазарни цени, което е много различно от дългосрочните договори по фиксирани цени, каквито бяха сключени с двете \"американски\" централи. Фиксирани могат да бъдат количествата, но не и цените на енергията. \r\n- Много ми се иска да имат, но там основният проблем, който трябва да бъде решен, е как едно ядрено съоръжение да съжителства в близост или дори вътре в един населен пункт. Колкото и да ни се иска това, критериите за използване на ядрени инсталации засега не разрешават положително този проблем.  \r\n- Това е много различно. Ядрените подводници са в океана и защитната бариера между тях и сушата, на която живеят хората, са огромните водни пространства. Когато един такъв ММР бъде изваден на сушата и дори да бъде вкопан в земята, той ще трябва да бъде окичен като коледна елха с много системи за безопасност, което веднага ще направи цената му непоносима. \r\nСпоред мене много преди ММР да бъдат приспособени за използване в цивилния живот, ще бъдат въведени нови големи енергийни мощности с реактори с бързи неутрони. Знаете, че в Русия вече работят няколко такива. Хубавото е това, че и ядреното гориво, което използваме в сегашните реактори ВВЕР, е подходящо за тези бъдещи реактори, в които от него ще извлечем още много енергия, която остава неизползвана.  \r\nНо най-важното за 2019-а година е политическите сили да намерят правилното решение как ще бъдат изплащани скъпите въглеродни емисии от големите горивни системи в бъдеще. Това трябва да става чрез балансирано увеличаване на цената на електроенергията, което много внимателно и убедително ще трябва да се обяснява на населението, тъй като то наистина не разполага с много средства, за да поеме още един такъв тежък удар върху личния и семейния си бюджет.  \r\n-  \r\n- Може и да не се запази. Причината е, че в момента цената на електроенергията у нас е с около 20-ина евро по-ниска от тази в Румъния, Унгария и Словакия, а енергията тече натам, където цената й е по-висока. Защото една държава, която има сериозен излишък от инсталирани мощности, каквато е Румъния, цената на енергията е 72 евро, а у нас тя все още е около 50-52 евро. Знаете, че четвъртото тримесечие ни изненада с високи цени на енергията на борсата, така че трудно е да се предвиди каква ще е цената на енергията у нас догодина. Ясно е, че през второто тримесечие тя ще е по-ниска, но никой не знае каква ще е през лятото, ако е горещо и се включват повече климатици. Ами погледнете навън - сега времето е сравнително топло, но ако се задържат температурите няколко дни в рамките на минус 12-15 градуса, какво ще стане? Тогава първото, което ще направим, е да спрем износа. Затова и никой не може да прогнозира какъв ще бъде износът на електроенергия догодина.", "date": "2019.01.04", "title": "Само по-скъп ток може да  плати квотите на ТЕЦ-овете "}
{"url": "https://www.standartnews.com/kultura/snimat-otkradnat-zhivot-blizo-do-letishcheto-381774.html", "text": "Снимките на седмия сезон за „Откраднат живот“ с мото „Любовта лекува“ започват до 15 януари.  Говори се, че новата болница, вече наречена „Света Анастасия“, ще бъде позиционирана по пътя към летището – близо до самата Нова телевизия. Една от спряганите локации е София тех парк. Промяната се наложи, след като стана ясно, че Киноцентърът има планове точно за мястото, където беше „Свети Кирил“.  Камерите трябва да се завъртят до десетина дни. Ракета носител в докторския екшън номер седем отново ще бъде Юлиан Вергов. Големият въпрос обаче е дали любовната му история с Виктория ще се развие в еуфорично-романтична версия, тъй като Теодора Духовникова е главната героиня в „Дяволското гърло“ – сериалът на Евтим Милошев и Любо Нейков, който също е за Нова телевизия. Той би трябвало да тръгне през пролетта, когато се очаква и поредната порция от „Откраднат живот“. Както се знае, в „Дяволското гърло“ персонажа на Духовникова, ченге от София, ще разследва убийства в Родопите, но и ще завърти главата на колегата си от Смолян, в чиято кожа влиза Владо Карамазов. Неговият Христо Карагьозов пък би трябвало да се развихри в целия си блясък в седми сезон, тъй като след мъки и неволи правата му на лекар бяха възстановени. Сега феновете логично се чудят дали сюжетите на Духовникова и Карамазов в „Откраднат живот“ ще останат встрани от основните. Още повече че в последните кадри на шести сезон д-р Зорница Огнянова, предишната  фатална изгора на доцент Банков, отказа да се омъжи за д-р Марио Ковачев – така главната сценаристка Христина Апостолова отвори нова врата може би за стара любов, въпреки че доцент Банков окончателно се отрече от доскорошните си чувства. Каквото и да се случи обаче, най-важното за почитателките е присъствието на Вергов. Много от тях вече са написали във Фейсбук,  че го предпочитат като сантиментален дует с Диана Димитрова, но надали Христина Апостолова толкова буквално ще притопля вчерашни манджи. Но пък не се и чува нова жена вамп да влиза в бялата сага. Нито пък, че някой от екипа ще излиза. Големите изненади и обрати са задължителна подправка, въпреки че и Диана Димитрова участва в „Дяволското гърло“ – там тя е Камелия, която има най-вече проблеми. Въпросителните продължават да се трупат, но в тях е голямата тръпка за публиката. Ирина Митева, която се превъплъщава в милионерката Ина Фотева, инвестираща в „Света Анастасия“, сподели с Гала, че актьорите все още не знаят какво ще се случва в следващите епизоди. Една от другите питанки е дали Наум Шопов, който е единственият автентичен лекар в екипа, ще успее да съчетава снимките и действителните си докторски ангажименти.                         ", "date": "2019.01.04", "title": "Снимат „Откраднат живот“ близо до летището"}
{"url": "https://www.standartnews.com/chudesata_na_balgariya/grad-na-mrtvite-pod-grobnitsata-v-maltepe-381760.html", "text": "Град на мъртвите се крие под величествената гробница в могила Малтепе край пловдивското село Маноле. Тя е висока цели 26 метра и под нея съществува огромен гробен комплекс с размери, които до този момент не са срещани в света. В основата му има няколко огромни гробни камери, сочат проучванията на археолога, който изучава обекта доц. д-р Костадин Кисьов, директор на Археологическия музей в Пловдив. Около могилата е имало 450-метров зид, висок 2 метра. По външната периферия на крепидата са открити над 20 култови ями за депониране на дарове. Край тях са се извършвали поклонения и възпоменателни ритуали. \r\nИсторията на гробницата е като излязла от приказките. Доц. Кисьов установил, че на мястото има още голямо още през 1998 г. Той прави първи частични проучвания през 2000 г., но тогава още няма подходяща техника. Реално, разкопки започват едва през 2016 г., когато община Пловдив осигурява финансирането. \r\nЗа разлика от други свои колеги доц. Кисьов изследва пирамидата от върха надолу като първоначално смятал, че гробницата е 8 метра. Затова една аномалия на 5 метра под върха дълбоко го озадачила. Имало два варианта: или да става въпрос за две пирамиди една върху друга - нещо, което не се среща в погребалните практики нито на траки, нито на гърци, нито на римляни. Или пирамидата да е невероятно висока. Оказва се второто. Цели 26 метра. Гробницата е по-висока от съкровищницата на Атрей в Микена, която е само 14 метра. Превъзхожда я единствено мавзолеят на Октавиан Август. Той се извисява на 42 метра височина. \r\nНа върха на гробницата край с. Маноле имало и огромна статуя. \r\nКой почива в гробницата? Любопитството и на учените, и на публиката ще бъде задоволено в края на разкопките, когато гробната камара бъде отворена. Добрата новина е, че макар иманяри да са атакували преди столетие обекта, не са успели да стигнат до вътрешността му. Така гробницата остава не само най-голямата на Балканите, но и непокътната. А това е истинско чудо. \r\nТракийски цар или римски император почиват в мавзолея, сочат огромните му размери и проучванията до момента. И тук започват хипотезите. Всички намерени артефакти - близо 50 бронзови монети, глинени съдове и сребърна фибула, са от средата на ІІІ век. Това е времето на т.нар. Войнишки императори. За трима от тях, свързани с Балканите, не се знае къде са погребани. Първият е Траян Деций, който заедно със сина си е убит край римския град Абритус. И макар в Разград до днес да наричат града си крепостта на Траян Деций, гробът на императора не е там. Като аргумент, че колосалната гробница в Малтепе може да е негова е и един от артефактите - сребърната фибула. Тя е във формата на свастика, чиито краище завършват с конски глави. Тези накити са характерни за готите, които в средата на ІІІ век опустошават Филипопол. Може да се предположи, че мавзолеят е на войнишкия император, водил битка с тях, а Траян Деций е именно такъв. Другите двама венценосци, на които може да е гробницата са Галерий и Аврелиан. Галерий е роден в Сердика, но още няма потвърждение на хипотезите, че е погребан там. Аврелиан е от Илирия и е убит е в района на Византион, но гробът му също остава загадка. \r\nАрхеолозите установили донасипване на могилата в нейната периферия, което ги навело на мисълта, че мавзолеят може да е и по-стар, нищо, че няма артефакти, потвърждаващи това. Ако се окаже, че мавзолеят е от І - ІІ век, тогава в него може да почива един от последните владетели на одриската династия. И тук идва най-любопитното. Тракийският цар Реметалк І не само е васал на Октавиан Август, но и негов политически съюзник и близък приятел. Заради предаността си към Рим Реметалк І управлява огромна територия. Получава римско гражданство и римско име - Гай Юлий Реметалцес. Монети с образите на Август и Реметалк I са сечени в Калхедон и Византион. \r\nНищо чудно при това положение Октавиан Август да е разрешил на любимеца си да копира мавзолея му в наполовина по-малки размери. \r\nКула с височината на 8-етажен блок може да излезе при разкопките на могила Малтепе, каза доц. д-р Костадин Кисьов на премиера Бойко Борисов през лятото, когато министър-председателят отиде да види с очите си световното чудото край Пловдив. Ако предположенията на учените се докажат, това ще е единствената по рода си гробна пирамида от този вид в целия свят.  ", "date": "2019.01.04", "title": "Град на мъртвите под гробницата в Малтепе"}
{"url": "https://www.standartnews.com/svyat/desetki-politsai-i-khelikopter-v-3-chasova-byasna-gonka-s-narushitel-381735.html", "text": "Всичко започва, след като полицията опитва да спре автомобил, чиито шофьор преди това блъснал мъж на електрическа тротинетка. Нарушителят обаче не спрял на полицаите и оттам започва бясната гонка. На няколко пъти служителите на реда изглеждат близо до принудителното спиране на колата на нарушителя, успяват да изблъскат, завъртят, но той успява да избяга. На два пъти дори се измъква и от поставени шипове на пътя. В крайна сметка след 3 часа преследване и огромен ресурс той е заловен, след като му е поставена плътна полицейска блокада на магистралата. Оказа се, че той е военен, който има досие в полицията и история за лечение на посттравматичен стрес.", "date": "2019.01.04", "title": "Десетки полицаи и хеликоптер в 3-часова бясна гонка с нарушител"}
{"url": "https://www.standartnews.com/biznes/2019-zlatoto-shche-ni-pazi-381769.html", "text": "Златото ще бъде сред най-разумните инвестиции през новата 2019 г. Това сочат прогнозите на анализатори и експерти за тенденциите на финансовия пазар. Невижданият от 10 г. спад на борсовите индекси в САЩ, които рухнаха с 20% в рамките на три месеца, върна кошмара за  \r\nсветовната криза. Затова жълтият метал ще стане предпочитано убежище за парите ни. \"Златото има потенциал да продължи да расте през годината\", казва Цветослав Цачев,  главен инвестиционен консултант на ЕЛАНА Трейдинг. Той очаква нива от 1350-1380 долара за тройунция преди цената да се стабилизира. \"Всеки ръст нагоре ще означава, че инвеститорите се предпазват от криза\", твърди Цачев. \r\nАстролозите пък напомнят, че от 5 февруари влизаме в годината на жълтото прасе, което се изобразява със златна фигурка в китайския календар за 2019 г. Земната свиня носи успех и късмет във всички сфери на живота и е най-добрият пepиoд зa пeчeлeнe нa пapи и зa инвecтиции, категорични са запознатите с древното учение. ", "date": "2019.01.04", "title": "2019: Златото  ще ни пази"}
{"url": "https://www.standartnews.com/biznes/blgariya-gotova-da-blokira-paketa-makron-za-prevozvachite-381784.html", "text": "България е готова да блокира законодателните предложения на пакета \"Макрон\" за превозвачите. \"Ако не постигнем това, което искат транспортните ни фирми, ще блокираме законодателните предложения\", заяви транспортният министър Росен Желязков след среща на браншовите сдружения в сектор \"Автомобилен транспорт\". Превозвачите се готвят за провеждането на международен протест на 10 януари на площад \"Люксембург\" в Брюксел.  Министър Желязков подчерта, че трябва да бъдат изполдвани всички средства на европейската бюрокрация, за да бъдат защитени българските интереси.  От думите му стана ясно, че няма различия във вижданията с представителите на Европейска парламент.  Но има неясно  мнозинство в рамките на ЕП, което трябва \"да бъде моделирано и добре информирано за последиците, които могат да настъпят за икономиката не само за България, но и от периферията на Европейския съюз\". \"Приемането на законодателните предложения в пакета \"Макрон\" ще разделят Европа\", категоричен е Росен Желязков. Според него  сегашните текстове въвеждат дискриминационни, непропорционални и протекционистки правила, които са опасен прецендент за европейското законодателство. Транспортният министър е на мнение, че всички народни представили ще положат необходимите усилия, за да могат,  да блокират законодателните решения, ако не са благоприятни за бизнеса ни.  \"Нашата цел е - или постигаме това, което удовлетворява бранша на превозвачите, или правим всичко възможно да блокираме законодателните предложения на пакета \"Макрон\", категоричен е  Желязков. Трябва да направим всичко възможно протекционистките и лобистки текстове в пакета \"Макрон\" да не бъдат приети. Следващите дни и седмици ще бъдат ключови за българския бизнес, заяви Йордан Арабаджиев, изпълнителен директор на Съюза на международните превозвачи.     ", "date": "2019.01.04", "title": "България готова да блокира пакета \"Макрон\" за превозвачите"}
{"url": "https://www.standartnews.com/svyat/protest-v-germaniya-zaradi-smrtta-na-4-godishno-dete-ot-blgariya-381729.html", "text": "Те протестираха пред клиника в града, а причината е, че семейството от Добрич, чиято дъщеричка Селин е починала във въпросното лечебно заведение, обвиняват лекарите за нейната смърт. \"Искаме лекарите да спасяват децата ни, а не да ги оставят да умират\", гласеше един от лозунгите на протестиращите, които издигнаха и снимки на починалото момиченце. Драмата започнала точно на Бъдни вечер. Родителите на Селин я закарали в спешното отделение на въпросната клиника с висока температура. Според майката на момичето, лекарите не им обърнали внимание и им казали да се прибират, защото е обикновен вирус. Състоянието на момичето се влошило. На Коледа семейството я откарало в друга болница, но няколко часа по-късно малката Селин починала. Германските власти вече водят разследване за смъртта на момиченцето.", "date": "2019.01.04", "title": "Протест в Германия заради смъртта на 4-годишно дете от България"}
{"url": "https://www.standartnews.com/kultura/aleksandra-krsteva-e-novata-vodeshcha-v-tazi-sbota-i-nedelya-po-btv-381751.html", "text": "Александра Кръстева, репортер на bTV, от 5 януари застава до Жени Марчева и Диана Любенова като водеща на съботно-неделния сутрешен блок на телевизията. В нейните минути всеки уикенд на фокус ще бъдат актуалните социални и здравни проблеми, неизменно свързани с всекидневието на българина. „Практика в bTV е водещите да бъдат журналисти с изявени репортерски качества и доказан опит. Александра е от школата на bTV. Вярвам, че зрителите на предаването ще следят с интерес темите и гостите, с които тя ще ги среща”, коментира Венелин Петков, директор на \"Новини, актуални предавания и спорт\" в bTV Media Group. През изминалите осем години репортажите на Александра на социална и лайфстайл тематика, както и разказаните истории на хората от малките кътчета на България, оставят отпечатък и не спират да вълнуват и трогват. Тя обича да разказва именно тези истории, защото чрез тях вижда, че „щастието може да се изразява в две простички неща – човек да е здрав и да има някого до себе си“. Четири „(Не)обикновени истории“ от 2018-а,  представени от Александра Кръстева, зрителите ще видят и в bTV Репортерите на 6 януари.  Темите за семейството, гражданските права и равенството също не са нови за журналистката. В професионален план тя се гордее най-вече с това, че името ѝ стои под репортажите в трите поредни кампании на bTV и UNICEF – „Бъдеще без насилие за всяко дете”, „Заедно от детската градина” и „Заедно за всяко дете”.  В 8 часа  на 5 януари Алекс Кръстева ще срещне зрителите на „Тази събота и неделя“ ексклузивно с унгарската шампионка по ултрамаратон Виктория Макай. В края на 2018-а Макай, която е майка на две деца, става жертва на жестоко насилие. В разговор с Александра Кръстева тя ще сподели защо избира да не крие раните си, а да стартира кампания против насилието под наслов „Да продължиш напред”.", "date": "2019.01.04", "title": "Александра Кръстева е новата водеща в „Тази събота и неделя” по bTV"}
{"url": "https://www.standartnews.com/biznes/zabranikha-prodazhbata-na-domashno-vino-v-neta-381770.html", "text": "Глоба от 500 лв. до 1000 лв. е предвидена за всеки, който си е направил домашно вино и го продава по интернет. При повторно нарушение санкцията нараства от 1000 до 2000 лв. Това гласят последните промени в Закона за акцизите и данъчните складове, които влязоха в сила от 1 януари. Според поправките, продажбата на вино с обяви в интернет вече е забранена. Сега много хора си правят домашно вино, но вместо да го пият само в семейството или с приятели, което е позволено от закона, извършват търговия, като го продават с обяви в нета. Досега забраната за онлайн продажби важеше само за ракия и цигари. \r\nСпоред новите промени в закона, от сайтовете, където всеки може да качи обява за продажба на стока, трябва да бъдат премахвани всички съобщения за търговия с алкохол, вино или цигари. Операторите на тези сайтове трябва да ограничават достъпа до тях от телефонни номера и IP адреси, от които са качвани обявите. В противен случай Агенция „Митници“ има право да издава решение за временно спиране (блокиране) на достъпа до интернет страниците, на които са публикувани обявите. Ако въпреки това съобщението за продажба на вино или ракия не бъде премахнато, Агенция „Митници“ може да поиска от Софийския районен съд да постанови онлайн доставчиците да блокират достъпа до тези сайтове. Съдът ще трябва да се произнесе в срок от 72 часа. \r\nКуриерските фирми пък вече нямат право да доставят домашно вино. Досега такава забрана имаше за алкохол и цигари без платен акциз. Така, ако искате да си вземете в туба или дамаджана от виното на дядо, който го е произвел от лозето на село, ще трябва сами да си го превозите. Цигари и алкохол с платен акциз обаче ще може да се изпращат по куриер. За това е нужно подателите на пратките да представят лична карта и да попълнят декларация, че изпращаните стоки са с платен, начислен или обезпечен акциз, както и че са с бандерол.  \r\n ", "date": "2019.01.04", "title": "Забраниха продажбата  на домашно вино в нета"}
{"url": "https://www.standartnews.com/biznes/bnb-puska-v-obrashchenie-nova-srebrna-moneta-381750.html", "text": "От 7 януари 2019 г. Българската народна банка пуска в обращение сребърна възпоменателна монета „Пловдив – Европейска столица на културата“. Цената на монетата е 78 (седемдесет и осем) лева. Монетата ще се продава в Българската народна банка – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД. В периода от 7 януари до 9 януари 2019 г. включително всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „Пловдив – Европейска столица на културата“ ще се продава без ограничения. На лицевата страна на монетата е изобразена емблемата на БНБ с годината „1879“ върху лентата; околовръст надписи: „БЪЛГАРСКА НАРОДНА БАНКА“, годината на емисията „2019“ и номиналната стойност „10 ЛЕВА“. На обратната страна на монетата е изобразен Античният театър в Пловдив и околовръст има надписи: „ПЛОВДИВ“ и „ЕВРОПЕЙСКА СТОЛИЦА НА КУЛТУРАТА“.", "date": "2019.01.04", "title": "БНБ пуска в обращение нова сребърна монета"}
{"url": "https://www.standartnews.com/biznes/zabranikha-prodazhbata-na-domashno-vino-v-neta-381772.html", "text": "Глоба от 500 лв. до 1000 лв. е предвидена за всеки, който си е направил домашно вино и го продава по интернет. При повторно нарушение санкцията нараства от 1000 до 2000 лв. Това гласят последните промени в Закона за акцизите и данъчните складове, които влязоха в сила от 1 януари. Според поправките, продажбата на вино с обяви в интернет вече е забранена. Сега много хора си правят домашно вино, но вместо да го пият само в семейството или с приятели, което е позволено от закона, извършват търговия, като го продават с обяви в нета. Досега забраната за онлайн продажби важеше само за ракия и цигари. \r\nСпоред новите промени в закона, от сайтовете, където всеки може да качи обява за продажба на стока, трябва да бъдат премахвани всички съобщения за търговия с алкохол, вино или цигари. Операторите на тези сайтове трябва да ограничават достъпа до тях от телефонни номера и IP адреси, от които са качвани обявите. В противен случай Агенция „Митници“ има право да издава решение за временно спиране (блокиране) на достъпа до интернет страниците, на които са публикувани обявите. Ако въпреки това съобщението за продажба на вино или ракия не бъде премахнато, Агенция „Митници“ може да поиска от Софийския районен съд да постанови онлайн доставчиците да блокират достъпа до тези сайтове. Съдът ще трябва да се произнесе в срок от 72 часа. \r\nКуриерските фирми пък вече нямат право да доставят домашно вино. Досега такава забрана имаше за алкохол и цигари без платен акциз. Така, ако искате да си вземете в туба или дамаджана от виното на дядо, който го е произвел от лозето на село, ще трябва сами да си го превозите. Цигари и алкохол с платен акциз обаче ще може да се изпращат по куриер. За това е нужно подателите на пратките да представят лична карта и да попълнят декларация, че изпращаните стоки са с платен, начислен или обезпечен акциз, както и че са с бандерол.  \r\n ", "date": "2019.01.04", "title": "Забраниха продажбата  на домашно вино в нета"}
{"url": "https://www.standartnews.com/biznes/transportnoto-bdeshche-e-na-niskotarifnite-kompanii-381778.html", "text": "Неотдавна в \"Стандарт\" беше публикуван анализ, който показва трагичното състояние на \"БДЖ - Пътнически превози\" - намаляващ брой пътници, пътуващи на все по-къси разстояния, влакове с по един вагон, липса на ремонти на подвижния жп състав и пр. Статията ме провокира - като експерт и учен в областта на жп транспорта, да допълня нарисуваната от Белчо Цанев картина, която, за съжаление, никак не е лицеприятна. \r\n\"БДЖ-Пътнически превози\" е единственият доставчик на жп транспортна услуга за пътници у нас. Дружеството е 100% държавно, част от \"Холдинг БДЖ\" и изпълнява обществени функции. През 2009 г. държавата сключи 15-годишен договор с него като обществен жп пътнически превозвач да обслужва безплатно или на намалени цени групи граждани, които при нормални пазарни условия не биха имали достъп до тази услуга, а също и да поддържа неефективни линии с чисто социални цели. В договора са регламентирани средствата, които БДЖ получава, за да се движат пътническите влакове. Субсидията, парите за капиталов трансфер и компенсациите за издадени билети с намалена стойност общо възлизат на малко над 221 млн. лв. на година. Периодично различни правителства отпускат допълнителни средства за БДЖ. Дъpжaвният тpaнcфep зa \"БДЖ-Πътничecĸи превози\" на пътниĸ пocтoяннo pacтe и oт 7 лв. пpeз 2010 г., вeчe нaдxвъpля 10 лeвa. БДЖ е eднo вce пo-cĸъпo yдoвoлcтвиe зa чacт oт нaceлeниeтo, ĸoeтo ce плаща от останалите хора. \r\nДоговорът не е обвързан с качеството и подобряване параметрите на услугата. Отчитането е по извършена работа във влаккилометри, което води до отчитане на брой тръгнали влакове дори и само с един вагон в състава. Параметри за внедрени интелигентни и интегрирани информационни платформи и ефективност, които се използват в ЕС, като например енергия за придвижването на един пътник, е нещо непознато и немислимо за БДЖ! \r\nКъм момента и на теория, и практика, \"БДЖ-Пътнически превози\" е във фалит Компанията съществува под формата на „организиран хаос“, като непрекъснато се отменят влакове от разписанието поради липса на здрав подвижен състав. Няма елементарна организация за текущи, средни и основни ремонти на локомотиви и вагони и обвързването им с графика за движение на влаковете. Пътуващите не са сигурни дали ще тръгнат и кога ще пристигнат е затова влаковете не са сигурно средство за придвижване. През повечето работни дни влаковете обикновено са празни над 90%. Философията на самия график на движението на влаковете е от миналия век. Тя не е съобразена с нуждите на обществото, а със самовъзпроизвеждането на БДЖ като фирма, която съществува само благодарение на българските данъкоплатци. По данни на официалната статистика, през 2018 г. на 1 лев собствен приход, жп компанията получава над 3 лева субсидия, а по неофициални данни - на 1 лев приход - около 5 лева субсидия. \r\nЧудно ли е при това положение, че България е на последно място в Европа по развитие на жп транспорта?! Това е записано в Европейския доклад за железопътната ефективност (RPI) на \"Бостън кънсълтинг груп\" (BCG), който определя индекса на европейските жп превозвачи за 2017 г. Според методологията се оценяват 3 основни категории - интензивност на използване, качество на услугата и безопасност. \r\nИнтензитетът показва колко е използвана жп мрежата на страната - при по-висок брой на пътниците и товарите, коефициентът е по-висок. Безопасността измерва броя на произшествията и смъртните случаи. Качеството показва точността, процентът на високоскоростния жп транспорт и разходите на изминат километър. Безопасността и качеството на услугата, особено точността, са най-важните фактори, обуславящи ефективността на системата. \r\nТака в Европейския доклад на BCG на последно място в Европа с общ резултат от 1.9 са класирани България и Румъния като нашата страна получава 0,9 за интензивност, 0,9 за качество и 0,1 - за безопасност. \r\nЗа сравнение, отличниците в тази класация, като Швейцария, Дания, Финландия, Германия, Австрия, Швеция и Франция, получават оценки между 10 и 6, а Норвегия, Великобритания, Холандия, Люксембург, Испания, Чехия, Белгия и Италия - от 6 до 4.5, т.е. много над нас. \r\nКато цяло данните показват, че влаковете губят пазарен дял спрямо авиокомпаниите и автобусите. Нискотарифните авиокомпании и автобусните превозвачи предлагат все повече алтернативи. Средният брой километри, пропътувани от един пасажер при влаковете на дълги разстояния, е спаднал с 3,8% от 2008 до 2016 г. Същият измерител при автобусите отчита повишаване с 31%, а в авиацията - ръст с 19%. \r\nНа европейския пазар вече настъпват нискотарифните превозвачи при автобусите и железопътните превози. С пълна сила се развиват и споделените пътувания чрез интелигентни и гъвкави платформи. Страните от бившия соцблок отдавна отварят пазарите си за други жп пътнически оператори като подходите са различни: \r\n- В Румъния от 2011 г. на концесии на частни жп оператори са отдадени 4000 км от жп мрежата на страната за товарни и пътнически превози. \r\n- В Чехия в двата главни конкурса за междуградски пътнически превози по дългите жп маршрути частните жп оператори ARRIVA vlaky (дъщерно дружество на германските железници Deutsche Bahn) и RegioJet станаха победители в остра конкурентна борба с държавния превозвач Českе drаhy (ČD). Чешката компания RegioJet спечели 8-годишен контракт, който влиза в сила от декември 2019 г., за да извършва пътническите превози по линията Бърно - Острава - Бохумин, чиято дължина е 180 км. Договорът я задължава да увеличи честотата на движението по маршрута от 15 до 17 двойки влакове на денонощие. Съставите ще пътуват на всеки час от 5 до 21 часа. Превозвачът се ангажира и да повиши обема на пътническите трансфери от настоящите 1,7 млн. до 2 млн. влакокилометри на година. Съперници на RegioJet в конкурса бяха операторите Leo Express и ČD. \r\nЗа пътническите трансфери по четирите дълги маршрута от Прага до големи градове се съревноваваха ARRIVA vlaky и ČD, като тригодишният контракт получи ARRIVA vlaky. В конкурсната документация не бяха посочени изисквания към подвижния състав и затова операторът ще използва модернизираните дизелови влакове от серия 845, които по-рано са принадлежали на компанията DB Regio. За обслужването на четирите маршрута са достатъчни 23 композиции, но ARRIVA разполага с флот от 27 такива състави, снабдени с подемници за пътници с инвалидни колички и тоалетни с лесен достъп за тях, безплатен Wi-Fi и ел. розетки за зареждане на мобилни устройства. От частния оператор ще предлагат на своите пътници и безплатна минерална вода. \r\nЗа обслужване на трансграничната жп комуникация Прага - Жилина (Словакия) и на регионалното трасе Прага – Лугачовице бе сключен 9-годишен договор, който влиза в сила от декември 2019 г. с държавния пътнически оператор ČD, който бе избран в конкуренция с RegioJet. Министерството на транспорта ежегодно ще изплаща на ČD 445 млн. чешки крони (17,2 млн. евро), което е със 153 млн. крони по-малко от предходния контракт. Това намаление потвърждава наличието на резерви за повишаване на нивото на обслужване и увеличаване на честотата на влаковите трансфери без ръст на разходите. Още по-динамично се развива железопътният транспорт в старите страни - членки на ЕС Зелените транспортни средства под бранда на германската компания FlixBus от пет години кръстосват Европа, като привличат все повече и повече фенове. Компанията успя да преобърне добре познатия транспортен модел от ХХ в., работейки като хибрид между платформи като Uber и Airbnb и класическите автобусни компании. Моделът на германския start-up комбинира работа с подизпълнители и удобна онлайн платформа за билети. Нискотарифният модел превърна FlixBus в един от силните конкуренти на бързите, но скъпи железници на Стария континент. Нейната основна маркетингова стратегия е да промотира \"онлайн преживяването\" при резервацията на автобусни билети плюс туристически забележителности за всеки вкус – през сайта на компанията или през арр, като компанията е атрактивна основно за младото поколение, потопено в онлайн сферата на бързите комуникации и покупки. Не се изисква разпечатка на билети, достатъчен е само баркодът, свален на телефона. Предлага модерни автобуси с wi-fi и контакти за зареждане на мобилни телефони, както и GPS идентифициране в реално време, което вече не се счита за лукс, а за постоянна необходимост. \r\nFlixBus започва да развива транспортните си услуги през 2013 г. в Германия. Едно от най-важните решения на компанията е да работи с партньори. Така голям брой малки автобусни компании вече се включват към мрежата на FlixBus и ребрандират в разпознаваемото зелено автобусите си. Броят на партньорите на FlixBus вече надхвърля 250, а офисите й в Европа са 14. Към момента компанията има 1400 дестинации в 27 държави и държи 90% от превозите на пътници на дълги разстояния в Германия. \r\nЗа разлика от платформата за таксиметрови превози Uber, FlixBus разполага с лиценз за превозваческа дейност. Приходите, печалбите и отговорностите между участниците в бизнеса обаче са поделени. Автобусните компании отговарят за самото извършване на услугата, a FlixBus - за планирането на маршрутите, нововъведенията, маркетинга и продажбите. \r\nСлед преобръщането на пазара на автобусни превози FlixBus се насочи и към една още по-консервативна и монополизирана сфера - железопътния транспорт, където директно започва да се конкурира с германските железници. През 2017 г. FlixTrain пое превозите по основни жп линии, като Хамбург - Кьолн и Щутгарт - Берлин, в партньорство с чешкият жп оператор Leo Express и германския Bahn Touristik Express. Билетите се продават на сайта на FlixBus и започват от 9.90 евро, като пътникът получава и информация в реално време за възможностите му да се прекачи от влака на автобусите от мрежата на компанията. Всъщност именно това е нещото, което отличава FlixTrain от всички останали жп превозвачи - компанията предлага не само жп превози, а комплексна транспортна услуга - влак и автобус. \r\nПрез последните години на пазара на пътническите жп превози в Германия се провалиха всички опити на частни жп оператори. Ако FlixBus успее да направи пробив на този труден транспортен пазар, това би било истинска нова транспортна революция! \r\nПървите линии на FlixBus от София до Будапеща, Виена и Букурещ бяха открити през 2018 г. Това позволи на българските пътници да имат връзка с голямата мрежа на компанията в Европа. \r\nНа българския пазар партньор на FlixBus е румънската компания Florentia Bus - явно българските фирми все още не са узрели за новостите на транспортните услуги. Целта на FlixBus в България е да проучи и пазара за пътнически жп превози, като не е изключено да се включи в международните жп превози, а също и при жп превозите на дълги разстояния, като тези от София до Варна и Бургас. В по-далечна перспектива - през 2024 г., когато изтича договорът на \"БДЖ - Пътнически превози\", FlixTrain може да се включи в конкурса за обществени превозни услуги в жп транспорта и да поеме част от т.нар. социални превозите по дълги линии у нас. \r\nДобре би било част от линиите да бъдат обявени на търг и по-рано - по модела на чешките железници. Подходящи за това са крайградските пътувания като София - Перник - Дупница и София - Мездра, както и натоварени линии като София - Пловдив, а също и дългите дестинации до морето. \r\nСериозно негативно влияние върху развитието на пазара на жп пътнически услуги в България оказва и състоянието на железопътната инфраструктура – жп линии, гари и т.н. Организацията на работата в гарите с остаряла осигурителна и информационна техника и с ръководители движение по пероните отдавна вече не се използва в повечето европейски страни. Там влаковете идват, спират на гарите и преминават по твърдо разписание също като метровлаковете, а билетите се закупуват чрез интернет, от автомати или на място във влака.   Възможни са различни варианти за бъдещето на държавната ни железница Един от тях е обявяването й в несъстоятелност, изготвянето на оздравителен план, преструктуриране и управление под постоянен контрол. Друг вариант е фалирането на БДЖ и създаване на ново дружество на тяхно място, но предвид хроничната политическа несигурност, едва ли някоя партия с шанс за управление ще посегне към някой от тези два варианта. \r\nПриватизацията не е опция, тъй като е съмнително дали някой голям европейски жп превозвач ще прояви интерес към БДЖ в сегашното им състояние. При товарните превози БДЖ вече държи под 50% пазарен дял. Лицензираните карго жп превозвачи у нас вече са 13. Те действат много по-активно и бързо и успяват да привлекат индустриалните клиенти с по-качествени услуги, които често са и на по-добри цени от тези на държавната компания. \r\nПроменена е вече и структурата на товарите и организацията на самите превози. Возят се предимно интермодални блок влакове. Във вътрешно съобщение се генерира малък обем товари. Интересът е към транзитните превози, които обаче се обслужват от германската \"ДБ карго\", австрийската \"Рейл карго\" и др. жп оператори с европейски лиценз, които си купуват трасе от НК \"Железопътна инфраструктура\". В тези превози държавната \"БДЖ - товарни превози\" трудно може да се намеси, тъй като не разполага с административен и експлоатационен капацитет. \r\nПоради всичко това при евентуалното раздържавяване на компанията не можем да очакваме, че бюджетът ще получи много пари, а държавата единствено ще може да разчита на подобряване качеството на услугата. \r\nЖелезниците са основа на прогреса на ХІХ и ХХ век, но вече са само част от интегрираната транспортна услуга. За съжаление железниците в Европа и още повече - БДЖ трудно приемат тази роля след столетия на безпроблемен монопол. В новите времена на БДЖ бяха присадени някои пазарни филизи, но това само я направи един нежизненоспособен хибрид. Парадоксът е, че този хибрид се поддържа с всички сили и гълта огромни държавни средства, задушавайки цялата атмосфера в този сектор на икономиката. \r\nСпоред правилата на ЕС, в последния засега 4-ти жп пакет с нормативни актове, от 2020 г. лицензирането на железопътни превозвачи ще се извършва само от Европейската железопътна администрация ЕРА, а администрациите на страните ще работят като гишета за документи. Всички страни ще трябва да допуснат оперирането на частни жп оператори при товарните и пътническите превози. \r\nПазарът за жп услуги – както за пътнически, така и за товарни, ще има устойчива тенденция за растеж. У нас влизат в сила тол таксите, които неминуемо ще оскъпят както автобусните билети, така и сухопътните превози на товари. Всичко това разширява пазара за жп превозите, които са и най-екологичният транспорт. Така че неслучайно FlixTrain насочва интереса си към жп пазара, включително и в България. \r\nFlixTrain, Аrriva, RegioJet Leo Express и др. превозвачи работят на принципите на нискотарифните компании, които след пробива в авиацията напоследък навлизат активно при автобусните превози и пътуванията с влак. \r\nТова е бъдещето и ние не можем да избягаме от него, а само да се подготвим и да го приемем.", "date": "2019.01.04", "title": "Транспортното бъдеще е на  нискотарифните компании"}
{"url": "https://www.standartnews.com/kultura/letisiya-rayt-e-kralitsata-na-boksofisa-za-2018-381753.html", "text": "Летисия Райт е актрисата с най-високата боксофис печалба на 2018. Тя участва в двата най-касови филма на годината – „Черната Пантера“, който изкара 700 милиона долара в САЩ и „Отмъстителите: Война без край“ с 678 милиона. Интересното е, че второто място си поделят 5 актьора – Чадуик Боузман, Себастиан Стан, Флоренс Касумба, Уинстън Дюк и Данай Гурира с по 1,38 милиарда долара. На трето място се нареди Самюъл Джаксън с 1,29 милиарда. Четвърти е Крис Прат с 1,1 милиарда, а челната петорка затваря Джош Бролин с 1 милиард. Не е изнендващо, че всички фигуриращи в списъка са актьори от киновселената на Марвел, но успехът на Райт се дължи на участията й извън нея. Освен в супергеройските блокбъстъри, тя действа и в „Играч първи, приготви се“, който събра 137 милиона и „Без последна спирка“ с 36 милиона, което е довело до печалба от общо 1,55 милиарда долара за годината.", "date": "2019.01.04", "title": "Летисия Райт е кралицата на боксофиса за 2018"}
{"url": "https://www.standartnews.com/biznes/zaporiranite-pensii-s-nov-razmer-na-udrzhkite-381749.html", "text": "Удръжките върху пенсиите с наложени запори са с промяна заради новия размер на минималната работна заплата. Това съобщиха от Националния осигурителен институт. Ще имат промяна в размера на удръжката за лицата, върху чиито пенсии са наложени. Причината е определеният нов размер на минималната работна заплата за страната, който от 1 януари 2019 г. е 560 лв. Тези лица ще получат пенсиите си след 7 януари 2019 г. в зависимост от начина на изплащането им - с пенсионен запис, ако се изплащат чрез пощенска станция, или с допълнителен превод по личната сметка, ако се изплащат чрез банка. Изплащането на пенсиите за месец януари тази година е в стандартния времеви период. То ще започне на 7 януари (понеделник) и ще приключи на 21 януари (понеделник).", "date": "2019.01.04", "title": "Запорираните пенсии с нов размер на удръжките"}
{"url": "https://www.standartnews.com/kultura/plovdiv-chestva-radichkov-381755.html", "text": "2019-а бележи 90 години от рождението на  Йордан Радичков - един от най-големите майстори на словото у нас.  Несравнимият виртуоз на разказа, изключителният драматург и сценарист остави богато литературно наследство, преведено на над 40 езика и издадено в над 50 страни по света.  През януари културната столица на Европа отдава почит на обичания автор със серия събития, като специално за пловдивчани и гостите на града за първи път ще бъдат представени непоказвани досега кадри от пътешествието на писателя до Сибир през 1964 година. Програмата започва на 13 януари с изложбата „Неосветените дворове“, разказваща за вълнуващото приключение на Радичков из далечния Север, през което се ражда едноименният пътепис. Експозицията ще бъде изложена в Градска художествена галерия Пловдив, откриването е от 16 часа. Непознатите кадри от експедицията на Радичков до една от най-суровите области на Земята са представяни пред публика само веднъж в София. За Пловдив експозицията е в разширена версия – с информация на английски език, както и с още непоказвани до момента снимки. Черно-белите фотоси разказват за срещите на автора с еленовъди, якути,  снежната пустош и тайгата. Благодарение на фотографа Александър Сертев снимките са възстановени от тежко увредени ленти. Посетителите ще видят и единствения документален филм за Йордан Радичков „Черказки хроники“ на режисьора Димитър Петков. Прожекцията е с вход свободен на 13 януари от 14 часа в клуб Fargо. Откриването на изложбата ще бъде последвано от премиерата на „Сибирски тетрадки“ - книгата със записките на Радичков от пътуването му до Сибир, единственият запазен документ за творческия му процес. Това е и първото издание на бележките в най-пълния им вид. „Сибирски тетрадки“ е вълнуващ и нередактиран текст, който в синтезиран вариант чертае книгата „Неосветените дворове“ и представя живите и неподправени впечатления на Радичков от комплексния и суров живот из сибирските земи.  Едва ли има по-добро доказателство за невероятния талант на автора от тази разтърсваща чернова, която дори в първоначалния си вид има силата да съществува като самостоятелно и отделно произведение. Професор Инна Пелева ще сподели повече на 13 януари. „Сибирски тетрадки“ се появява с изключителното оформление и илюстрациите на художника София Попйорданова. Професор Пелева, която е съставител вече на девет тома от поредицата ‚Събрани съчинения“, ще води и разширен разговор за творчеството на Радичков с фокус „Неосветените дворове“ на 19 януари от 14 часа . Да припомним, че „Неосветените дворове“ е първият пътепис на Йордан Радичков. В него той разказва за пътуванията из сибирските земи през 1964  година, когато прекарва повече от четири месеца в изследване на различни кътчета – от най-развитите индустриално региони до безлюдни места, за да се стигне до срещата му със сибирски шаман. Тази среща оставя трайна следа в творчеството на Радичков и самият той често се връща към думите на шамана: „Бог е един, каза шаманът, кръстосал ръце на гърдите си. Бог е един, религиите са различни; може и да го има, може и да го няма – не трябва да говорим. Трябва така живеем, все едно, че има Бог. И ако не вярваме в него,  да бъдем честни – е, това е вече самият Бог. Вярата е като кладенеца, различни хора пият от нея, а водата в кладенеца винаги си остава една и съща.“", "date": "2019.01.04", "title": "Пловдив чества Радичков"}
