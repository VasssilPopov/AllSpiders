{"url": "https://www.standartnews.com/sport/beroe-prodade-zashchitnik-v-ungariya-382329.html", "text": "Българският защитник на Берое Камен Хаджиев подписа днес договдор за 2,5 години с елитния унгарски футболен клуб Академия Пушкаш.  27-годишният Хаджиев премина на  \"Панчо Арена\" с трансфер от Берое. Според неофициална информация старозагорци ще получат 255 хиляди  евро по сделката. Той ще играе с номер 26 в новия си отбор. Защитникът записа 46 мача и 1 гола за Берое в последните 18 месеца, след като подсили състава от холандския Фортуна Ситард през лятото на 2017 г. Сделката ще осъществи със съдействието на \"P&K World Soccer Agency\". Във вторник Хаджиев ще се присъедини към лагера на новите си съотборници в Испания.", "date": "2019.01.14", "title": "Берое продаде защитник в Унгария"}
{"url": "https://www.standartnews.com/sport/mri-se-napna-no-padna-v-avstraliya-382317.html", "text": "Петкратният финалист на Откритото първенство на Австралия Анди Мъри паднав пет сета от Роберто Баутиста Агут в трилър от първи кръг на турнира от Големия шлем. ( ) Мъри, който може да прекрати кариерата си след този турнир, загуби първите два сета с 4:6, 4:6. Шотландецът обаче се върна в мача след два спечелени тайбрека в следващите части. В решителния пети сет Агут имаше надмощие и поведе с 5:1 с два пробива, след което пропиля един мачбол на сервис на съперника си. Баутиста Агут обаче спечели следващото си подаване и сложи край на спора след четири часа и девет минути игра. \r\nВ следващия етап съперник на испанеца ще бъде представителя на домакините Джон Милман.", "date": "2019.01.14", "title": "Мъри се напъна, но падна в Австралия"}
{"url": "https://www.standartnews.com/sport/turski-grand-dava-polovin-milion-za-kostov-382319.html", "text": "Носителят на Купата на Турция Акхисар Беледиеспор има намерение да плати исканите от Левски 500 хиляди евро за нападателя Станислав Костов. Това твърди местният сайт yeniasir.com.tr. \r\nАкхисар само преди дни продаде украинския нападател Йевхен Селезньов на Малага и ръководството на турския клуб е готово да инвестира част от трансферната сума за привличането на Костов. Според информацията на турския сайт, Акхисар ще се възползва от трудното финансово състояние, в което се намира Левски и ще успее да привлече Костов в следващите дни. 27-годишният Костов има договор със „сините“ до 2020 година. \r\nВ същото време Левски се отърва от сина на Ривалдо поне за няколко месеца. Ривалдиньо ще играе до края на сезона под наем в румънския Виторул. Новината бе потвърдена от румънската легенда Георге Хаджи, който е собственик и треньор на отбора. В договора под наем на Ривалдиньо има клауза, която позволява на Виторул да откупи изцяло неговите права през лятото. Ривалдиньо има опит в румънското първенство, тъй като преди да премине в Левски, игра в Динамо Букурещ. „Взехме Ривалдиньо. Целта ни е да бъдем по-конкурентноспособни и да имаме достатъчно алтернатива“, коментира Джика Хаджи.", "date": "2019.01.14", "title": "Турски гранд дава половин милион за Костов"}
{"url": "https://www.standartnews.com/sport/seksimvol-stana-poslanik-na-sofia-open-2019-382320.html", "text": "Тенис турнирът Sofia Open 2019 вече официално има свой посланик и в Америка. Определяна в България като „треньор мечта\" Рейчъл Стълман се включва в зведния тим на изключително силното четвърто издание на турнира категория ATP250. Съвсем скоро тя ще обяви по атрактиен и сексапилен начин в социалните си мрежи ролята, която има покрай Sofia Open 2019 . Рейчъл е бивш състезател, сертифициран тенис експерт, фитнес специалист, мотивационен спортен коуч и определяна отвъд Океана като секссимвол в тениса. Апетитната брюнетка ще пристигне от Сейнт Луис (Мисури) в София специално за тенис турнира Sofia Open 2019 и ще се потопи в емоциите в „Арена Армеец\". Мнозина очакват да разберат дали ще имат шанса да видят как самата тя играе тенис – любимият спорт на Рейчъл, който е практикувала и професионално преди време. \r\nВ момента основната дейност на г-ца Стълман е свързана с рубрика за интервюта със световни звезди каквито прави и по време на Откритото първенство на САЩ. Също така има свой блог, където образова последователите си чрез лични преживявания и познания за тенис, като мотивира хората да спортуват и да преследват мечтите си. Самата 27-годишна Рейчъл споделя: „Толкова съм развълнуван от това да бъда посланик на Sofia Open 2019! А и ще дойда в България! Това е уникално. Имам изненади за феновете. Тенисът е най-великият спорт. Влюбих се в него още като дете и по-точно в детската градина\". След години на тренировки и мачове в колежански първенства, тя преминава през курс за треньор, но обръща внимание и на фитнеса като дори има няколко дипломи за инструктор. №1 в сърцето й обаче остава тенисът. Тя показва умения не само с ракета в ръка, но и жонглира с няколко топки на карта, като как точно го прави, може да видите в инстаграм профила й - https://www.instagram.com/p/BVvJQyzHFz4/. Скоро ще бъдат обявени и още от звездните посланици на SOFIA OPEN 2019. Билетите за Sofia Open 2019 са в продажба в мрежата на Eventim.", "date": "2019.01.14", "title": "Секссимвол стана посланик на Sofia Open 2019"}
{"url": "https://www.standartnews.com/sport/kapelo-zove-za-protesti-v-italiya-382328.html", "text": "Легендарният старши треньор на Ювентус, Милан, Реал Мадрид и Русия Фабио Капело заяви, че играчите в италианската Серия А трябва да изразяват с протест несъгласието си с расистките прояви на феновете. Опитният специалист дори посочи начин, по който това да се случва - играчите да спират да играят и да сядат на терена. Коментарът на Капело идва скоро след мача между Интер и Наполи, в който фенове на \"нерадзурите\" обиждаха бранителя на неаополитанци Калиду Кулибали. \"Играчите трябва да сядат на терена, но не трябва да бъдат наказвани за това. Това ще накара феновете, издаващи тези животински звуци, да се почувстват неловко и да осъзнаят вината си. Само в Италия обаче ултрасите са толкова мощни и само тук те определеят правилата. За футбола са важни 85-90 процента от останалите запалянковци на стадиона, а не тези с банерите. Те имат твърде голяма власт\", каза 72-годишният Капело. От 2013 година в Италия съществува правило, което позволява на съдиите да спират мачове, ако забележат подобни расистки прояви, но това не се случи по време на въпросния мач между Интер и Наполи.", "date": "2019.01.14", "title": "Капело зове за протести в Италия"}
{"url": "https://www.standartnews.com/sport/khebr-s-istoricheski-uspekh-vv-voleybola-382262.html", "text": "Хебър (Пазарджик) постигна исторически триумф в турнира за Купата на България. Момчетата на Атанас Петров се наложиха над четирикратния носител на трофея Нефтохимик 2010 (Бургас) с 3:2 (27:25, 18:25, 23:25, 25:22, 15:7) в големия финал, изигран в зала \"Васил Левски\" в Пазарджик.  Двубоят бе проследен на живо от председателя на БФВ Данчо Лазаров и членът на УС на федерацията Борислав Кьосев. На трибуните в зала \"Васил Левски\" бяха и неиграещият заради травма за бургазлии Теодор Тодоров, както и треньорът на футболния Хебър Николай Митов и редица спортни личности.  \r\nВторото либеро на Нефтохимик Мартин Иванов получи епизодични възможности за изява, като се появяваше на терена като полеви играч вместо словенския посрещач. Двубоят стартира с предимство за волейболистите на Найден Найденов. Доминацията не продължи дълго, след което Хебър показа стабилна игра и се залепи за противника. Впоследствие и двата тима демонстрираха волейболни аргументи и си разменяха лидерството. В крайна сметка \"тигрите\" поведоха и задържаха предимството си. От пазарджишкия тим направиха редица промени, които дадоха своя резултат. След 3 геймбола Хебър поведе в мача с 1:0 гейма. Посрещането, началният удар и блокадата бяха ключови за успеха в частта. Вторият гейм тръгна силно за шампионите. За разлика от първата част, тук бургаският тим бе лидер и запази темпото през по-голямата част от времето. Домакините отново направиха няколко смени - на терена за пазарджиклии влезе и Спас Байрев. Единствено в края на гейма \"тигрите\" имаха проблясъци и успяха да скъсят дистанцията, но не бе достатъчно и момчетата на Найден Найденов изравниха 1:1 гейма. Нефтохимик имаше по-добри показатели на елементите и допусна по-малко грешки от опонентите си. Третата част тръгна равностойно за двата тима, след което четирикратният носител на трофея дръпна в резултата. Георги Чалъков се появи на терена вместо Стойко Ненчев. В следващите минути играта бе доста драматична - отборите се бореха за всяка точка и топка. Това продължи до 14:13 за Нефтохимик, записвайки серия от 3 точки. Амплитудите в играта на опонентите продължи до самия край на гейма. Атаката и блокадата бяха предимствата на Нефтохимик, което доведе до оформянето на аванса на 2:1 гейма след минимална преднина.  Четвъртият гейм предложи доста емоции на зрителите. Двата тима отново си разменяха лидерството и вкараха интрига отначало. Два аса на Стойко Ненчев обърнаха играта в полза на Хебър, чийто играчи записаха серия от шест поредни точки. Серия от атаки на Венцислав Рагин увеличиха преднината за пазарджишкия тим. 16-годишният Денис Карягин замени капитана Георги Петров, но смяната не даде резултат. Пазарджиклии продължиха да трупат разлика. Последваха обаче опити за връщане в гейма от страна на шампионите, които стопиха част от преднината. Не се случи нищо повече и домакините вкараха срещата в тайбрек. Домакините започнаха ударно решителната част - с 3 точки преднина. Нефтохимик намали дистанцията, но това вдъхнови още повече момчетата на Атанас Петров. Превъзходството на \"тигрите\" бе пълно и те триумфираха с трофея за първи път в историята си.   Нефтохимик: Георги Петров, Ален Джорджевич, Георги Братоев, Николай Учиков, Николай Къртев, Илия Петков, Теодор Салпаров - либеро;  Хебър: Иван Станев, Стойко Ненчев, Венцислав Рагин, Александар Ляфтов, Мартин Симеонов, Брадли Гънтър, Петър Каракашев - либеро.   ", "date": "2019.01.14", "title": "Хебър с исторически успех във волейбола"}
{"url": "https://www.standartnews.com/mneniya/grisho-agasi-e-golyama-lichnost-382313.html", "text": "\r\n- Знаех, че Типсаревич е опасен съперник. Знам как може да играе. Имали се битки преди, както казахте. Но аз просто очаквах този двубой. Това беше първи мач от Шлема за мен от доста време, така че просто бях щастлив от шанса да се фокусирам върху своята игра и да видя къде съм достигнал. \r\n- В даден момент през миналата годината, може би в средата на сезона, аз и Дани Валверду седнахме и поговорихме за нашите цели. Познавам Андре отдавна, може би откакто бях на 14, прекарвали сме време заедно в Лас Вегас. Просто искахме да добавим един човек, който е постигнал нещо от онова, което искам да постигнал аз. Имаше една личност, на която мога да се доверя напълно и това беше той. Разговаряхме с Дани и двамата заедно решихме да потърсим тази помощ. Стъпка по стъпка, развихме своето партньорство и следващото, което знаете е, че той беше тук и гледаше първия ми мач. \r\n- Както казахте, той е направил много и извън играта. Ще започна с това. Аз съм по-добър човек, научих нови неща от него относно самото ежедневие. Понякога нещата, които ми казва, нямат нищо общо с тениса, абсолютно нищо общо. Днес преди двубоя си говорихме за напълно различни неща. А аз си казах: \"Ох, чувството е много приятно\". Той ме държи под око и се опитва да ми припомня хубавите неща от живота. Разбира се, когато сме на корта заедно, ние сме изключително фокусирани в играта. Той е изключително интезивен на корта, в това отношение сме много сходни. Това е наистина важно, но най-важното е, че научавам нещо всеки ден. \r\n- Ох, Боже мой. Не, всъщност не искам. Имам перфектен пример, но е твърде личен. Може би някога ще го споделя, но не днес. - \r\n- Вие го казахте - това е различна генерация. Всеки прави нещата различно през годините. Трудно е и аз няма да бъда този, който да съди останалите играчи. Всички ние имаме своя процес. Онова, което може да работи за един, може би няма за проработи за мен. \r\nМисля, че най-доброто, което успях да науча през тези години, е че винаги трябва да съм фокусиран върху случващото се от моята страна на корта и дори извън него. Някои неща работят за конкретни играчи. Опитвал съм да видя, дали нещо такова може да ми помогне и това не се е случвало. Например, ако някой се подложи на безглутенова диета, това не означава, че подобна диета ще бъда добра за мен. \r\nВсички тези малки компонентни, когато ги събереш - мисля, че съм открил комбинацията заедно с отбора относно възстановяване, програма и така нататък. Така че мисля, че нещата се движат в правилната посока за мен. Мисля, че всеки ден се подобрявам физически. Това е добре, не съм имал сериозна контузия или нещо такова. И това определено много ми помага. Това означава, че правя нещата както трябва. \r\n- Смяната на Крис Кермод би била една от най-големите грешки. Тенисът се намира на отлично място, всичко премина през много добри промени. Аз определено не бих направил това, със сигурност. \r\n- Нямам идея. Съвсем наскоро чух за тези неща. Стоя далеч от това. Всички сме свидетели какво е направил той за спорта досега. Тенисът никога не е бил на по-добро място. \r\n- Все пак всеки човек трябва да се съгласи. Дори аз да искам някого за треньор, трябва да бъде взаимно. Да си призная, до този момент не се бях замислял върху този въпрос от такава перспектива. Не боли да потърсиш помощ по начин, по който смяташ за необходимо - това е всичко. Решението беше взето заради целия отбор. Ние просто искахме да подобрим нещата, да добавим нещо, да максимизираме потенциала. И мисля, че споразумението с Андре беше правилното решение. Както казах, нещата в момента се развиват в правилна посока. Да се надяваме, че ще продължим по този начин. \r\n- Честно казано, относно неговите пътувания, нещата са отворени. Прекарахме около четири седмици заедно в предсезонната подготовка. Това беше най-доброто време, което можех да искам. Той е тук сега. Ще видим как ще процедираме занапред. \r\nМисля, че също е така важно да има дистанция. Искам да кажа - все още Дани е дълбоко въвлечен във всичко. Да имаш такова лидерство от двете страни е много хубаво. В същото време, тяхното разбирателство е чудесно. Виждам се с тях на корта, извън корта, чувам всичко и това е добре. Така че - да, месец по месец ще решаваме за определени турнири. \r\n- Да, но аз го познавам отдавна. Говорим си почти всеки месец от много години. Той е мой приятел горе-долу откакто играя тенис. \r\n- Чрез моя предишен спонсор. Това беше причината. Имахме възможност да отидем във Вегас и да работим заедно. Бях на 14 или 15, решихме да опитаме. Отидохме и се получи така, че тренирах там няколко сезона. В онзи период спечелих US Open при юношите. Прекарвах доста време там, обстановката ми е много позната.", "date": "2019.01.14", "title": "Гришо: Агаси e голяма личност"}
{"url": "https://www.standartnews.com/sport/neymar-se-uvleche-po-skeytborditska-382316.html", "text": "Неймар явно не може да стои дълго време без гадже. След като преди няколко седмици той официално сложи край на любовната си връзка с бразилската актриса Бруна Маркезине, сега вече той намери ново гадже. Това е професионалната скейтбордистка Летисия Буфони, която бе обявена за подгласник в света на „Скейт Стрийт“. „Поздравления за любовта ми“, написа Неймар в Instagram, като публикува и снимка, на която е неговото ново гадже. „Гордея се с теб“, добави футболистът на ПСЖ. \r\nОт своя страна, Буфони сподели публикацията на Неймар в своя профил и добави следното съобщение: „Обичам те!“ 25-годишната Буфони е голяма фенка на футбола и по-специално на Барселона. Младата жена, която живее в САЩ не пропусна мач на Барселона през миналото лято по време на турнето на каталунците през юли.", "date": "2019.01.14", "title": "Неймар се увлече по скейтбордитска"}
{"url": "https://www.standartnews.com/sport/khirsher-s-treti-dubl-v-adelboden-382264.html", "text": "Марсел Хиршер спечели слалома от Световната купа по ски алпийски дисциплини в Аделбоден. За световният шампион това е трета двойна победа в швейцарския зимен център, след като в събота триумфира и в гигантския слалом. Австриецът беше трети след първия манш, но направи страхотно каране във втория и закономерно спечели състезанието. За Хиршер това е 67-а победа в кариерата за световната купа, пета на слалом в Аделбоден, четвърта за сезона в тази дисциплина и трети двоен успех в кариерата в швейцарския курорт. Марсел вече има 31 успеха в слалом за Световната купа. Втори в Аделбоден на половин секунда от победителя остана Клеман Ноел (Франция), а трети на 71 стотни се нареди Хенрик Кристоферсен (Норвегия). Лидерът след първия манш Марко Шварц (Австрия) пропусна врата и не успя да завърши втория. Олимпийският шампион в дисциплината Андре Мирер (Швеция) отпадна в първия манш. Водещият ни слаломист Алберт Попов се класира 35-и в първия манш, като за влизане във втория не му стигнаха 0,32 стотни. Камен Златков остана 51-и и също не кара във финалното спускане. В генералното класиране за големия Кристален глобус води Марсел Хиршер с 976 точки, следван от Кристоферсен с 571 точки и Алекси Пинтюро (Франция) с 494 точки. Алберт Попов е 88-и с 26 точки. За малката Световна купа в слалома отново Хиршер е водач с 436 точки, пред Даниел Юле (Швейцария) с 278 точки и Кристоферсен с 269 точки. Попов е 34-и в подреждането с 26 т. Тази седмица белия керван при мъжете се мести във Венген, където има Алпийска комбинация, спускане по \"Лауберхорн\" и слалом.  фото ЕПА/БГНЕС", "date": "2019.01.14", "title": "Хиршер с трети дубъл в Аделбоден"}
{"url": "https://www.standartnews.com/lifestyle-lyubopitno/dzhizsa-zavede-zlatka-za-chrd-v-dubay-382279.html", "text": "Благой Георгиев - Джизъса, заведе любимата си Златка Райкова в Дубай за рождения й ден. Русата гърла се похвали с пътешествието в социалните мрежи. На много снимки и , които пусна във фейсбук, Райкова се обяснява в любов на приятеля си.", "date": "2019.01.14", "title": "Джизъса заведе Златка за ЧРД в Дубай"}
{"url": "https://www.standartnews.com/sport/svetoven-shampion-akostira-v-dunav-382306.html", "text": "Бившият футболист на Базел Самуел Инкоом дойде в Дунав. Договорът на ганайския футболист с „драконите“ е за година и половина. Инкоом за последно игра именно във Верея през пролетта на 2017 година. Той записа 12 мача и бе с основна заслуга за силното представяне на тима, който завърши на седмо място и игра във финалния плейоф срещу Левски за класиране в Лига Европа. Дисциплинарната комисия на БФС обаче спря правата на световния шампион за младежи от 2009 г. Самуел Инкоом. Наказанието е по заръка на ФИФА и е за срок от една година. Оказва се, че Инкоом е бил осъден от световната централа на 15 декември 2014-а година заради неплатен наем и нанесени имуществени щети на имот, в който е живял по време на престоя си в американския клуб от МЛС Ди Си Юнайтед. Ганаецът има само два мача за този отбор, но пък е успял да нанесе поражения за 65 316 долара на собственика на жилището Къртис Пол Уилет от Форт Роял, щата Вирджиния. Инкоом е световен шампион за младежи с Гана от 2009 г., като беше считан за един от най-обещаващите играчи на своята позиция. Той също така игра и на финала на Купата на Африканските нации с отбора на Гана през 2010 година, който бе загубен с 0:1 от Египет.", "date": "2019.01.14", "title": "Световен шампион акостира в Дунав"}
{"url": "https://www.standartnews.com/sport/mesi-stana-prviyat-s-400-gola-v-la-liga-382287.html", "text": "Лионел Меси достигна своя гол номер 400 в Ла Лига и стана първият футболист, достигнал тази кота. Това стана по време на рутинната победа на Барселона с 3:0 над намиращия се в долната половина на класирането Ейбар. Меси (един гол) и неговият уругвайски партньор в атаката Луис Суарес (два) бяха в основата на победата, а Фелипе Коутиньо се отличи с две асистенции. След минималния си успех столичани са на четвърто място в класирането с актив от 33 точки, докато Бетис заема седмата позиция в Примера дивисион с 26 спечелени точки.", "date": "2019.01.14", "title": "Меси стана първият с 400 гола в Ла Лига"}
{"url": "https://www.standartnews.com/sport/predstavikha-novite-v-ludogorets-382300.html", "text": "Лудогорец представи официално новите попълнения Пламен Илиев и Адриан Попа, както и треньора на вратарите Здравко Здравков. В понеделник сутринта двамата получиха фланелките с номера съответно 23 и 77 от изпълнителния директор на шампионите Ангел Петричев, съобщи официалният сайт на клуба от Разград. Румънският национал тренира с Лудогорец от началото на подготовката, докато националният страж се присъедини към новия си тим в неделя вечерта. Илиев вече проведе две занимания под ръководството на Здравков. \r\n\"Дойдох в клуб, който винаги има високи цели. Вярвам, че ще помогна на Лудогорец да стане шампион, да спечели купата на България и на реализира нов пробив в евротурнирите - заяви Илиев. - Смятам, че този трансфер е много добър за мен. Лудогорец е тим, в който всеки български футболист би искал да играе. Заварих страхотен колектив и се радвам, че ще съм час от него\". \r\n\"Познавам Лудогорец не само заради мачовете със Стяуа през 2014 г. Тук играят мои приятели и сънародници. Вярвам, че ще постигнем успехи и отново ще влезем в групите на Шампионската лига. Лудогорец е популярен в Европа и света и аз съм радостен, че ще продължа кариерата си в такъв доказан отбор\", категоричен бе Адриан Попа, който направи име в Стяуа, а впоследствие игра в Саудитска Арабия и английския Рединг. \r\n\"Идвам на място, където изискванията и нивото на работа са много високи\", сподели Здравко Здравков. \"Вярвам, че моята работа ще се усети във времето. Вярвам, че този отбор може да постигне още много\", допълни легендарният вратар, играл за националния тим на България на световното първенство във Франция през 1998 г. и на европейското в Португалия през 2004 г.", "date": "2019.01.14", "title": "Представиха новите в Лудогорец"}
{"url": "https://www.standartnews.com/sport/nadal-izlovi-spyashch-reporter-v-melbrn-382309.html", "text": "Испанецът Рафаел Надал, който е поставен като номер 2 в схемата на Откритото първенство на Австралия, стартира с трисетов успех. Испанецът се наложи над влезлия с уайлдкард Джеймс Дъкуърт с 6:4, 6:3, 7:5. Въпреки че падна в три сета, 26-годишният австралиец не се даде лесно на величието в тениса и се постара да му направи живота труден. ( ) Все пак, явно мачът на Рафа не предизвика особен интерес в репортерите. По време на брифингът след мача Надал демонстрира отлично настроение. Рафа забеляза журналист, който е заспал, докато той говореше и се пошегува с него. Реакцията на Рафа предизвика смях сред останалите присъстващи, а той с широка усмивка коментира: \"Днес не е интересно\". ( ) \r\nДругият голям фаворит в тази част на схемата и шампион от миналата година Роджър Федерер СЪЩО започна успешно. ШвейцарЕЦЪТ победи убедително в три сета Денис Истомин – 6:3, 6:4, 6:4. ( ) Узбекистанецът поднесе една от изненадите на турнира миналата година, когато отстрани във втори кръг защитаващия тогава титлата си Новак Джокович в пет сета, но сега нямаше отговор за отличната игра на неостаряващия носител на 20 титли от Големия шлем. Шесткратният шампион в Мелбърн гони рекордна седма титла в надпреварата и общо юбилейна 100-а в кариерата. В следващия кръг той ще се изправи срещу британския квалификант Даниел Еванс, който постигна трисетов успех над японеца Тацума Ито. ", "date": "2019.01.14", "title": "Надал излови спящ репортер в Мелбърн"}
{"url": "https://www.standartnews.com/sport/plamen-iliev-iskam-da-sm-shampion-s-ludogorets-382305.html", "text": "Лудогорец представи официално новите си попълнения Пламен Илиев и Адриан Попа, както и треньорът на вратарите - легендата Здравко Здравков, съобщи официалният сайт на клуба. Играчите получиха фланелките с номера съответно 23 и 77 от изпълнителния директор на шампионите Ангел Петричев. Румънският национал тренира с Лудогорец от началото на подготовката, докато националният страж се присъедини към новия си тим в неделя вечерта. Илиев вече проведе две занимания под ръководството на Здравков. \r\n\"Дойдох в клуб, който винаги има високи цели. Вярвам, че ще помогна на Лудогорец да стане шампион, да спечели купата на България и на реализира нов пробив в евротурнирите\", заяви Илиев. \"Смятам, че този трансфер е много добър за мен. Лудогорец е тим, в който всеки български футболист би искал да играе. Заварих страхотен колектив и се радвам, че ще съм час от него\", допълни вратарят на националния отбор на България. \"Познавам Лудогорец не само заради мачовете със Стяуа през 2014 г. Тук играят мои приятели и сънародници. Вярвам, че ще постигнем успехи и отново ще влезем в групите на Шампионската лига. Лудогорец е популярен в Европа и света и аз съм радостен, че ще продължа кариерата си в такъв доказан отбор\", категоричен бе Адриан Попа, който напрами име в Стауа, а впоследствие игра в Саудитска Арабия и английския Рединг. \r\n\"Идвам на място, където изискванията и нивото на работа са много високи\", сподели Здравко Здравков. \"Вярвам, че моята работа ще се усети във времето. Вярвам, че този отбор може да постигне още много\", допълни легендарният вратар, играл за националния тим на България на световното първенство във Франция през 1998 г. и на европейското в Португалия през 2004 г.", "date": "2019.01.14", "title": "Пламен Илиев: Искам да съм шампион с Лудогорец"}
{"url": "https://www.standartnews.com/regionalni/vsichkite-mechki-v-parka-v-belitsa-zaspakha-zimen-sn-382265.html", "text": "Всички 25 мечки в Парка край Белица спят зимен сън. Последен заспа най-младият мечок Рику, който доскоро беше активен, но от един ден не се е появявал, което означава, че е изпаднал в зимна летаргия, каза Васил Мадолев, ръководител на екипа от гледачи в Парка за танцуващи мечки край Белица. По думите му това е голямо постижение както за самите мечки, така и за служителите, които се грижат за тях. „Генетично това е заложено при мечките, но проблемът при нашите тук е, че преди да дойдат при нас, те никога не бяха заспивали зимен сън. Трябваха ни около 10 години за да се случи това“, коментира Васил Мадолев, цитиран от Радио Благоевград. „Младото мече Рику може би ще се събуди след около две седмици, когато огладнее. Но и това кратко време за зимен сън си при него е огромно постижение. Очакваме останалите мечки да започнат да се събуждат към средата на февруари“, коментира още Васил Мадолев.", "date": "2019.01.14", "title": "Всичките мечки в парка в Белица заспаха зимен сън"}
{"url": "https://www.standartnews.com/regionalni/v-loveshkoto-selo-radyuvene-izplnikha-obichaya-doylada-382301.html", "text": "По традиция на 14 януари в ловешкото село Радювене местните самодейци изпълняват обичая \"Дойлада\" - народно веселие с песни и наричания. Възстановен преди 11 години, обичаят привлича участници от всички възрасти. \r\nГост на „Дойлада“ и тази година беше кметът на община Ловеч Корнелия Маринова. По-късно към веселието се присъедини и народният представител Милко Недялков, родом от същото село. \r\nСамодейният хор \"Китка\" даде началото на обичая \"Дойлада\" с две самобитни народни песни. Мъжката група и девойките също се включиха със свои изпълнения, след което започна ваденето на моминските пръстени, които са нощували в специално менче. Жените пеят и наричат коя мома какъв момък ще вземе. Веселието завърши с кръшни хора. \r\nНай-малките участници тази година бяха Мария и Валя, които с интерес наблюдаваха ритуалите, а после се хванаха на хорото. Най-възрастният сред публиката бе бай Петър Гетов (86 г.), който се похвали, че макар да е препатил какво ли не през своя живот, винаги гледа „Дойлада“ с интерес.", "date": "2019.01.14", "title": "В ловешкото село Радювене изпълниха обичая \"Дойлада\""}
{"url": "https://www.standartnews.com/regionalni/prevozvat-zhivotni-bez-nuzhnite-dokumenti-382290.html", "text": "Пет телета без необходимите документи за превозване са установили полицаи при проверка на товарен „Мерцедес“, управляван от 36–годишен мъж. Незаконният превоз на животни е бил засечен в хода на специализирана операция на територията на РУ-Кирково за противодействие на престъпността в малките и отдалечени населени места на 12 януари. Служител на Общинската ветеринарна служба в Кирково е съставил акт по Закона за ветеринарномедицинската дейност. Ирина Ангелова  ", "date": "2019.01.14", "title": "Превозват животни без нужните документи"}
{"url": "https://www.standartnews.com/regionalni/trima-zadrzhani-za-nezakonen-dobiv-na-vglishcha-v-pernik-382278.html", "text": "Трима души са били задържани за незаконен добив на въглища в Перник, съобщиха от ОДМВР. Полицаите са установили незаконно копаене на въглища на около 500 метра от ул. 17-та, в кв. \"Рудничар\". На място са задържани 33-годишен мъж и двама непълнолетни - на 14 и 15 години. На мястото са намерени и конфискувани 25 чувала въглища, които са предадени за отговорно пазене на община Перник. Тримата са разпитани и освободени. \r\nЗапочнато е досъдебно производство.", "date": "2019.01.14", "title": "Трима задържани за незаконен добив на въглища в Перник"}
{"url": "https://www.standartnews.com/regionalni/gabrovo-szdava-dva-tsentra-za-vzrastni-i-khora-s-uvrezhdaniya-382303.html", "text": "Община Габрово ще получи безвъзмездно 1 095 000 лв. за изграждане на два центъра за социални услуги от резидентен тип за възрастни и хора с увреждания. Средствата са от Оперативна програма „Региони в растеж“, съобщават от Община Габрово. \r\nЦентровете ще се помещават в сградата на бившия Дом за медико-социални грижи за деца в кв. „Велчевци“. Предстои ремонт и обзавеждане на четири етажа от неизползваем корпус. Планирано е облагородяване на дворното пространство и доставка на специализирано оборудване. Срокът за изпълнение на дейностите е 24 месеца.", "date": "2019.01.14", "title": "Габрово създава два центъра за възрастни и хора с увреждания"}
{"url": "https://www.standartnews.com/biznes/drzhavnoto-avtomagistrali-shche-stroi-134-km-ot-khemus-382296.html", "text": "В края на декември 2018 г. между Агенция „Пътна инфраструктура“ и „Автомагистрали“ ЕАД е сключен договор за изграждането на 134,14 км от автомагистрала „Хемус“ в участъка от пътен възел „Боаза“ до пресичането с път I-5 Русе - Велико Търново. Той е на основание чл. 14, ал. 1, т. 6 от Закона за обществените поръчки, приложим за публични възложители, какъвто е АПИ. Стойността му е 1 124 880 000 лв. без ДДС и средствата са от републиканския бюджет. Цялата сума е в специална сметка в БНБ. Средствата от нея могат да бъдат използвани само за изпълнение на дейности по участъка от 134 км от АМ „Хемус“. Към настоящия момент няма извършени плащания. Договорът ще бъде изпратен за информация в Агенцията по обществени поръчки (АОП) в законоустановения срок до един месец от сключването му. Преди неговото подписване в АПИ е постъпило положително становище от АОП. „Автомагистрали“ ЕАД няма сключени договори с подизпълнители за строителство на възложените от АПИ 134,14 км на АМ „Хемус“. Изграждането на отсечката е разделено на 6 участъка. Целта е тя да бъде готова до 2023 г. Участък 1 е с дължина 15,26 км. Започва от Боаза, където ще приключва изграждащата се в момента отсечка, и ще е до пресичането с път ІІІ-307 Луковит - Угърчин (км 87+800 до км 103+060), включително пътен възел „Дерманци“. Връзката със съществуващата републиканска мрежа ще се осъществява чрез два пътни възела - п. в. „Боаза“ при 88-ми км и п. в. „Дерманци“ при 98-ми км. Участък 2 е 19,2 км. Той е от края на пътен възел „Дерманци“ - при пресичане с път ІІІ-307 Луковит - Угърчин, до връзката с път ІІІ-3005 Радювене - Катунец, включително пътен възел „Каленик“ (от км 103+060 до км 122+260). Участък 3 е 17,08 км. Той ще започва от края на пътен възел „Каленик“ при пресичането с път ІІІ-3005 Радовене - Катунец до връзката с път ІІ-35 Плевен - Ловеч, включително и п. в. „Плевен“ (от км 122+260 до км 139+340). Участък 4 е 26,8 км. Той е от края на п. в. „Плевен“ при пресичане с път II-35 Плевен - Ловеч до път III-301 Летница - Ловеч, включително пътен възел „Летница“ (от км 139+340 до км 166+144.09). Участък 5 е 23,2 км. Той е от края на пътен възел „Летница“ при пресичането с път III-301 до път III-303 Бутово - Павликени, включително и пътния възел (от км 166+144,09 до км 189+344). Участък 6 е 32,6 км. Започва от края на пътния възел на път III-303 Павликени - Левски до път I-5 Русе - Велико Търново, включително и пътния възел (от км 189+344 до км 222+000). Техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус“ в участъка от Боаза до пресичането с път I-5 Русе - Велико Търново да приключи до 2023 г. За първи път Агенция „Пътна инфраструктура“ възлага изпълнението на строително-монтажни работи на инфраструктурен проект на основание чл. 14, ал. 1, т. 6 от Закона за обществените поръчки. МРРБ е едноличен собственик на 100% от капитала на „Автомагистрали“ ЕАД и правата на държавата в дружеството се упражняват от министъра на регионалното развитие и благоустройството. АПИ е второстепенен разпоредител на бюджетни средства към министъра на регионалното развитие и благоустройството. В последните години „Автомагистрали“ ЕАД е изпълнило редица обекти с висока обществена значимост като тунели, виадукти, мостове, асфалто-бетонови настилки на автомагистралите „Хемус“, „Тракия“, „Люлин“, „Струма“ и „Марица“. Общата дължина на автомагистрала „Хемус“ от София до Варна е около 420 км. Изградени са участъците между София и Ябланица и от Белокопитово до Варна, които са близо 170 км. В момента със средства от републиканския бюджет се строят 26 км от автомагистралата – 9,3 км в отсечката между Ябланица и Боаза и 16,32 км от п. в. „Буховци“ до п. в. „Белокопитово“.", "date": "2019.01.14", "title": "Държавното \"Автомагистрали\" ще строи 134 км от „Хемус“"}
{"url": "https://www.standartnews.com/svyat/8-germanski-letishcha-blokirani-utre-zaradi-stachka-382322.html", "text": "Германските синдикати на служителите по сигурността на летищата блокират утре почти цялото въздушно пространство на Федералната република и увеличат натиска над работодателите. На осем летища ще се протестира през целия ден, включително и на ключовите международни възли Франкфурт и Мюнхен. На най-голямото германско летище във Франкфурт, вече се подготвят с одеяла и провизии, но предупреждават пътниците, чиито полети са отменени, да не идват изобщо. Предвиждат се още еднодневни протестни действия на летището в Хамбург. Стачки се очакват и на по-малките летища в Хановер, Бремен, Лайпциг-Хале, Дрезден и Ерфурт. Профсъюзите настояват за уеднаквяване на заплатите. Сега служител по сигурността в Източна Германия получава месечно 2550 евро, а в Западна Германия - с двеста евро повече - 2750. Синдикатите искат и увеличение, което да достигне до 3200 евро на месец.", "date": "2019.01.14", "title": "8 германски летища блокирани утре заради стачка"}
{"url": "https://www.standartnews.com/kultura/laskin-do-posledno-misleshe-za-tv-shou-382289.html", "text": "Иван Ласкин, който си тръгна от грешния ни свят на Богоявление, до последно се канеше да прави шоу за малкия екран. Той е от сценаристите, режисьорите и продуцентите в БНТ, които се разписаха в нейните хроники с продължително и триумфално предаване –„Спукано гърне“. От 1999 до 2002-а детското зрелище с Дони, Сашо Дойнов, Мира Гоговска и Ненчо Илчев се въртеше всяка неделя сутрин, а после, до 2007-а – в събота по същото време.  \r\n“Понякога биехме по рейтинг дори „Панорама“. Това го пише черно на бяло в документи, които можете да откриете в “Маркетинг и реклама” на “Сан Стефано”. Но тъкмо този факт не се хареса на тогавашната директорка Уляна Пръмова. А всяка телевизионна продукция зависи от мераците на авторите й – ако искаш да се появиш, само за да говориш глупости и да си като всички други, не си струва. Това ми е изключително чуждо. Гледам сутрешните блокове и какво виждам – абсолютен клонинг. Прогнозите за времето са ми по-интересни – времето винаги  е различно и водещите винаги са сексапилни. Искам да има повече арт, повече шантавост. А сега – пълно копиране. Няма фантазия! Ето защо  не мога да бъда рубрика беше категоричен порасналият Васко да Гама от село Рупча.  Всъщност той влиза в ролята на невръстния авантюрист мореплавател за сериала на БНТ, благодарение на вуйчо си. След като емисарите от продукцията го харесват и го викат на снимки в Киноцентъра, Иван ги „финтира“ в типичния си стил – за да се отърве, обявява, че не може да плува, а по това време се състезава за Левски. „На вуйчо ми обаче тия не му минаваха – като разбра какво съм наговорил, ме качи на автомобила си и ме закара право в Бояна“, връщал е лентата Иван. А докато напоследък бистреше концепции за малкия екран, се лееше в изящна словестност. „Много е хубаво да се затвориш в себе си и да пишеш – дори да излизат само фрагменти. Тогава светът става различен. Друг въпрос е, че все се намира някой да ме поокраде. Вече останах разочарован от разни личности, които пощипват от идеите ми. Но това не ме прави негативен. Аз съм положителен човек, въпреки че изглеждам доста намусен“, казвал е той пред „Стандарт“. Ласкин беше убеден, че рано или късно ще започне да прави проекти само с частни пари. „Артистът пълни душата си на сто процента, когато сам си е господар и избира – пиеси, колеги, роли. Не откривам топлата вода – това е бъдещето на комерсиалния театър в България. Със заплатата в държавния какво по-напред да платиш?! Досега не съм се впускал достатъчно напористо в тоя бизнес - обикновено не съм алчен. Но в крайна сметка винаги се стига до подобен момент“, споделяше той. Когато напусна трупата на Армията през 2014-а, първо се заговори, че е от солидарност към Александра Сърчаджиева, която вече си беше тръгнала от театъра. Но решението на Иван беше подплатено и от непоносимостта му към някои колеги.  \r\n„Най-лошото е, че младите мечтаят да се впишат в шуробаджанащината, която се шири в гилдията ни. В нея има некоректни хора, които се занимават най-вече с това да властват и да печелят субсидии, за да показват тъпите си представления, вместо да се стремят към нещо качествено.  Режисьорите си ходят със своите актьори, които пък псуват „чуждите“. Когато си изморен от постоянни репетиции и представления, не можеш да правиш нищо друго. Актьорската главоблъсканица е вечна - да приемеш или да не приемеш. Отдавна обаче съм достатъчно опитен и преценявам. Не завършвам сега ВИТИЗ, за да се нахвърлям на всичко като невидял. От години не искам да играя каквото и да било - не мога да приемам всякакви роли и малоумни режисьори да ми казват какво да правя. Вече не ми се тича напразно нагоре-надолу по сцената – не само защото понатежах.  Днес култура няма  Създаването на ценности става все по-трудно“, беше откровен Ласкин. Но и докрай разкриваше кривините си. „Характерът ми пречи – повече се занимавам с грешките на другите, вместо да кастря своите. Но да те мрази някой в моя случай е като да хвърля тор на цветенцето – то си расте. Факт е обаче, че ми липсва действеност, не съм и амбициозен. Аз съм ученикът с най-ниска диплома в историята на 7-мо училище – 3, 66. Няма друг като мен,  наред се тюхкаха как ще изклася... Нали знаеш – напред-назад, “Васко да Гама”, театралното студио на Бончо Урумов в “Сълза и смях”. Накрая по всичко 3, а по литература – 6. Даже на учителката по български език й бяха правили забележка – как е възможно само при нея да съм добър. Най-зле, естествено, бях по математика. Аз съм доста любознателен, така че сега съжалявам. Имам комбинативно мислене, но при мен всичко е леност“, отпускаше се Иван на маса в Банско, където всяко лято се засичахме на фестивала на Нона Йотова и Богомил Бонев, а след това и на киномаратона \"Златната липа\" на Магдалена Ралчева в Стара Загора. И колкото и да се опитваше да остане недосегаем, родната реалност го торзомеше.  \r\n„В България хората са изключително ограничени – живеем в нещастно време Много по-лошо от комунизма – защото тогава имаше само една стена, а сега са доста повече. Грубиянщината страшно ме подтиска. Тя е отвратителна. Хора се убиват, деца загиват“.    \r\nЗа Ласкин най-важно беше качеството на общуване. Семейството – над всичко, приятелите – на пиедестал. „Макар че веднъж отказах на Велко Кънев, с когото бяхме много близки, да вляза в негов спектакъл. Мафията на рибарите ни обединяваше. Винаги сме се подържали, каквото и да става. Трофейната риба е невероятно изживяване, красиво и спокойно. Водата изпива негативната енергия, натрупана в града. Спя на палатка, пърпоря с гумена лодчица – огромна наслада. Няма как да ми се случи пред НДК. Пристрастих се още, когато дядо ми водеше като малък на рекичката в Банкя да дебнем мренките. Но и ловът е голяма  тръпка - кефът от мъжката дружба.  Разговорите са различни, храната е по-вкусна. Всички са чревоугодници - като мен. Абе, много е приятно. Рядко и малко жени се допускат“, разкриваше той моменти от приключенията с дружинките на Ути Бъчваров, Валери Йорданов и други авери. \r\nСред най-задушевните му бойни другари в миналото беше и Пепа Николова. „Тя много ме харесваше. Сближих се с Александра в години, в които не обръщах особено внимание на хората. Бракът ми се разпадаше, през повечето време бях сам. Много уважавах Пепа за нейното предаване – в студиото идваха само личности и се говореше само истината. Ето това ме блазни.  Нямаше имитация – много я мразя Затова съм се дистанцирал от дивотията. Създал съм си кръг -  по-камерен, доста по-ограничен. Това е единственият начин да се спасиш от помията. Нещо, което преди 10 години стоеше ужасно, сега се тълкува като проява на артистичност. Такъв гьонсуратлък! Чудовищен!“.  \r\nС Александра често бягаха сред природата. Докато тя е бременна, изминават 17 000 километра. Иван обожаваше Банско и Разлог. „Истински рай - свобода, планина, мръвки. Обичам да поемам дълбоко въздух, да се чувствам извън всякакви ограничения. Поръчваме телешки пържоли от Якоруда и майсторите ги пекат на камъни. Край пътеките има подредени и чисти места за пикници – истински  лакомо. Прескачаме и до Бяло море. Там е по-нормално. Възхищавам се на гърците – решават, че има за какво и протестират. Ние има за какво да протестираме, но не го правим.  Защото сме мухи – дори не сме мухи Защо ни управляват идиоти? Защото идиоти ги избират. По-скоро – кучета. Най-обидната дума в мюсюлманския свят“. \r\nНе ревнуваше Александра – нито от вероятните обожатели, нито от ролите й, нито от големите й хонорари в Нова телевизия. „Аз се чудя как малко да се дръпне от мен, за да си вземем въздух, че сме непрекъснато заедно, а така наречените жълти медии насаждат чувства. Като Бог. Абсолютни олигофрени“. Двамата не говореха често за черните дни, след като става ясно, че Пепа Николова няма да оздравее. Красивата и талантлива Сашка тогава е толкова отчаяна, че иска да се откаже от професията – и то тъкмо, след като е назначена на щат в Армията. Ласкин успява да я разубеди и да я върне пред публиката.  \r\nИван обаче се хвалеше, че е спокоен баща, който никога не повишава тон на децата си – прекрасните Люба на 21 и София на 8. Обичаше кучето си Бъста - родезийски риджбек, който го пазил пред палатката из планините, много верен, въпреки че понякога Иван го определяше като „страшен интересчия и подлец, който рядко се издава какво точно е намислил“. Имаше страх от Бога, въпреки че изглеждаше обратното. „Опитвам се да живея праведно - общо взето по разпоредбите на Господ. Обаче понякога се чудя – това са правилата на Стария завет, писан от евреите. Пък аз съм християнин. Но дали съм, след като в Новия завет няма подобни работи. Тогава се питам: “Кой съм аз, какъв съм аз?” Така че - както ми е угодно! Да си горд не е грях“. Тъкмо заради пословичната си арменска гордост Ласкин нито веднъж не даде знак на когото и да било, че напоследък сцената и екранът фатално му липсват. Може би ако имаше поне две-три роли, щеше да ограничи пиенето, което безвъзвратно унищожи физиката му.    \r\n„Всичките ни филми днес са еднакви. Едно и също – имитация. Въпреки че актьорите ни са много добри. Нещо, което се е правило преди 15 години в Англия, сега го повтарят хора, които не са никак гладни, а имат сериозно CV като продуценти. Лошо няма – всеки както може, но без въображение. Комедиите са глупашки смешни, трагедиите са си “трагични”.  Българинът няма фантазия, нито авторство Дават награди на пиеси, които като ги четеш, можеш просто да починеш. Всъщност сега ме вълнува режисурата. Надали бих влязъл в политиката, макар да са ме канили няколко пъти. Не ставам – не умея да наричам черното бяло. Постоянно се чудя защо нацията е разединена – всеки втори мрази третия и го съди, без да го познава. Трябва повече да се усмихваме и да се гледаме в очите“. \r\nЛаскин винаги сваляше шапка на класиците и учителите.  „Когато снимахме „Хайка за вълци“, всичко беше толкова истинско, че чак ми се плачеше. Теренът беше край река по пътя за Ловеч. Ивайло Петров дойде, за да види как се справяме. Аз играех Иван Шибилев – огледалният образ на големия писател. Ивайло ме хареса, одобри ме – нищо друго не ми трябваше. По-късно жена му ми подари три от най-хубавите картини, рисувани от него“.    \r\n„Преди 4 години Иван започна да ме разпитва за Ордена на рицарите тамплиери. Запознах го с дейността ни, представих му основните принципи. Приехме го в командерията, в която доминират хората на изкуството и културата, а той доведе още артисти. Направихме ритуала в Девин. Когато Иван идваше на събития, винаги наставаше приятно вълнение – даваше автографи, всички му се радваха.  Не че сме го използвали за рекламно лице, но личности като него винаги акумулират особен вид позитивна енергия – с малко думи успяват там, където на други не им стига словото. Жена му Александра Сърчаджиева пък стана наш симпатизант. Иван постепенно узря за себепознание и себеизграждане чрез още една философия в живота.  Друга тема е, че имаше различни пречки, които изкривяваха намеренията му“, каза за „Стандарт“ Румен Ралчев, Велик приор на Велик приорат България.   \"Ванката никога не е сторил зло никому. Но беше откровен, безкомпромисен и изискващ до крайност – а това в България не се прощава“, обобщава Вежди Рашидов трагедията на Ласкин, който можеше да изиграе още десетки роли в театъра, киното и телевизията. Но, както се „изцепи“ Сашо Морфов през 2004-а, системата убива някои актьори. Тогава световният режисьор дефинира, че най-чувствителните жреци на изкуството са жертва на наглото и цинично отношение на „захапалите кокала“, че критериите в България са най-вече „лобистки“ и че ставащото в политиката се пренася и в театъра.  ", "date": "2019.01.14", "title": "Ласкин до последно мислеше за тв шоу"}
{"url": "https://www.standartnews.com/kultura/kris-prat-se-sgodi-za-katrin-shvartseneger-382281.html", "text": "Холивудският любимец Крис Прат и най-голямата дъщеря на Арнолд Шварценегер, Катрин, се сгодиха. Актьорът оповести радостната новина в своя Инстаграм, където качи тяхна снимка, в която са се прегърнали и бъдещата булка вече носи пръстена. Той също написа: „Скъпа Катрин, толкова съм щастлив, че каза „да“. Нямам търпение да се венчаем.“ Двойката започна романса си само преди няколко месеца – в началото на миналото лято в Деня на бащата. В последствие стана ясно, че Мария Шрайвър – майката на Катрин – е тази, която ги е запознала. Както знаем, това ще бъде вторият брак за Прат, след като се раздели с Ана Фарис. Катрин ще се венчае за първи път.", "date": "2019.01.14", "title": "Крис Прат се сгоди за Катрин Шварценегер"}
{"url": "https://www.standartnews.com/kultura/bolshoy-moskovskiy-tsirk-idva-s-letyashcha-chiniya-382283.html", "text": "След невероятния успех на високотехнологичните програми “Circus 2.0” и “UFO”, “Большой московский цирк” се завръща с разтърсващото двучасово шоу “OFU-приземяването”, което ще бъде показано пред българска публика за първи път. Премиерните представления са на 21 март в русенската Арена “Монбат”, на 24 март на пловдивския „Колодрум”, на 26 март в столичната Арена “Армеец”.  Феновете още говорят за невероятното зрелище “UFO”, което преди две години беше посветено на похитен от извънземни. Програмата “OFU - приземяването” обръща сюжета и разказва за извънземно, случайно попаднало на планетата ни. Неочаквани обрати, опасни приключения, каскади с коне и кучета, “агенти в черно” - и едно изгубено извънземно. Декорите на спектакъла надвишат очакванията и на най-разглезения зрител. Освен гигантска летяща чиния, ще видите огромен лунапарк, строителен кран, хиподрум, декоративен съветски цирк, Третяковска галерия и лаборатория за изследване на извънземни. Шоу спектакълът е пълен с невиждани акробатични номера, каскади с животни, впечатляващи видео и лазерни ефекти, пищни костюми, авторска музика и много други изненади. В мащабната продукция участват 100 души - акробати, еквилибристи, фокусници, клоуни и дресьори на животни. На арената на цирка ще излязат едни от най-добрите артисти в света - лауреати на престижни фестивали и майстори на спорта от международна класа. Основатели на \"Болшой московский цирк\" са братята Асколд и Едгар от династията Запашни - абсолютни лидери по продажба на билети в Русия и в света. На година броят на зрителите им превишава 700 000 души. Освен, че са в топ 100 на руския „Форбс“, двамата са режисьори на спектаклите на \"Болшой московский цирк\" Фен клубът им е многолюден – от Мерилин Менсън до Владимир Путин. Кралското семейство на Монако не пропуска спектакълите на трупата във Франция. „Большой московский цирк” няма аналог в света. Деца до 7 се допускат без билет и право на отделно място – родителите им да носят копие от акта за раждане, припомнят организаторите от \"Degris еvents\".  ", "date": "2019.01.14", "title": "„Болшой московский цирк“ идва с летяща чиния"}
{"url": "https://www.standartnews.com/kultura/izleze-prviyat-ofitsialen-treylr-za-igra-na-tronove-8-382275.html", "text": "От „HBO“ пуснаха първия официален трейлър за последния осми сезон на „Игра на тронове“. Беше обявено и че първият епизод ще излезе на 14 април. Видеото е една минута и тридесет секунди и в него са героите на Кит Харингтън, Софи Търнър и Мейзи Уилямс – Джон Сноу (принц Егон Таргариен), Санса Старк и Аря Старк. Тримата се намират в същата крипта, която бе показана още в първия епизод на сериала, където се намират статуите на техните предци. Докато са вътре, лед започва да обгръща каменните стени, символизирайки приближаването на Белите бродници и неизбежната война с тях. Припомняме, че последният сезон на хитовата поредица ще има само шест епизода, но ще са сравнително по-дълги.", "date": "2019.01.14", "title": "Излезе първият официален трейлър за „Игра на тронове“ 8"}
{"url": "https://www.standartnews.com/svyat/razbi-se-boing-na-iranskata-armiya-382277.html", "text": "Товарен самолет „Боинг“ 707 на иранската армия се разби в околностите на Техеран. На борда му е имало 16 души. Намерени са седем тела, издирването продължава. Самолетът е изпълнявал полет от Бишкек към разположения на около 40 километра от Техеран град Кередж. Пилотът обаче е допуснал грешка, която е наложила приземяването на машината на друго летище. При кацането обаче самолетът е излязъл от пистата, врязал се е в летището и след това се обърнал в района на жилищните сгради.", "date": "2019.01.14", "title": "Разби се Боинг на иранската армия"}
{"url": "https://www.standartnews.com/svyat/trmp-zaplashi-turtsiya-s-ikonomicheska-katastrofa-382267.html", "text": "\"Започваме отдавна закъснялото изтегляне от Сирия, като същевременно бием здравата и от много страни малкото останало от халифата на групировката \"Ислямска държава\". Ще атакуваме отново от налична наблизо база, ако тя се възстанови. Ще опустошим икономически Турция, ако атакува кюрдите. Трябва да се създаде зона за сигурност от 20 мили\", написа в Туитър Тръмп, съобщи Канал 3 \"Също така обаче не искаме кюрдите да провокират Турция. Русия, Иран и Сирия бяха най-облагодетелствани от дългосрочната американска политика за унищожаване на ИД в Сирия - естествени врагове. Ние също имаме полза, но сега е време да върнем войските си у дома. Край на БЕЗКРАЙНИТЕ ВОЙНИ!\", добави той в друг пост в Туитър. По-късно говорител на турския президент Реджеп Тайип Ердоган заяви, че Турция очаква САЩ да спазват тяхното стратегическо партньорство, предаде Ройтерс. \"Г-н @realDonaldTrump, фатална грешка е да се сравняват сирийските кюрди с ПКК, която е в списъка на САЩ на терористите, и нейния сирийски клон Сили за защита на народа\", написа в Туитър говорителят Ибрахим Калън.", "date": "2019.01.14", "title": "Тръмп заплаши Турция с икономическа катастрофа"}
{"url": "https://www.standartnews.com/kultura/pusnakha-oshche-dati-za-fantomt-na-operata-382293.html", "text": "Музикалният театър пуска нови дати за „Фантомът на операта“, след като билетите за всички 11 преди февруарската премиера на шедьовъра от Андрю Лойд Уебър бяха изкупени за отрицателно време. Шефката на трупата Марияна Арсенова е поискала от бизнеспартньорите права за още представления. Така зрителите в България ще гледат култовия мюзикъл в Оперетата до края на март – на 23, 24, 27, 28, 29 и 30. Три години продължават преговорите по отстъпването на правата, които са дадени при възможно най-добрите условия. За това не е без значение и фактът, че през последните 20 години театърът създава силна традиция в поставянето на мюзикъли. На негова сцена са играни пет от най-прочутите творби на сър Уебър - „Йосиф и фантастичната му пъстра дреха“, „Исус Христос Суперзвезда“, „Котки“, „Евита“ и „Булевардът на залеза“. „Фантомът на операта” е най-„луксозната“ премиера в афиша на Музикалния. Въпреки сериозните отстъпки, дадени от фирмата на Уебър, това са най-скъпите авторски права за мюзикъл в досегашната история на театъра. Допълнителни средства са инвестирани в мащабната сценография, озвучителната и осветителната техника, в изработването на близо 400 оригинални костюми. „Фантомът на операта” ще е и най-сложният спектакъл като декори и специални ефекти, правени досега в Оперетата. Някои от актьорите ще се движат по скеле, което е издигнато на височина шест метра над сцената. За мистериите и визуалните чудесии в спектакъла се ползва професионалната помощ на илюзионисти и каскадьори. В главната роля на Фантома ще се редуват младият солист на трупата Владимир Грудков и звездата от последната Евровизия Влади Михайлов. В образа на Кристин се въплъщават солистките на театъра Весела Делчева и Теменужка Трифонова, както и победителката от „Х фактор“ Християна Лоизу като гост-звезда. Раул се изпълнява от солистите Денко Проданов и Александър Панайотов. В другата водеща роля, на капризната примадона Карлота, гледаме Катерина Тупарова и Зорница Дамянова. Като Мадам Жири се редуват звездите от тежката кавалерия Людмила Козарева, Деница Шопова и Калина Ангелова. Като Фирмен и Андре - двамата търговци и настоящи собственици на Парижката опера - се изявяват доайените Христо Сарафов и Николай Борисов, както и Тодор Велков и Румен Григоров. Участват солисти, хор, балет и оркестър на Националния музикален театър с диригент Юли Дамянов. Режисьор на спектакъла е академик Пламен Карталов. Гост-сценограф е професор Миодраг Табачки от Сърбия. Художник на костюмите е Цветанка Петкова-Стойнова. Хореограф е Татяна Янева. Хормайстор и втори диригент – Людмил Горчев. Автор на превода е Виктор Макаров. След повече от 33 години на над 166 сцени по света, 140 милиона зрители и над 70 престижни награди, \"Фантомът на операта\" ще покори сърцата и на взискателната българска публика.", "date": "2019.01.14", "title": "Пуснаха още дати за  „Фантомът на операта“"}
{"url": "https://www.standartnews.com/regionalni/korabt-radetski-se-nuzhdae-speshno-ot-pari-za-remont-382312.html", "text": "Около 250 000 лв. са нужни за ремонт на кораба музей „Радецки“. На всеки 5 години корабът трябва да преминава през основен технически преглед. На ход е предписание, според което ако в срок до 7 април не бъде изпълнено, „Радецки“ трябва да преустанови дейността си като плавателно средство. \r\n„Нещата са доста сериозни. Освен това доков преглед трябва да бъде направен в кораборемонтен завод. Ако не съберем нужната сума, има риск корабът да се озове в „зимовника“ на козлодуйското пристанище и да спрем да посрещаме туристи“, уточни директорът на кораба-музей „Радецки” Людмила Дамянова. \r\nСъдбата на кораба засега остава неясна, а заявки за плавания идват от различни краища на страната. \r\nНа 9 януари сдружение \"Енергийно бъдеще за България\" стартира инициатива за набиране на средства за съхраняването на кораба музей \"Радецки\", която ще продължи до 3 март. Целта е необходимите средства да бъдат събрани навреме, за да може да се пристъпи към ремонта и корабът да е готов за ползване в рамките на Ботевите дни, които ежегодно се честват в края на май. Дарения се приемат само по банков път на следната сметка: \r\nДСК Банк ЕАД \r\nЦЧБ, гр. София, ул. \"Московска\" № 19 \r\nIBAN: BG23STSA93000024648152 \r\nBIC: STSABGSF \r\nСдружение \"Енергийно бъдеще за България\"", "date": "2019.01.14", "title": "Корабът \"Радецки\" се нуждае спешно от пари за ремонт"}
{"url": "https://www.standartnews.com/kultura/roma-triumfira-na-izbort-na-krititsite-382274.html", "text": "Драмата на Нетфилкс „Рома“ е големият победител на наградите „Изборът на критиците“. Лентата спечели 4 статуетки – за най-добър и за най-добър чуждоезичен филм, а Алфонсо Куарон – най-добър режисьор и най-добра кинематография. „Вице“ успя да си осигури три приза – за най-добър грим, а Крисчън Бейл стана най-добрият актьор и номер едно в комедия. „Черната пантера“ също прибра три статуетки – за най-добър дизайн на костюми,  най-добра художествена режисура и най-добри визуални ефекти. Наградата за най-добра актриса си поделиха  Глен Клоуз и Лейди Гага, като Гага спечели и в категорията за най-добра песен. Призовете за най-добри поддържащи роли отидоха съответно при Махершала Али и Реджина Кинг. Най-добър състав стана този на „Фаворитката“, а Оливия Колман – най-добра актриса в комедия. В телевизионната категория „Американците“ и „Удивителната мисис Мейзъл“ триумфираха с по три награди. Сериалът на „FX“ спечели за най-добра драма, Матю Рис за най-добър актьор в драма, а Ноа Емерих за най-добра поддържаща роля в драма. „Удивителната мисис Мейзъл“ стана най-добрата комедия, Рейчъл Броснахан най-добрата актриса в комедия, а Алекс Борстейн взе наградата за най-добра поддържаща роля в комедия. Бил Хейдър е най-добрият актьор в комедия, а Хенри Уинклър прибра приза за най-добра поддържаща роля в комедия – двамата за сериала „Бари“. Сандра О е най-добрата актриса в драма за „Убивайки Ийв“. Танди Нютън спечели за най-добра поддържаща роля в драма за „Западен свят“.", "date": "2019.01.14", "title": "„Рома“ триумфира на „Изборът на критиците“"}
{"url": "https://www.standartnews.com/kultura/leydi-gaga-i-glen-klouz-nay-dobri-aktrisi-snimki-382282.html", "text": "ФОТО: РОЙТЕРС И ЕПА/БГНЕС Лейди Гага и Глен Клоуз си поделиха наградата на критиката за най-добра актриса. Певицата взе статуетката за ролята си в “Роди се звезда”, а ветеранката на Холивуд - за \"Съпругата\", предаде “Вълчър”. Снощи бяха раздадени 24-тите годишни Награди на критиката Най-много номинации - 14, отново имаше “Фаворитката”. Филмът обаче взе само две награди – за най-добър актьорски екип и най-добра женска роля в комедия за Оливия Колман. Драмата на Нетфилкс „Рома“ е големият победител на наградите „Изборът на критиците“. Лентата спечели 4 статуетки – за най-добър и за най-добър чуждоезичен филм, а Алфонсо Куарон – най-добър режисьор и най-добра кинематография. „Вице“ успя да си осигури три приза – за най-добър грим, а Крисчън Бейл стана най-добрият актьор и номер едно в комедия. „Черната пантера“ също прибра три статуетки – за най-добър дизайн на костюми,  най-добра художествена режисура и най-добри визуални ефекти. Призовете за най-добри поддържащи роли отидоха съответно при Махершала Али и Реджина Кинг.  Най-добър състав стана този на „Фаворитката“, а Оливия Колман – най-добра актриса в комедия. В телевизионната категория „Американците“ и „Удивителната мисис Мейзъл“ триумфираха с по три награди. Сериалът на „FX“ спечели за най-добра драма, Матю Рис за най-добър актьор в драма, а Ноа Емерих за най-добра поддържаща роля в драма. „Удивителната мисис Мейзъл“ стана най-добрата комедия, Рейчъл Броснахан най-добрата актриса в комедия, а Алекс Борстейн взе наградата за най-добра поддържаща роля в комедия. Бил Хейдър е най-добрият актьор в комедия, а Хенри Уинклър прибра приза за най-добра поддържаща роля в комедия – двамата за сериала „Бари“. Сандра О е най-добрата актриса в драма за „Убивайки Ийв“. Танди Нютън спечели за най-добра поддържаща роля в драма за „Западен свят“. Оливия Мън Никол Кидмън    ", "date": "2019.01.14", "title": "Лейди Гага и Глен Клоуз - най-добри актриси (СНИМКИ)"}
{"url": "https://www.standartnews.com/svyat/namushkaniyat-s-nozh-kmet-na-gdansk-pochina-382325.html", "text": "Кметът на полския град Гданск Павел Адамович почина днес от раните си в болница, след като снощи бе нападнат и намушкан с нож по време на национален благотворителен концерт, предаде БиБиСи. Задържаният 27-годишен нападател заявил, че отмъщава на бившата управляваща либерална партия „Гражданска платформа“, защото по време на нейното управление е бил „несправедливо“ обвинен и осъден. Павел Адамович бе наръган на сцената на благотворително събитие в Гданск пред погледа на стотици хора. Протести срещу насилието се организират в цялата страна след шокиращата атака късно в неделя. Полският президент Анджей Дуда и премиерът Матеуш Моравецки осъдиха нападението. Те заемат постовете си благодарение на управляващата консервативна партия „Право и справедливост“. Атаката бе осъдена и от председателят на Европейския съвет Доналд Туск, който е от Гданск. Павел Адамович (53 г.) е кмет на пристанищния град на Балтийско море от 1998 г.,", "date": "2019.01.14", "title": "Намушканият с нож кмет на Гданск почина"}
{"url": "https://www.standartnews.com/biznes/petkova-shche-osigurim-doplnitelno-tok-na-borsata-382298.html", "text": "Държавата поема ангажимента да осигури допълнителни количества ток на енергийната борса в сегмента „Ден напред“. Това заяви на пресконференция енергийният министър Теменужка Петкова след проведена среща в КЕВР с ръководителите на трите държавни компании НЕК, АЕЦ „Козлодуй“, ТЕЦ „Марица Изток 2“, енергийната борса, ЕСО, трите ЕРП-та, предаде БГНЕС. Това е една от спешните мерки, които се очаква да стабилизира борсата, за да не се стига до драстични скокове в цените на индустриалния ток, който бизнесът купува в сегмента „Ден напред“. В момента по закон трите държавни компании НЕК, АЕЦ „Козлодуй“, ТЕЦ „Марица Изток 2“ осигуряват по 690 мегавата на час. След 19 януари количеството енергия ще бъде увеличено с над 700 мегавата. В момента се прави анализ коя от компаниите ще осигурява допълнителните количества ток, поясни министърът. Председателят на КЕВР Иван Иванов допълни, че като друга мярка се работи и за пазарно обединение с борси от региона, които допълнително ще стабилизират сектора и по този начин ще отговорим на изискване на ЕК за единен пазар в региона. За да се реализира тази мярка ще са необходими поредните промени в Закона за енергетиката. В най-напреднала фаза са преговорите с борсата от Република Северна Македония. По обсъдените теми днес в КЕВР трите ЕРП-та ЧЕЗ, ЕВН и Енерго про ще имат една седмица срок да излязат със становище и да предложат нови продукти, с които да се неутрализира недостигът на ток за бизнеса. След това ще има нова среща по мерките в енергетиката.", "date": "2019.01.14", "title": "Петкова: Ще осигурим допълнително ток на борсата"}
