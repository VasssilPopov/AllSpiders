{"url": "http://standartnews.com/svyat/maduro_specheli_prezidentskite_izbori_vav_venetsuela-371797.html", "text": "Николас Мадуро е победител на президентските избори във Венецуела. Според официалните резултати той печели убедително срещу представителя на опозицията Енри Фалкон. Президентът печели нов мандат с гласовете на близо  6 милиона души, а за главния му съперник Енри Фалкон вота са си дали около 2 милиона. Избирателната активност е достигнала малко над 46 процента. Представителят на опозицията оспори резултатите от вота заради много нередности.  Той определи изборите като нелегитимни и поиска провеждането на ново гласуване. \"Изборен процес, за нас избори нямаше. Във Венецуела трябва да бъдат организирани нови избори\", обяви Фалкон. След обявяването на резултата привържениците на Мадуро излязоха да отпразнуват победата пред   президентския дворец Мирафлорес в центъра на Каракас.", "date": "2018.05.21", "title": "Мадуро спечели президентските избори във Венецуела"}
{"url": "http://standartnews.com/sport/real_madrid_s_rekordna_titla_v_evroligata-371826.html", "text": "Реал Мадрид стана първия отбор с 10 шампионски титли в баскетболната Евролига, побеждавайки Фенербахче с 85:80 на финала, игран пред 17 000 зрители в изпълнената до краен предел Белградска Арена в неделя вечер. 19-годишния огромен талант Лука Дончич отбеляза 15 точки и 4 асистенции и спечели наградата за най-полезен състезател на финалната четворка. Фабиен Кусер и Трей Томпкинс добавиха съответно 17 и 10 точки, увенчавайки усилията на общо 11 състезатели на шампиона разписали се в мача. Пабло Ласо стана първия испански треньор от 37 години насам печелейки 2 титли в Евролигата, а капитана Фелипе Рейес, Серхио Люл, Руди Фернандес, Факундо Кампацо, Густаво Айон и Джейси Карол спечелиха втората си титла като играчи. Николо Мели с 28 точки и 6 борби и Брад Ъуонамейкър с 14 точки и 5 асистенции се отличиха за турския отбор, който водеше с 40:38 на полувремето, а легендарния Желко Обрадович търсеше десетата си титла като треньор в Евролигата. Но белия балет отбеляза 7 поредни точки в началото на втората част и повече не изпусна водачеството до края. В мача за третото място литовския Жалгирис победи ЦСКА Москва с 79:77, доказвайки че отбора с най-малък бюджет може успешно да се противопостави на най-богатия отбор в Евролигата.", "date": "2018.05.21", "title": "Реал Мадрид с рекордна титла в Евролигата"}
{"url": "http://standartnews.com/sport/leo_mesi_stana_parviyat_s_pet_zlatni_obuvki_-371809.html", "text": "Лионел Меси прибави ново отличие към безкрайната си колекция от футболни постижения. След като пръв спечели пет пъти \"Златната топка\", той стана и първият футболист, спечелил пет пъти \"Златната обувка\" за голмайстор в Европа. След последния мач на \"Ноу Камп\" срещу Реал Сосиедад Меси приключи сезона с 34 гола. След Меси остана голмайсторът на \"Ливърпул\" Мохамед Салах (32 гола), трети за този сезон е Хари Кейн (30 гола). Меси печели обувката за пръв път през 2009/10 с 34 гола и 68 точки. Получава отличието и през 2011/12 с 50 гола и 100 точки, през 2012/13 с 46 гола и 92 точки, както през 2016/17 с 37 гола и 74 точки. След мача с Реал Сосиедад каталунците заслужено отпразнуваха титлата и купата. Лио Меси пък позира на „Камп Ноу\" със семейството си, което го подкрепяше от трибуните.", "date": "2018.05.21", "title": "Лео Меси стана първият с пет \"Златни обувки\""}
{"url": "http://standartnews.com/svyat/zadarzhaniyat_za_terorizam_vav_frantsiya_balgarin_parvo_se_predstavil_za_chechenets-371796.html", "text": "Сигнал от пътничка за „странно поведение\" станал причина за ареста на 48-годишен българин на гарата в Марсилия по подозрение в тероризъм. Нашия сънародник е пренасял материали, от които може да се направи взривно устройство. Властите гледат на случая изключително сериозно, като на този етап смятат, че може да са предотвратили атентат, посочва кореспондентът на bTV във Франция. Пътникът първоначално говорел на руски и заявил, че е от чеченски произход. Именно човек от тази етническа група извърши преди дни нападение в Париж. Едва по-късно при проверка на отпечатъците станало ясно, че всъщност става въпрос за българин. Към момента не се знаят други подробности за него.", "date": "2018.05.21", "title": "Задържаният за тероризъм във Франция българин първо се представил за чеченец"}
{"url": "http://standartnews.com/svyat/104_dozhivotni_prisadi_za_opita_za_prevrat_sreshtu_erdogan-371823.html", "text": "Съдът в турския град Измир издаде окончателни присъди на 137 души за опита за преврат на 15 юли 2016 г. 104 от обвиняемите са осъдени на доживотен затвор при строг тъмничен режим. Други 21 души получиха 20 години затвор за \"опит за убийство на президента\". Осъдените са бивши военни, генерали, членове на висшето командване на регионалните щабове на Военновъздушните сили, Военноморските сили и сухопътните войски. На 15 юли 2016 г. група военни от турските въоръжени сили предприе опит за преврат в Истанбул и Анкара. Убити бяха 250 души, а повече от 2 хиляди бяха ранени. В същото време група на специалните части пристигна в Мармарис, в хотела, където президентът Тайип Ердоган беше на почивка, за да извърши покушение срещу него. За подготовката на преврата Анкара обвини Фетхуллалистката терористична организация (ФЕТО) и нейния лидер, ислямисткият проповедник Фетхуллах Гюлен, който от 1999 г. живее в САЩ.", "date": "2018.05.21", "title": "104 доживотни присъди за опита за преврат срещу Ердоган"}
{"url": "http://standartnews.com/sport/dizela_pobedi_v_ran_balgariya_na_vitosha-371811.html", "text": "Един от най-добрите българи в екстремните бягания и ориентиране Кирил Николов – Дизела победи в поредния кръг на набиращата все по-голямо популярност верига \"Рън България\". Той измина 17-километровото трасе от хотел „Боерица\" през Черни връх и обратно за 1:25:33 часа. След него на минута завърши Тони Петков с 1:26:30 ч, а на трета позиция – Константин Василев с 1:29:10 ч. При жените на 17 километра победителка е Константина Стоянова с 2:48:33 ч. В късата дистанция на 2 км пръв е Христо Христов с 8:55 мин. Всички участници получиха подаръци от SPORT DEPOT основен партньор на веригата, а най-добрите и ваучери за екипировка. Трасето бе доста тежко и постави на сериозно изпитание възможностите на десетки бегачи включили се в предизвикателството. Каменисти и мочурливи участъци, снежни преспи, паднали дървета – това също бе част от екзотиката на бягането. Състезателите трябваше да минат през Черни връх, където бе и контролата. Някъде около 7.5 км бе разстоянието от старта до върха, останалите 9.5 км бяха след това. Времето бе благосклонно към любителите на екстремното бягане и въпреки че първоначалните прогнози сочеха дъжд, такъв нямаше. Следващият старт от веригата също е планинско бягане на 2 септември в Долна баня в полите на Рила планина.", "date": "2018.05.21", "title": "Дизела победи в „Рън България\" на Витоша"}
{"url": "http://standartnews.com/mneniya/motorni_pesni_ili_karutsata_na_prosvetata-371834.html", "text": "\"Абе, то май беше все нещо за коли\", обяснява абитуриент, объркал \"Песента на колелетата\" от Йовков с \"Моторни песни\" на Вапцаров. Паднало му се на момчето \"Вяра\" от Никола Йонков на матурата и то омешало транспортните връзки - добре, че не съществува и литературен сборник, в който да се лее поезия за метрото. В общи линии това са литературните асоциации на българските абитуриенти - те преоткриват литературата при прехвърлянето от първа към втора метростанция. Нейният смисъл и нюанси им се губят, докато сменят мотрисите на живота си и на неговия смисъл. Литературата за много от тях е набор от точки - след като ги изкараш на матурата, изхвърляш ги като вехта дреха, която няма смисъл да пазиш, защото няма да ти потрябва в следващото десетилетие. Дотогава ти ще си друг. Светът ще е друг. Литературата и обществото ще са други. Да, учениците няма да я разбират. Ще продължават да четат по принуда творби, които не са им ясни, защото българското образование от години връзва каруцата с пъстрите колела на Сали Яшар пред послушния кон на чиновниците. Как да разберат \"Вяра\", щом за годините на комунистическото движение по времето на Вапцаров в учебника им има 20 реда, които учителите по история от неудобство ще им спестят. Какво би трябвало да разберат за \"Септември\", след като името на Георги Милев Касабов липсва в учебника им по история? Как да разберат цялата ни класическа литература без контекста на едно минало, в което е зачената цялата ни история. Доживяхме български студенти да смятат, че слънцето изгрява от запад. И български абитуриенти да казват \"Стига ми и четворка по български, аз вече съм приет в чужбина\". Утре ще стане прекрасен професионалист, пожелавам му го, но ще говори на ощетения от мутри и чиновници български език, в който и в който със сигурност няма да кънтят вълшебните звуци на Сали Яшар. Неговият български език ще дрънчи като панаирджийска каруца, натоварена с всичко разнебитено и запокитено от родния говор. Както, впрочем, на много места дрънчи и нашият. Не защото идва денят на Светите братя и не защото малко преди него настъпват матурите, след които едни 19-годишни иначе прекрасни хора ще демонстрират придобитите в училище умения да броят до 12 - трябва да се замислим ,че образованието ни е една амалгама от прекрасни митове и болезнени неща, които се раждат само в ежедневието. Може би трябва да кажем веднъж завинаги на децата - животът ще ви изпита по друг начин. Ще забравите неща, които навремето са ви били много нужни за изпита и не сте спали няколко нощи заради тях. И ще научите такива, за които сте смятали, че никога няма да ви бъдат потребни. След 20 години ще признаете, че родителите ви за много неща са били прави, но най-важното е, че сте успели да направите собствените си грешки и да изминете път, който е бил уникален за всеки от вас. Но все пак - не забравяйте, че пълният член е важен. Че вярата в човека, за която говори Вапцаров, е важна и изпълва живота повече от всяка друга вяра. И се опитайте да си представите как звънят каруците на Сали Яшар, дори когато гледате \"Формула 1\".", "date": "2018.05.21", "title": "Моторни песни, или каруцата на просветата"}
{"url": "http://standartnews.com/biznes/top_hotelieri_s_interes_kam_zamaka_v_ravadinovo-371830.html", "text": "Хотелиери от високия ценови сегмент на туристическия пазар проявяват интерес към замъка „Влюбен във вятъра\" в Равадиново край Созопол. Да се запознаят „на живо\" с атракциите, които замъкът предлага на туристите, в него дойдоха  д-р Акос Никлай и Хенинг Крипендорф. Д-р Акос Никлай е вицепрезидент на Европейската хотелска и ресторантска асоциация HOTREC, в която членуват 43 национални асоциации от 30 държави в Европа. Хенинг Крипендорф е президент на SKAL България и оперативен директор на Rosslyn Hotels –  хотелска група, която включва софийските „Тракия\" и „Сентръл парк хотел\" и „Суис-Белхотел Димят\", Варна. „Влюбен във вятъра\" единствен у нас предлага уникален туристически продукт и през последните години привлече вниманието на редица световни туристически организации,  спечели десетки награди с които вписа региона на Созопол в картата на световните топ дестинации.", "date": "2018.05.21", "title": "Топ хотелиери с интерес към Замъка в Равадиново"}
{"url": "http://standartnews.com/biznes/danak_dohod_na_fizicheskite_litsa_natisk_nadolu-371787.html", "text": "* * * * * Правителствата осъзнаха, че не може да облагат корпорациите прекалено, тъй като те емигрират или лобират за преференции. Но физическите лица не са толкова изобретателни, отчасти защото тяхното жителство обикновено е постоянно, а и защото не разполагат с големи юридически екипи, които да ги съветват за страните с оптимални данъци. Затова като цяло те са по-тежко облагани, отколкото бизнесът. По време на Втората световна война данъците върху доходите на физическите лица скачат до небето. В много страни от Западна Европа има пределна ставка на дохода от 90% или повече. В двете десетилетия след Втората световна война данъците върху доходите на физическите лица са основен източник на публични приходи. Във Великобритания до средата 1960-те пределната ставка е 96%. В Швеция през 1976 г. Астрид Линдгрен, най-известната авторка на книги за деца в страната и социалдемократ, е трябвало да плати 102% данък доход. Публичната й жалба се счита за основна причина за изборната загуба на социалдемократите след 44 години управление. Негативните икономически последици от високите пределни ставки на данък доход почти не са обсъждани до 1980-те. Както отбелязва Вито Танци, силно прогресивният подоходен данък се е разглеждал като „идеален инструмент за социално инженерство\". Целта е била да се провери богатството на богатите, а и „се считаше за ефикасен данък, защото по това време повечето икономисти отхвърляха потенциалните му отрицателни ефекти върху работните усилия или стимули\". Този данък не е предмет на емпирично изследване до 1980-те, а проучванията, свързани с облагането на доходите в периода, дори не споменават укриването на данъци като фактор. В крайна сметка задушаващият ефект от високите пределни данъци върху икономическата активност се превръща в проблем. Промяната идва от Америка и влиятелните трудове на икономисти като Милтън Фрийдман, Фридрих Хайек и Джеймс Бюканън. Всички те подчертават, че високите пределни данъци опорочават икономическите стимули. Националните икономики вече не са затворени и строго регламентирани, а глобализацията предлага все повече възможности за избягване на данъчното облагане и укриването на данъци. Президентът Роналд Рейгън трансформира данъчното облагане в САЩ. Да започнем с това, че той намалява най-високия федерален данък върху личните доходи до 50 процента. През 1986 г. Рейгън успява да намали най-високия федерален данък общ доход до 28%, същевременно премахвайки повечето вратички. Вярно е, че това ниско ниво на данъчното облагане се задържа само няколко години и скоро след това най-високата федерална данъчна ставка се изкачва до 40%. Но данъчната реформа на Рейгън оказва въздействие върху фискалното мислене в Европа, а Маргарет Тачър поддържа същите идеи във Великобритания. Краят на комунизма в Източна Европа довежда до ново предизвикателство за западноевропейската данъчна система. По времето на комунизма събирането на данъци се извършва от държавните банки и в тези страни не съществуваше никаква система за събиране на данъци от работниците и предприемачите. Укриването на данъци процъфтяваше и въпросът беше как те може да бъдат събирани. Съветският стандарт беше с ниски плоски данъци върху доходите – в размер на около 13%, въпреки че в залеза на комунизма някои страни, най-вече Унгария, предприеха социалдемократически експерименти с пределни данъчни ставки на доходите, стигащи до 60%. Въпреки това данъците върху личните доходи бяха поскоро незначителни за държавния приход и следователно не се радваха на особено внимание. Веднага след падането на комунизма Източна Европа възприе прогресивни данъчни модели за доходите, но те се провалиха поради широкоразпространеното укриване на данъци. През 1994 г. естонският премиер Март Лаар стана пионер на нов данъчен модел. Основните му принципи бяха ясни и прости: малко данъци, широки данъчни основи, никакви вратички, прости правила и ниски ставки. Ключовата новост беше плоският данък доход. Първоначално естонският плосък данък беше определен на 26 процента, но постепенно слезе до 21%. МВФ се противопостави на плоския данък, твърдейки, че той би довел до намаляване на данъчните приходи, но това не се случи. Впоследствие Естония изравни личния подоходен данък с корпоративния данък върху печалбите, защото съществуваше тенденция тези данъци да бъдат взаимнозаменяеми за богатите хора, а богатите не бива да се облагат с по-малко от другите. Политическите идеи на Лаар спечелиха много привърженици в бившите комунистически страни, където събираемостта на данъците създаваше сериозни грижи. Латвия и Литва скоро последваха примера на Естония. Големият пробив дойде през 2000 г., когато Русия прекрати своето прогресивно данъчно облагане върху доходите на физическите лица с максимум от 30% до плосък данък от 13%, а приходите се увеличиха от 2,4 на 2,8 на сто от БВП през същата година. Укриването на данъци намаля и продължи да намалява, а разликата между потреблението и дохода, която е мярка за укриването на данъци, намаля доста сериозно – с 9–12% за една година. Общо шестнайсет посткомунистически страни въведоха плосък данък, вариращ от 10 до 25%, обикновено определяйки ставката на данъка върху личните доходи на същото ниво като корпоративния данък печалба. През 2008 г. България възприе най-ниските данъчни ставки, определяйки 10% плосък данък за доходите на физическите лица и 10% корпоративен данък печалба, като промяната беше въведена от социалистическо правителство с аргумента, че като най-бедната страна в ЕС и страна с проблематично управление България се нуждае от ниски данъци, за да бъде конкурентоспособна и за да се избегне корупцията в данъчната администрация. От цяла Източна Европа само Хърватия, Полша и Словения останаха с прогресивни ставки върху данък доходи, но и Чехия и Словакия изоставиха своите плоски данъци, след като лявоцентристки партии взеха властта (фиг. 3.5). Разликата в пределната ставка за горния праг на дохода от страна до страна е изключително голяма, от 57% в Швеция до само 10 в България – разлика от 47 процентни пункта. Най-високите пределни ставки намаляваха в продължение на дълъг период, като през 2008 г. няколко западноевропейски страни имаха максимални данъчни ставки от 40% (Люксембург, Великобритания, Гърция, Ирландия и Португалия), а средната стойност бе паднала до 47 процента. След световната финансова криза обаче средната стойност на горната пределна данъчна ставка нарасна до 50% (фиг. 3.6). Тази промяна на политиките беше провокирана от нов политически стремеж да се облагат богатите, тъй като неравенството се беше повишило. Облагането на личните доходи е различно в държавите от Източна Европа и в останалите членки на ЕС. Всъщност от всички държавни приходи в Европа делът на данъка върху доходите на физически лица варира повече, отколкото делът на всеки друг данък: от 2,5% от БВП в Кипър до 15% в Швеция, като за 2014 г. средната стойност е 7,9% от БВП. Дания е изключение с 29% от БВП, тъй като там почти няма осигуровки. В ЕС-15 подоходните данъци съставят голям дял от данъчните приходи, а високите пределни ставки са стандартни (фиг. 3.7). Високите данъци върху доходите на физическите лица демотивират хората с официална заетост и намаляват разделението на труда, тъй като те предпочитат да си останат вкъщи, да се занимават с домашните си задължения аматьорски, вместо да работят по професията си и да наемат външни специалисти. Укриването на данъци присъства навсякъде, но е основен проблем в Източна и Южна Европа. В този смисъл високите пределни ставки върху доходите намаляват общата национална производителност. Разумният подход би бил данъците върху личните доходите да възлизат на около 8% от БВП в Западна Европа, както е в Испания и Португалия, и около 4 процента от БВП в Източна Европа, както е в Литва или Чехия. Това съответства на плосък данък върху личните доходи от около 25–30 процента в западноевропейска страни и 15 процента в една източноевропейска страна. Такава данъчна система би била прозрачна и лесна за администриране.", "date": "2018.05.21", "title": "Данък доход на физическите лица: натиск надолу"}
{"url": "http://standartnews.com/biznes/ombudsmanat_sezira_kzk_za_kartel_v_rozoproizvodstvoto-371812.html", "text": "Омбудсманът Мая Манолова ще сезира КЗК за картел на розопреработвателите, това обяви тя в Карловско при среща с розопроизводители. По думите и е притеснително седмици преди кампанията по предаване на розовия цвят да е ясно каква ще бъде цената и тя да е еднаква,  без да се гледа качеството. От това може да се подозира за наличие на картелно споразумение, което убива конкуренцията, сваля цените и ликвидира отрасъла, посочи Мая Манолова. Тя обяви още, че сезира и НАП, да се намеси  и започне  щателни проверки на прекупвачите, които изкупуват на цени под два лева за килограм розов цвят, на тези които в момента ограбват труда на розопроизводителите. Важно е всички малки розопроизводители да се регистрират като земеделски такива, за да могат да получат обещаните от земеделското министерство компенсации  \"деминимис\".  По думите й това може да стане през общинските служби по земеделие, които на място да регистрират, всички които искат да се регистрират. Необходимо е също така след приключването на тазгодишната кампания,  малките розопроизводителите  да се обединят  в  Асоциация, с която догодина заедно да могат да си защитават интересите си. Както и да участват в процеса на подписване на договори с дестилериите,  така че да бъдат максимално защитени интересите на малките розопроизводители, като в договорите са посочени  регламентирани минимални изкупни цени, неустойки, както и глоби при неизпълнение на договореностите. Мая Манолова каза още, че няма как държавата да избяга от отговорност и да не подкрепи розопроизводителите и този важен отрасъл - розопроизводството, който е лицето на България. В кратки срокове  трябва да бъде изготвен закон за розата, но държавата може да се намеси и да спре вноса на продукти, които компрометират качеството на Българското розово масло.", "date": "2018.05.21", "title": "Омбудсманът сезира КЗК за картел в розопроизводството"}
{"url": "http://standartnews.com/biznes/podpomagat_biznesa_v_sofiya_s_nova_garantsionna_shema-371817.html", "text": "Кметът на София Йорданка Фандъкова даде началото на нова гаранционна схема за подпомагане на предприемаческата активност в столицата - програма за финансиране на иновативни стартиращи предприятия /програма ФИСП/. Тя и главният изпълнителен директор на Банка ДСК Виолина Маринова подписаха споразумение за партньорство в рамките на програмата. Схемата за финансова подкрепа ще се реализира от Общинския гаранционен фонд за малки и средни предприятия /ОГФМСП/ и е насочена към улесняване на достъпа на нови иновативни предприятия до финансов ресурс за реализацията и развитието на техните бизнес проекти. Фандъкова отбеляза, че е много важно Столичната община да има истински финансов инструмент, с който да подкрепя стартиращите компании и предприемчивите и иновативни млади хора, които са готови да рискуват, но да създават и да утвърждават града ни като място за иновации и бизнес. По думите й екипът й има амбицията София да се превърне в своеобразна балканска столица на предприемачеството и иновациите. Кметът посочи, че Общинският гаранционен фонд е доказал своята ефективност - над 620 проекта за малки и средни предприятия са гарантирани досега, над 115 млн. лв. е била стойността на проектите, а гаранционният ангажимент е бил близо 31 млн. лв. За тази година гаранционната сума в бюджета на Фонда е 2,1 млн. лв., като от тях 600 000 лв ще се отделят за този специален финансов инструмент. По думите на Фандъкова гаранционният фонд работи с общо 13 банки, но Банка ДСК е първата, която е откликнала на новата идея на Столичната община. Виолина Маринова, главен изпълнителен директор и председател на УС на банката, посочи, че с подписването на това споразумение се дава възможност да се развиват микропредприятията. Гаранционният фонд и банката ще гарантират 50 на 50 риска на тези нови фирми, които ще получат кредит от ДСК.", "date": "2018.05.21", "title": "Подпомагат бизнеса в София с нова гаранционна схема"}
{"url": "http://standartnews.com/balgariya/tema_uchenitsi_obarkaha_vaptsarov_s_yovkov-371836.html", "text": "Ученици и тази година направиха гафове на изпита по литература и български език, като вкараха в есето и съчинението абсурдни тези. Тийновете се оказаха недоразбрали от коя стихосбирка е произведението на Никола Вапцаров \"Вяра\", върху което трябваше да пишат. Темата на есето или интерпретативното съчинение \"Човекът и вярата\", която бе оповестена от МОН, бе част от третия модул на изпита, който носи 30 точки и дава най-високия резултат на матурата. Темата за \"Вяра\" е изтекла предварително още на 11 май, когато се е появила обаче само в сайт за аутисти, съобщи \"Дарик\". Няма данни дали някой в просветното министерство е бил сезиран, че темата е изтекла, поради това не е правена и проверка. От МОН заявиха, че в нета може да има всякакви залози, и по теория на вероятностите все един може да уцели вярната тема и след това да твърди, че е изтекла от ведомството. Повечето ученици, които са решавали теста за 12 клас вчера, споделиха, че той не ги е затруднил. \"Беше сложен, но за човек, който се е готвил, нямаше проблем, нямаше въпроси уловки\", разказа ученик в 133 училище. Според учители обаче самото просветно министерство пусна грешен ключ за отговори по седмия въпрос от изпита, където е пропусната членната форма. В групата \"Педагози\" във фейсбук вчера учителите цял ден посочваха, че и четирите посочени отговори са грешни и това обърква абитуриентите. В същото време обаче се оказа, че десетки ученици, които се смятат за добре подготвени, са написали много глупости в темите си, чрез които би трябвало да изкарат най-висок резултат. Един от учениците е написал, че \"Вяра\" е част от сборника \"Песента на колелетата\", който всъщност е създаден от Йордан Йовков, пълен е само с разкази, най-хубавият от които е за Сали Яшар, майстора на пеещите каруци. В действителност безсмъртната творба на Вапцаров е от сборника му \"Моторни песни\". Запитан от журналисти защо е объркал творбите, абитуриентът отговори \"Ами все за коли\". Според преподаватели по български език в теста е имало двузначни отговори, които и тази година биха могли да притеснят абитуриентите. Свързани се предимно с членната форма или двойното н, което учениците още не са се научили да употребяват правилно. Повечето от тях са във втория модул на въпросите, при който децата трябва да разсъждават самостоятелно, а не просто да обграждат отговори. Част от тях са свързани с въпроси за Искърското и Кресненското дефиле. Учениците са се заблудили и във втората част от теста, в който изисква писмен отговор, а не ограждане на правилния отговор. Повечето ученици избраха предимно есето при разработката на темата за човека и вярата. Ученичка разказа, че е съпоставила вярата в бъдещето на Вапцаров с лотарийните билети. Други бяха писали за Боян Петров и загубата му на върха. По-малко признаха, че са писали интерпретативно съчинение. И двата вида текст носят еднакъв брой точки на матурата. 32 държавни университета в България приемат с резултатите от матурата по български език и литература. В Алма матер с нея не приемат само регулирани специалности като медицина и право. Съвсем малко останаха висшите училища, които не ползват изпита по литература като свой вход. Дори и тестът за Софийския университет вече е направен по подобие на държавния зрелостен изпит, така че студентите да се подготвят по сходен начин и да няма разминавания в онова, което се изисква от тях на матурата и на изпита. С матура по български се приема вече дори и в Техническия университет в София. Над 400 български ученици от различни възрастови групи получиха основни финансови познания, благодарение на инициативата на Райфайзенбанк „Часът на банката\". Кампанията, която се провежда за втора поредна година, е насочена към повишаване на финансовата грамотност сред подрастващите. От началото на 2018 г. в „Часът на банката\" влязоха възпитаници на ПМГ „Гео Милев\" – Стара Загора, МГ „Д-р Петър Берон\" – Варна, Националната финансово-стопанска гимназия и 12-то СУ „Цар Иван Асен II\" в София, като до края на годината кампанията ще обхване и други училища в страната. Експерти от банката подготвиха учениците за първата им среща с финансовия свят, като ги запознаха с отговорността при управлението на парите и с иновациите за разплащане. Благодарение на интерактивното включване в примерен процес по теглене на пари от банкомат, подрастващите осъзнаха колко важно е да притежават знания, които в бъдеще ще им помогнат по-добре да управляват и защитават личните си средства. В „Часът на банката\" на зрелостниците бе представена и специална тема, посветена на предприемачеството. Най-голям интерес сред учениците предизвикаха модерното онлайн банкиране, аксесоарите за безконтактно плащане и възможностите за професионално развитие като банкови служители, ако изберат да се реализират в професията. Откъс от романа на Бранислав Нушич \"Седем хайдути и едно магаре\" се падна на миниматурата в седми клас. В разрез с уж повсеместно надделяващата тенденция да не се говори за бой и плесници над деца, в откъса, който кандидат-гимназистите трябваше да преразказват, се споменава за \"пердах\". Децата споделиха, че не разбират израза \"Ядох такъв бой, какъвто в живота си не помня\", заради контекста на романа, писан в отминал век. Много от тях не знаят и какво е \"пердах\". Иначе романът е симпатична история за ученици, които решават да изпитат на гърба си какво е това да бъдеш хайдутин, и бягат от вкъщи заедно с магаре, с което преминават през куп приключения. Въпреки непознатите представи за боя седмокласниците заявиха, че са се справили що-годе успешно на изпита  и тестът не ги е затруднил. Учители обаче коментираха, че не е редно на изпита да се падат текстове, които са преводни, защото в такъв случай тяхното качество може да бъде провалено от работата на преводача. Само още веднъж в историята на детските матури е имало случай, когато се е падал чужд автор - Толстой. Тогава десетки родители се възмутиха, че децата не знаят значението на думата \"артилерист\", която бе част от текста. Въпреки това включването на чужди автори е позволено от МОН, стига само те да не са били изучавани в училище. Според преподавателите децата са били заблудени и от други капани във въпросите, които са с избираем отговор, а не с такъв, който се огражда.", "date": "2018.05.21", "title": "ТЕМА: Ученици объркаха Вапцаров с Йовков"}
{"url": "http://standartnews.com/mneniya/palniyat_chlen_vkarva_v_greshka_vseki_vtori-371820.html", "text": "Явно почти половината пълнолетни българи имат проблеми с правилото за пълния и краткия член. 53% например знаят (а някои вероятно налучкват), че се пише „Магазинът се премести\", но останалите или мислят, че е „магазина\" (16%), или се надяват и двете да са верни (15%), или пък признават, че не знаят (16%). Това е изводът в навечерието на деня, в който честваме просветата и културата, а заедно с нея – и грамотността. Колкото до другата традиция по това време на годината - абитуриентските балове – повечето пълнолетни българи не харесват начина, по който те се провеждат напоследък (56% се изказват негативно, а 27% - позитивно; останалите се колебаят). Младите обаче по-скоро си го харесват. И млади, и стари по-скоро са на мнението, че не е нужно да си чел много книги, за да живееш добре – 53% се съгласяват с това мнение, а 35% не се съгласяват. Останалите се колебаят. Това са част от изводите от предизвикателните и любопитни въпроси, които „Галъп интернешънъл\" зададе в навечерието на Деня на българската просвета и култура и на славянската писменост. Агенцията заложи няколко индикатора в редовното си ежемесечно изследване „лице в лице\", проведено от 11 до 18 май сред 816 души. Изследването е представително за пълнолетното население на страната. Абсолютното максимално отклонение  е ± 3.5% при 50% дялове. 1% от извадката е равен на около 55 хиляди души. „Галъп интернешънъл\" попита как е правилно да се напише: „Магазина се премести\" или „Магазинът се премести\". Възможна беше и „уловката\" „И двете са верни\". 53% дадоха правилния отговор, 16% заложиха на „магазина\", а 15% - на това, че и двете са верни. 16% казаха, че не знаят. Оказа се, че младите хора отговарят като че ли по-вярно – 61% сред хората на възраст от 18 до 25 години дадоха верния отговор, докато сред хората на възраст над 66 години този дял е 38%. В голяма степен правилно отговаря и групата на хората на възраст от 56 до 65 г. Хората с по-високо образование отговарят и по-правилно. Примерът може би не беше от най-лесните, но пък този тип надписи из българските населени места са разпространени и често обсъждани. Затова и беше любопитно да се разбере каква е картината. Абитуриентските балове и нещата, свързани с тях, явно събуждат по-скоро негативна реакция сред обществото. 56% не одобряват начина, по който те се провеждат сега, а 27% го одобряват. Сред групите на хората на възраст между 18 и 25 години, както и сред тези на възраст между 26 и 35 години, преобладават онези, които харесват начина, по който се провеждат баловете. При най-младите например има близо 70% одобрение. 70% пък е неодобрението в групата 56+. Беше проверено и отношението към твърдението „Не е необходимо да си прочел много книги, за да живееш добре\". Това твърдение звучи двусмислено – то може да е констатация, но може да изразява и съжаление, а дори и одобрение. Точно защото е многозначно, то разкрива достатъчно любопитна обществена картина. На практика няма разлика в отговорите на различните демографски групи.", "date": "2018.05.21", "title": "Пълният член вкарва в грешка всеки втори"}
{"url": "http://standartnews.com/biznes/116_rast_na_investitsiite_na_energopro_v_razgradsko-371829.html", "text": "Електроразпределение Север, част от групата ЕНЕРГО-ПРО Варна, планира 116% увеличение на инвестициите в електроенергийната инфраструктура на територията на област Разград през 2018 г. Това съобщи главният изпълнителен директор на ЕНЕРГО-ПРО Варна Момчил Андреев на среща с областния управител на Разград Гюнай Хюсмен. Г-н Андреев представи инвестиционната програма на дружеството за тази година и с областния управител г-н Хюсмен обсъдиха приоритетни за областта проекти, за които ЕНЕРГО-ПРО ще осигури необходимия капацитет на електроразпределителната мрежа. През 2018 година Електроразпределение Север планира да вложи 3,5 млн. лв. в реконструкция на електропроводни линии средно напрежение, в обновяване оборудването на възлови станции и на участъци от мрежа ниско напрежение, в подмяна на електромери и изнасяне на електромерни табла на територията на област Разград. В рамките на 2017 година дружеството е вложило 1,62 млн. лв. в реконструкция, обновяване и развитие на електроразпределителната мрежа в областта. Беше извършена рехабилитация на възловите станции „Сеново\" и „Разград\", и на подстанция „Вихър\" в град Завет. Обновени са ключови въздушни електропроводи и кабелни линии. В резултат на вложените средства се повиши качеството и сигурността на електроснабдяване на крайните клиенти в областта и се осигури възможност за присъединяване на нови индустриални и битови обекти. Броят на прекъсванията по електроразпределителната мрежа през 2017 г. намаля с 9% спрямо 2016 г., а продължителността на непланираните ремонти през същия период - с 28%. За удобство на своите клиенти, за пета поредна година ЕНЕРГО-ПРО Варна организира изнесени офиси в малки населени места, където клиентите могат да се възползват от услугите на компанията, без да е необходимо да пътуват до най-близкия Център за обслужване на клиенти. През май тази година в област Разград са реализирани изнесени офиси в Исперих, Кубрат, Цар Калоян, Самуил и Дянково. На 28 май мобилните екипи ще посетят и Лозница. По време на срещата бе обсъдена и съвместната работа на компанията и органите на реда в Разград за противодействие на кражбите на ток. През последните 5 години в област Разград са констатирани 904 случая на неправомерно потребление. 25 от нарушителите имат по две и повече регистрирани нарушения. През периода 2015 – 2017 година на територията на областта са осъдени 76 души за незаконно потребление на електричество, от които 1 е с ефективна присъда, 25 са с условни, а 50 души са наказани с пробация. Срещата на главния изпълнителен директор с областния управител на Разград е част от поредица инициативи на ЕНЕРГО-ПРО Варна за активно сътрудничество с местната власт и обединяване на усилията за реализиране на проекти в полза на хората, живеещи в Североизточна България.", "date": "2018.05.21", "title": "116% ръст на инвестициите на ЕНЕРГО-ПРО в Разградско"}
{"url": "http://standartnews.com/biznes/rozeto_ankamariya_e_vino_nomer_1_na_balkanite-371804.html", "text": " Гранд Трофеят - статуетка, изработена от покойния вече артист Кольо Карамфилов, отиде при изба Владой за нейното розе Анка - Мария Сира & Каберне Совиньон 2017. , едно от най-бележитите имена във винения свят, който бе и сред членовете на дегустационното жури. Освен голямата награда, Анка-Мария на изба Владой взе и Трофей за розе. Отличията бяха обявени на церемония по време на гала вечерята за участниците във винения форум в събота вечерта. \", които омагьосаха гостите от Япония, Китай, САЩ и Балканите.  Те бяха дегустирани от авторитетно жури, сред което имаше четирима Masters of Wine и един Master Sommelier. , като за 95-100 точки се присъжда двоен златен медал, за 90-95 точки - златен, за 86-89 - сребро, а за 82-85 - бронз. Според правилата на конкурса, всички вина, достигнали нужния резултат за златни медали (еднакъв стил/еднаква категория) бяха сервирани и дегустирани отново в последната част на състезанието, за да се определят носителите на Трофеите и на Гранд Трофея на BIWC. И ако румънците блеснаха с розето, а сърбите - с бялото /в категорията за бели вина бе отличено Ерго Шардоне 2016 на сръбската изба Темет/, то Трофеят в тази категория отиде при родната изба \"Румелия\" - за \"Ерелия Естейт Селекшън 2013\". Производителят от Панагюрище печели престижно отличие на BIWC за втори път - \"Румелия\" бе миналогодишният носител на Гранд Трофей за виното си Red Mavrud Reserva 2013. Собственикът на избата - Цвета Костова, която получи Трофея в събота вечер, бе поздравена не само от колегите си, но и от японския си партньор, който също беше на церемонията. \"Получаването на високото отличие за втора поредна година вдъхва увереност на компанията, която продава нашите вина на капризния японски пазар, че изборът да работи с \"Румелия\" е бил правилен и коментира Цвета Костова. Всяка партида грозде, която пристига в Панагюрската изба, минава през стриктен контрол за качество, а после се преработва по най-модерна технология за производство на елитни червени вина. Капацитетът на избата е за 500-600 тона грозде годишно, от които се произвеждат 400-500 хиляди бутилки вино. Основната част от виното е за износ, предимно за японския пазар. Освен \"Румелия\", още един Трофей отиде при българска изба - Едоардо Миролио взе награда за пенливо вино – Брут методо Класико 2011.  - в тази категория спечели Кю ориндж, изба Бикицки, Сърбия. При десертните вина Трофеят отиде при Винсанто 20 Иърс барел Ейджед 1994, Аргирос Естейт, Гърция. За четвърта поредна година международното жури присъди и Трофеи за вина от местни сортове с цел популяризирането им: * Трофей за най-добро бяло вино от местни сортове – Асиртико 2017, изба Монемвася, Гърция * Трофей за най-добро червено вино от местни сортове – Вранац Премиер, изба 13 юли Плантаже, Черна Гора * Трофей за най-добро десертно вино от местни сортове – Винсанто Сигалас 2011, изба Сигалас, Гърция А изба Монемвася, Гърция взе Трофей за най-добра изба на Балканите, според броя спечелени медали от конкурса. Трофей за най-добър дизайн получи изба Темет, фамилия етикети, Сърбия. , от които 8 за България, за Гърция - 6, за Македония - 3, за Румъния - 3, за Сърбия - 6, за Словения - 1 и 3 за Турция. Спечелването на Гранд Трофея от вино розе съвпада с кампанията на тазгодишното издание на Балканския винен конкурс и фестивал - #winelovers agaist cancer, на която  по време на фестивала се продаваха специални розови фанелки с логото на кампанията.", "date": "2018.05.21", "title": "Розето Анка-Мария е вино номер 1 на Балканите"}
{"url": "http://standartnews.com/kultura/askeer_za_tsyalosten_prinos_za_vasil_mihaylov-371816.html", "text": "Актьорът Васил Михайлов получава награда \"Аскеер\" за цялостен принос в театралното изкуство. Това са решили членовете на фондация \"А'Аскеер\" от трупата на театър \"Българска армия\". Церемонията ще се проведе на 24-ти май в театъра. \"Лисичета\" от Лилиан Хелман на Бина Харалампиева в Народния театър, \"Зимата на нашето недоволство\" на същата режисьорка в \"Зад канала\" и \"NeoДачници\" на Иван Пантелеев, отново в Народния, са представленията с най-много заявки за статуетки \"Аскеер\". Номинациите са подбрани след 100 разгледани кандидатури. Изгряваща звезда Веселин Петров за ролите на Труфалдино и Панталоне в \"Кралят eлен\" по Карло Гоци, постановка Анастасия Събева, Театър \"Азарян\", Национален дворец на културата Делян Илиев за режисурата на \"Три сестри\" от Антон П. Чехов, постановка Делян Илиев, Родопски драматичен театър \"Николай Хайтов\" – Смолян Неда Спасова за ролята на Варвара Петровна в Програма Достоевски \"Изгонването на бесовете\" – \"Бесове\" по Фьодор М. Достоевски, постановка Иван Добчев, Театрална работилница \"Сфумато\" Поддържаща мъжка роля Александър Хаджиангелов за ролята на М в \"Петел\" по пиесата \"Соск\" от Майк Бартлет, постановка Стайко Мурджев, Младежки театър \"Николай Бинев\" Малин Кръстев за ролята на Дани Тейлър в \"Зимата на нашето недоволство\" по романа на Джон Стайнбек, постановка Бина Харалампиева, Малък градски театър \"Зад канала\" Явор Бахаров за ролята на сицилианецът Микеле в \"Редки тъпанари\" по филма на Марио Моничели, постановка Стефан Москов, Драматичен театър \"Сава Огнянов\" – Русе Поддържаща женска роля Ана Пападопулу за ролята на Бърди в \"Лисичета\" от Лилиан Хелман, постановка Бина Харалампиева, Народен театър \"Иван Вазов\" Василена Атанасова за ролята на Марджи Йънт Хънт в \"Зимата на нашето недоволство\" по романа на Джон Стайнбек, постановка Бина Харалампиева, и за ролята на Линда в \"Пияните\" от Иван Вирипаев, постановка Явор Гърдев, Малък градски театър \"Зад канала\" Стефка Янорова за ролята на Ракел в \"След репетицията\" от Ингмар Бергман, постановка Валентин Ганев, Театър \"Българска армия\" Сценография Васил Абаджиев за \"Хенри IV\" от Луиджи Пирандело, постановка Лилия Абаджиева, Театрално-музикален продуцентски център – Варна, Драматичен театър \"Стоян Бъчваров\", и за \"Ако нямах лоши сънища\" по Уилям Шекспир, постановка Лилия Абаджиева, Театър \"Азарян\", Национален дворец на културата Марина Райчинова за \"Франкенщайн\" от Ник Диър, постановка Стайко Мурджев, Театър \"София\" Свила Величкова за \"Лисичета\" от Лилиан Хелман, постановка Бина Харалампиева, Народен театър \"Иван Вазов\" Костюмография Васил Абаджиев за \"Хенри IV\" от Луиджи Пирандело, постановка Лилия Абаджиева, Театрално-музикален продуцентски център – Варна, Драматичен театър \"Стоян Бъчваров\" Свила Величкова за \"Лисичета\" от Лилиан Хелман, постановка Бина Харалампиева, Народен театър \"Иван Вазов\" Нина Пашова за \"Калигула\" от Албер Камю, постановка Диана Добрева, и за \"Три високи жени\" от Едуард Олби, постановка Стефан Спасов, Народен театър \"Иван Вазов\" Театрална музика Асен Аврамов за \"Зимата на нашето недоволство\" по романа на Джон Стайнбек, постановка Бина Харалампиева, Малък градски театър \"Зад канала\" Мишо Шишков-син за \"Moderato cantabile\" от Маргьорит Дюрас, постановка Стилиян Петров, Театър \"Любомир Кабакчиев\" – Казанлък Петър Дундаков за \"Франкенщайн\" от Ник Диър, постановка Стайко Мурджев, Театър \"София\" Водеща мъжка роля Деян Донков за ролята на Калигула в \"Калигула\" от Албер Камю, постановка Диана Добрева, Народен театър \"Иван Вазов\", и за ролята на Хари в \"Палачи\" от Мартин МакДона, постановка Стоян Радев, Театър \"София\" Захари Бахаров за ролята на Бай Славе в \"Чамкория\" по романа на Милен Русков, постановка Явор Гърдев, Театър 199 \"Валентин Стойчев\" Юлиан Вергов за ролята на Сергей Василиевич Басов, адвокат в \"NеоДачници\" по \"Дачници\" от Максим Горки, постановка Иван Пантелеев, Народен театър \"Иван Вазов\" Водеща женска роля Александра Василева за ролята на Олга Алексеевна в \" NеоДачници\" по \"Дачници\" от Максим Горки, постановка Иван Пантелеев, Народен театър \"Иван Вазов\" Теодора Духовникова за ролята на Регина в \"Лисичета\" от Лилиан Хелман, постановка Бина Харалампиева, Народен театър \"Иван Вазов\" Мария Стефанова за ролята на А в \"Три високи жени\" от Едуард Олби, постановка Стефан Спасов, Народен театър \"Иван Вазов\" Режисура Бина Харалампиева за \"Лисичета\" от Лилиан Хелман, Народен театър \"Иван Вазов\" Галин Стоев за \"Танцът Делхи\" от Иван Вирипаев, Народен театър \"Иван Вазов\" Иван Пантелеев за \" NеоДачници\" по \"Дачници\" от Максим Горки, Народен театър \"Иван Вазов\" Най-добро представление \"12-те гневни\" от Реджиналд Роуз, постановка Пламен Марков, Общински културен институт Театър \"Възраждане\" \"NеоДачници\" по \"Дачници\" от Максим Горки, постановка Иван Пантелеев, Народен театър \"Иван Вазов\" \"Танцът Делхи\" от Иван Вирипаев, постановка Галин Стоев, Народен театър \"Иван Вазов\" Съвременна българска драматургия \"Изход\", Пиеса в две действия от Йоана Мирчева (Университетски театър – НБУ, постановка Гергана Димитрова, 26 февруари 2018 г.) \"Закачане\" от Неда Соколовска и Стайко Мурджев (Театър \"София\", постановка Неда Соколовска, 9 март 2018 г.) \"Цветът на дълбоките води\" от Оля Стоянова (Народен театър \"Иван Вазов\", постановка Бойка Велкова, 13 октомври 2017 г.)", "date": "2018.05.21", "title": "\"Аскеер\" за цялостен принос за Васил Михайлов"}
{"url": "http://standartnews.com/kultura/obzor_otide_si_hristina_angelakova-371824.html", "text": "\"Задължително всичко трябва да се прави с любов - в личния живот или в кариерата, към човек, към изкуство или просто към себе си\", казваше Христина Ангелакова. Световното мецосопрано си тръгна от света на 20 май - след усложнение от ортопедична операция. Въпреки здравословните проблеми, които я преследваха напоследък, голямата певица нямаше намерение да се пенсионира. Тя беше душата и сърцето на Моцартовите празници в Правец, които поставяха България върху международната карта на първокласните събития във високите жанрове. Христина беше изключителна личност със знаково присъствие в обществения и културен живот на България - всеотдаен педагог и взискателен ръководител, винаги непримирима към несправедливостта и посредствеността. Чарът й на дама беше не по-малък от таланта й на прима. Христина е родена през 1944-а в Исперих, но отраства в Шумен в семейство, което обича и тачи песента. В гимназията учи цигулка, но  решава да се посвети на пеенето. Завършва Музикалната академия в София – във вокалния клас на професор Сима Иванова. През 60-те  специализира в Италия бароков стил – в курсовете «Ваканци музикале» във Венеция. Учи в Академията „Санта Чечилия\" в Рим и в Центъра за усъвършенстване на млади певци към миланската \"Ла скала\" при световноизвестната певица и педагог Джина Чиня. Кариерата й започва  щастливо: оценена и подготвена отлично, Ангелакова подписва  тригодишен договор с \"Ла скала\". Тук прави не само дебют като Улрика от „Бал с маски\", дирижирана от великия Клаудио Абадо, но й възлагат големи партии - Йокаста от „Едип цар\" на Стравински, Адалджиза от „Норма\" на Белини, Леонора от „Фаворитката\" и Елизабет от „Мария Стюарт\" на Доницети... Участва и в представления на Пикола Скала («Амал и нощните гости» от Меноти и «Ноевият ковчег» на Бритън). В Италия концертира с прочутия оркестър „Виртуози ди Рома\", с които изпълнява труден репертоар от епохата на  барока. Италианският период в творческото й развитие има огромно значение не само заради факта, че се формира  като белкантова певица, но и заради  възможността да подготвя култови роли и да пее под палката на знаменитите Джелмети, Патане, Савалиш, Лопес Кобос. От 1976-а вече е солист в Националната опера в София. Откроява се като Амнерис, Азучена, Кармен, Сантуца, Изабела, Маделон от „Андре Шение\", Графинята и Полина от „Дама Пика\", Марфа, Марина от „Борис Годунов\", Ахросимова от „Война и мир\", Дуеня, Лукреция от „Поругаването на Лукреция\" от Бритън... Певицата допринася за популяризирането на български опери - „Хан Крум\" от Александър Йосифов, „Хан Аспарух\" от Александър Райчев, \"Саламбо\" на Веселин Стоянов.  Четири сезона е предпочитаната Амнерис в Дойче опер в някогашния западен  Берлин, чест гост е в Болоня, Палермо, Равена. В Рим пее  «Иродиада» от Масне с Монсерат Кабайе, Хосе Карерас и Хуан Понс... Обира овации в Мюнхен, Будапеща, Дюселдорф, Лиеж, Лайпциг, Руан, Тулон, Ница, Билбао, Овиедо - където излиза с Павароти в \"Бал с маски», Атина. Със Софийската опера гастролира в Болшой театър в Москва, Париж, Палермо, Виена... Личния живот на Христина е шеметен.  След като печели конкурса за млади оперни певци през 1975-а, Людмила Живкова като шеф на Комитета за култура, й дава апартамент - да не спи по хотели, когато има ангажименти в София. Така бъдещата световна примадона попада в блока на арт дейците в Лозенец, където живеят цигуларите Минчо Минчев и Димо Димов, пианистът Иван Дренников, оперният певец Стоян Попов, звездите на Сатирата Константин Коцев и Невена Коканова, художникът Енчо Пиронков... Една вечер съседът от горния етаж, цигуларят от филхармонията Владко Титов, я запознава с един от приятелите си - Красимир Дачев. Ангелакова и бъдещият бизнесмен излизат заедно няколко пъти, а после тя заминава на гастрол в Модена. Кани го да посрещат заедно Нова година и връзката им се случва със скоростта на светлината. По това време Дачев е юрисконсулт на централната лаборатория за космически изследвания. Женят се в Генуа през 1980-а, където Христина и Никола Гюзелев пеят заедно в \"Хованщина\". Сватбената церемония е на българския танкер \"Огоста\", закотвен в пристанището. Сватбеното пътешествие е до Сан Ремо - за по-далечно нямат свободно време. Живеят заедно 10 години, през които се ражда единствената им дъщеря Русана. През 1989-а Христина попада в катастрофа в Париж, която едва не й коства живота и кариерата. Но не успява да спаси брака си. След месец я свалят от самолета в София с инвалидна количка и оттам директно във Велинград. След като кризата преминава, Ангелакова и Красимир Дачев отново стават приятели. Христина обаче не се омъжва втори път. Поклонението е утре от 10 часа в Централното фоайе на Софийската опера и балет. Опелото е от 12, 30 в църквата „Света София\". Погребението е от 15 на Централните софийски гробища – Алеята на творците. * * * * * От 2001 до 2004 Ангелакова е първата жена-директор на Националната опера и балет. През 2004–2008 като председател на едноименната фондация осъществява някои от най-значимите събития в културния календар на столицата. Във Велико Търново поставя «Така правят всички» от Моцарт. От 2012 година е шеф на Музикалния фестивал «Моцартови празници» в Правец. Доцент е в Академията в София. Има почти всички възможни отличия и награди - и през соца и след него.", "date": "2018.05.21", "title": "ОБЗОР: Отиде си Христина Ангелакова"}
{"url": "http://standartnews.com/kultura/razdadoha_zlaten_vek_na_izyaveni_tvortsi-371814.html", "text": "Културата в тази страна е движеща сила, развива се и продължава да ражда велики умове и таланти. Това заяви министърът на културата Боил Банов в словото си по време на церемонията по връчването на почетни знаци \"Златен век\" на изявени български творци. Поводът за събитието е наближаващият празник 24 май – Ден на българската просвета и култура и на славянската писменост, а сред наградените бяха творци с високи достижения в областта на българската култура. \"В навечерието сме на най-българския и най-големия празник. Министерство на културата отново ще връчи \"Златен век\" на много наши бележити хора на културата, на изкуствата. Отново ще покажем, че сме тук, че ни има\", заяви пред присъстващите министър Банов. Церемонията по награждаването започна с минута мълчание в памет на голямата оперна певица Христина Ангелакова. Почетен знак \"Златен век\" – огърлие и грамота за изключителен принос в развитието и утвърждаването на българската култура и национална идентичност Министерство на културата присъди на режисьора Асен Шопов; маестро акад. Валентин Бобевски – диригент, Петър Андасаров – поет и публицист; проф. Светлозар Донев – режисьор и доц. Калина Богоева – балерина. С почетен знак \"Златен век\" – звезда и грамота за значим принос в развитието и утвърждаването на българската култура и национална идентичност бяха наградени доц. Красимир Петров – хореограф; Венец Димитров – оператор; проф. Ангел Станков – музикант; Силвия Томова – балерина; Елена Огнянова – писател и фолклорист; Донка Акьова – сценарст и журналист; Таня Марева – директор на РИМ Смолян; Слава Рачева – актриса; проф. Златина Делирадева – хоров диригент и музикален педагог; проф. Адриана Благоева – ръководител на Хор софийските момчета. Със \"Златен век\", както и със специална грамота за популяризирането на културата бяха отличени още редица творци в различни области.", "date": "2018.05.21", "title": "Раздадоха \"Златен век\" на изявени творци"}
{"url": "http://standartnews.com/balgariya/motorni_pesni_ili_karutsata_na_prosvetata-371834.html", "text": "\"Абе, то май беше все нещо за коли\", обяснява абитуриент, объркал \"Песента на колелетата\" от Йовков с \"Моторни песни\" на Вапцаров. Паднало му се на момчето \"Вяра\" от Никола Йонков на матурата и то омешало транспортните връзки - добре, че не съществува и литературен сборник, в който да се лее поезия за метрото. В общи линии това са литературните асоциации на българските абитуриенти - те преоткриват литературата при прехвърлянето от първа към втора метростанция. Нейният смисъл и нюанси им се губят, докато сменят мотрисите на живота си и на неговия смисъл. Литературата за много от тях е набор от точки - след като ги изкараш на матурата, изхвърляш ги като вехта дреха, която няма смисъл да пазиш, защото няма да ти потрябва в следващото десетилетие. Дотогава ти ще си друг. Светът ще е друг. Литературата и обществото ще са други. Да, учениците няма да я разбират. Ще продължават да четат по принуда творби, които не са им ясни, защото българското образование от години връзва каруцата с пъстрите колела на Сали Яшар пред послушния кон на чиновниците. Как да разберат \"Вяра\", щом за годините на комунистическото движение по времето на Вапцаров в учебника им има 20 реда, които учителите по история от неудобство ще им спестят. Какво би трябвало да разберат за \"Септември\", след като името на Георги Милев Касабов липсва в учебника им по история? Как да разберат цялата ни класическа литература без контекста на едно минало, в което е зачената цялата ни история. Доживяхме български студенти да смятат, че слънцето изгрява от запад. И български абитуриенти да казват \"Стига ми и четворка по български, аз вече съм приет в чужбина\". Утре ще стане прекрасен професионалист, пожелавам му го, но ще говори на ощетения от мутри и чиновници български език, в който и в който със сигурност няма да кънтят вълшебните звуци на Сали Яшар. Неговият български език ще дрънчи като панаирджийска каруца, натоварена с всичко разнебитено и запокитено от родния говор. Както, впрочем, на много места дрънчи и нашият. Не защото идва денят на Светите братя и не защото малко преди него настъпват матурите, след които едни 19-годишни иначе прекрасни хора ще демонстрират придобитите в училище умения да броят до 12 - трябва да се замислим ,че образованието ни е една амалгама от прекрасни митове и болезнени неща, които се раждат само в ежедневието. Може би трябва да кажем веднъж завинаги на децата - животът ще ви изпита по друг начин. Ще забравите неща, които навремето са ви били много нужни за изпита и не сте спали няколко нощи заради тях. И ще научите такива, за които сте смятали, че никога няма да ви бъдат потребни. След 20 години ще признаете, че родителите ви за много неща са били прави, но най-важното е, че сте успели да направите собствените си грешки и да изминете път, който е бил уникален за всеки от вас. Но все пак - не забравяйте, че пълният член е важен. Че вярата в човека, за която говори Вапцаров, е важна и изпълва живота повече от всяка друга вяра. И се опитайте да си представите как звънят каруците на Сали Яшар, дори когато гледате \"Формула 1\".", "date": "2018.05.21", "title": "Моторни песни, или каруцата на просветата"}
{"url": "http://standartnews.com/balgariya/voenen_e_arestuvan_v_plovdiv_za_ubiystvo_na_politsay-371806.html", "text": "Военен е задържан в Пловдив, след като снощи е намушкал с нож и убил свой съсед, съобщи кореспондентът на bTV в региона. Задържаният е командос от Специалните сили, а наръганият е 45-годишен младши полицейски инспектор от районното управление в Карлово. По първоначална информация двамата са имали личен конфликт. Инцидентът е станал в кв. „Кючук Париж\". Задържаният е домоуправител на жилищен вход, съседите го описват като добронамерен и кротък човек. Инцидентът е станал на улицата. Целият район беше отцепен от военна полиция.", "date": "2018.05.21", "title": "Военен е арестуван в Пловдив за убийство на полицай"}
{"url": "http://standartnews.com/balgariya/gerb_sas_signal_v_prokuraturata_za_otrovnata_voda_v_sofiya-371808.html", "text": "Представители на ГЕРБ ще внесат днес в Съдебната палата в София, сигнал срещу народния представител от БСП Таско Ерменков. Това съобщиха от партията. Причината е публикация на Таско Ерменков, в която той твърди, че водата в София е \"отровна\" и така предизвика смут сред жителите на столицата. Вчера от „Софийска вода\" разпратиха до медиите официално становище, в което уверява, че питейната вода, доставяна на потребителите на територията на Столична община, е с гарантирано качество и с отлични характеристики. Това се доказва и от многобройните лабораторни изследвания, направени през последните денонощия. Всички физикохимични, органолептични и микробиологични изпитвания не само са в норма, но и са в по-ниски стойности от допустимите по стандарт и по Наредбата за качеството на водата, отбелязват от дружеството. За доказване на истината, че питейната вода в София е качествена и безопасна, от дружеството си сътрудничат и със здравната инспекция, Столична община и други отговорни институции, на които са предоставили пълна информация от техните данни и изследвания, както и възможността сами да направят проби и анализи, уточняват от \"Софийска вода\".", "date": "2018.05.21", "title": "ГЕРБ със сигнал в прокуратурата за „отровната вода в София“"}
{"url": "http://standartnews.com/balgariya/rumen_radev_pred_komersant_iskame_balgarski_potok_za_direktni_dostavki_na_ruski_gaz-371805.html", "text": "„Български поток\" – така президентът Румен Радев нарича в интервю за руския в.\"Комерсант\" инициативата за преки руски доставки на природен газ през Черно море, която ще лансира в хода на посещението си в Руската Федерация. „Безспорно, най-безопасният, най-надеждният и най-евтиният път е прекият. Особено когато става дума за доставки на допълнителни количества руски природен газ за България, Сърбия, Унгария, Австрия и Северна Италия. И за Русия, и за България логичният избор за разширения на доставките се явява пътят през българската територия. Затова е в наш общ интерес да получаваме газ на черноморското крайбрежие\", коментира държавният глава. Според него „Български поток\" е резултат от необходимостите на енергийната безопасност и ефективност и, в този смисъл, не се отличава от намеренията на Германия за „Северен поток – 2\". „Естествено, България и Германия се явяват страни членки на ЕС и трябва да съблюдават правилата на Третия енергиен пакет. Надявам се, че както руската страна, така и Брюксел, ще подходят с разбиране\", посочва Радев. Той защитава и проекта за АЕЦ „Белене\". „България е атомна страна и трябва да остане атомна. Имаме дългогодишен опит и силни традиции в ядрената енергетика, която обезпечава стабилността и предсказуемостта на производството на еленергия в България\", посочва той. Според него е добра новина, че правителството е променило позицията си за Втора атомна и вече вижда възможност за реализацията му – от чуждестранен стратегически инвеститор, със закупеното след арбитражното решение оборудване, на лицензирана площадка и със знанието на ЕК. Радев за пореден път критикува и санкциите, наложени на руски фирми, олигарси и високопоставени държавни служители във връзка със събитията в Украйна. „Никакви санкции не са вечни\", категоричен е той. Според него свободната търговия в по-голяма степен подпомага мира, защото създава взаимовръзки, от чието разрушаване никой няма изгода. „Народната дипломация\", общуването между туристи, артисти, професионалисти, журналисти, културният обмен никога не е секвал. Отсъствието на политическа воля и смелост винаги се компенсира от историческата и човешката близост\", посочва Радев, който не пропуска да отбележи, че е първият български президент, който посещава Русия от десетилетие. Той казва още, че отново ще покани Владимир Путин у нас – този път обаче ще направи това лично утре в Сочи.", "date": "2018.05.21", "title": "Румен Радев пред „Комерсант”: Искаме „Български поток” за директни доставки на руски газ"}
{"url": "http://standartnews.com/balgariya/radev_pred_medvedev_rusiya_e_nash_strategicheski_partnyor_v_energetikata-371810.html", "text": "Русия винаги е била стратегически партньор в енергетиката като доставчик на природен газ, нефт и ядрено гориво, като участник в поддръжката и модернизацията на енергийни съоръжения и мощности в България. Сигурността на енергийните доставки е изключително важна и за България, и за ЕС, каза президентът Румен Радев в началото на срещата си с руския премиер Дмитрий Медведев в Дома за приеми на правителството на Руската федерация в Москва. Затова се надявам и нашите правителства да преразгледат възможността за пряка доставка на газ от Русия през Черно море, каза Радев. В течение сте, че имаме възобновяване на проекта за АЕЦ \"Белене\" като тема за дискусии и решения в българското правителство и в парламента, ще бъдете запознати с хода на тези дейности, понеже това съживяване на проекта предполага и руско участие, добави Румен Радев. Нашите две държави имат едно огромно предимство - че нашите отношения не се базират само и единствено на икономически интерес. Свързани са с дълбоки исторически, духовни и културни връзки. Русия винаги е била важен търговско-икономически партньор, каза Радев. По думите  му стокообмен от 3,6 млрд. евро за изминалата година е добро число, но е далеч от предишните ни резултати и от нашите възможности, и затова е много важно да се направи преглед, да се види в какви области можем и трябва да развиваме по-динамично отношенията. Румен Радев изтъкна също като много важно да продължаваме традиционно добрите отношения в туризма, науката, образованието и културата, където имаме интензивен обмен, както и да продължи работата на междуправителствената комисия за икономическо и научно-техническо сътрудничество, която е отлагана миналата година и се чака от руска страна да бъде предложена дата, защото следващата сесия е в Москва. Радев благодари за поканата, отбелязвайки, че за българската страна тази среща е изключително важна, защото възстановява диалога между двете страни на най-високо равнище, прекъснат от много години. Той е важен за плодотворни отношения във всички останали области от взаимен интерес, каза българският президент. Той отбеляза, че срещата се провежда и в навечерието на светлия за всички българи и славяни Ден на българската просвета и култура и на славянската писменост. Благодарим за поканата ви да отбележим този важен за всички славяни празник и тук. Заедно отбелязваме още една важна годишнина - 140 години от Освобождението на България от османско иго и възстановяването на България на картата на Европа благодарение на Руско-турската освободителна война, посочи Радев. Премиерът Медведев поздрави президента Радев, който е на първото си посещение като президент в Русия. Той отбеляза, че двата народа са свързани със силни връзки на приятелство и духовна близост и в този контекст визитата на президента има особено значение. Имаме широк дневен ред, включително свързан с необходимостта от активизиране на търговско-икономическата дейност, посочи Медведев и добави, че двустранният стокообмен напоследък по-скоро е намалявал. Посещавате Русия в навечерието на Деня на славянската писменост и в годината на 140-ата годишнина от Освобождението на България от османско иго, добави Медведев, отбелязвайки, че това също има особено значение в контекста на добрите отношения между страните. Медведев изрази надежда интензивността на контактите да нараства, като се имат предвид визитата на президента, както и скорошна визита на премиера Борисов. Разчитаме, че в резултат на вашата визита ще успеем да придвижим отношенията ни на друго ниво, каза Медведев.", "date": "2018.05.21", "title": "Радев пред Медведев: Русия е наш стратегически партньор в енергетиката"}
{"url": "http://standartnews.com/balgariya/vizhte_tuk_otgovorite_na_maturite_za_7i_i_12i_klas-371818.html", "text": "Стихотворението на Никола Вапцаров \"Вяра\" се падна на матурата за зрелостниците днес. Дванадесетокласниците трябваше да пишат по темата \"Човекът и вярата\" по произведението, което е част от стихосбирката \"Моторни песни\". Стихотворение на Никола Вапцаров - \"Кино\" се падна и преди 4 години на матурата по български и език и литература за 12 клас. 7-класниците пък писаха преразказ върху романа на Бранислав Нушич „Седем хайдути и едно магаре\".", "date": "2018.05.21", "title": "ВИЖТЕ ТУК отговорите на матурите за 7-и и 12-и клас"}
{"url": "http://standartnews.com/balgariya/borisov_razporedi_da_se_izmisli_redovno_zaplashtane_v_bolnitsite_v_lovech_i_vratsa-371819.html", "text": "Министър-председателят Бойко Борисов разпореди на министрите на финансите и на здравеопазването да предложат механизъм, който да гарантира редовното изплащане на възнагражденията на лекарите и медицинския персонал в болниците във Враца и в Ловеч, въпреки наложените на лечебните заведения запори от кредиторите им. Общата сума на дължимите заплати за месеците февруари-април в МБАЛ „Хр. Ботев\" и МБАЛ „Параскев Стоянов\" са в размер на 1 873 113 лв. Това съобщиха от пресцентъра на Министерския съвет. В разговор с двамата министри премиерът посочи, че разбира техните аргументи като финансисти, но не може да допусне професионалисти, положили висококвалифициран труд, да бъдат лишени от добросъвестно изработените си заплати. Демотивирането на тези специалисти би могло да има тежки последици за здравето и живота на хората в областните центрове и в областите Враца и Ловеч, посочи Борисов. Той подчерта, че спазването на финансовата дисциплина по отношение разходването на публични средства е основен фактор за гарантирането на адекватни здравни грижи, но контролните функции не са задължение на редовия медицински персонал и той не може да бъде държан отговорен за действия или бездействия на ръководствата на болниците. Министър-председателят настоя за по-строг контрол върху законосъобразността на сключваните от лечебните заведения договори и изрази очакване, че виновните за лошото финансово състояние на болниците в Ловеч и Враца ще понесат отговорността си.", "date": "2018.05.21", "title": "Борисов разпореди да се измисли редовно заплащане в болниците в Ловеч и Враца"}
{"url": "http://standartnews.com/balgariya/tsvetanov_kato_polititsi_vazhno_e_da_se_opitvame_da_badem_polezni_obobshtenie_snimki-371828.html", "text": "Председателят на Комисията по вътрешна сигурност и обществен ред Цветан Цветанов и членове на Комисията разговаряха с министъра на вътрешните работи на Румъния Кармен Дан. Това се случи в рамките на работната визита в Румъния на българските депутати, която е по покана на Комисията по отбрана, обществен ред и национална сигурност в Камарата на представителите в Румъния. „Много е важно, че българският и румънският парламент имат толкова добре изградени връзки за сътрудничество в сферата на вътрешните работи. Радвам се, че сте тук и ще имате възможността да посетите структури, пряко свързани с работата на нашето ведомство\", заяви министър Кармен Дан. Тя поздрави българската делегация за успешното протичане на европредседателството и съобщи, че част от приоритетите на България ще бъдат продължени от Румъния по време на тяхното председателство. „Като политици важно е да се опитваме да бъдем полезни на практиците в сферата и да подпомагаме тяхната дейност чрез политическите си решения, за да гарантираме сигурността на гражданите\", посочи Цветан Цветанов. Той благодари за подкрепата на председателя на Комисията по отбрана, обществен ред и национална сигурност в Камарата на представителите в Румъния Дорел Къпрар при приемането на процедурните правила за Съвместната група за парламентарен контрол на Европол. „Ние също ще подкрепим Румъния в различните формати от сектор „Сигурност\" по време на тяхното председателство. Включително и в рамките на Залцбургския форум\", ангажира се Цветанов. По-рано председателят на Комисията по вътрешна сигурност и обществен ред Цветан Цветанов и членове на Комисията посетиха Генералния инспекторат на Гранична полиция в Румъния. Българските депутати бяха придружени от представители на Комисията по отбрана, обществен ред и национална сигурност в Камарата на представителите в Румъния, по чиято покана са на работно посещение в северната ни съседка. Членовете на Комисиите бяха посрещнати от заместник-директора на Гранична полиция Адриан Попеску.  Попеску направи обзор на дейността на Гранична полиция и обясни как се управлява работата на звеното. В рамките на работната визита бе демонстрирано наблюдение на границите в реално време и бяха представени мерките за охрана на границите. На българската делегация бе показан и оперативният център за координация на структурите на гранична полиция и механизмът за извършването на анализ за риска. На свой ред Цветан Цветанов запозна румънските си колеги с това как България охранява външните си граници, като подчерта, че границата с Турция, която се явява външна граница за целия ЕС, се охранява отлично от държавата и това го потвърждават всичките ни европейски партньори. Представителите на двете комисии се обединиха около заключението, че Румъния и България изпълняват ефективно и добросъвестно задълженията си по охрана на външната граница на ЕС, изпълнили са всички критерии и заслужават да бъдат приети като пълноправни членове на Шенгенското пространство. По време на визитата си в северната ни съседка Цветанов и колегите му посетиха и Центъра за правоприлагане за Югоизточна Европа – SELEC В рамките на своето работно посещение в Румъния председателят на Комисията по вътрешна сигурност и обществен ред Цветан Цветанов и членове на Комисията посетиха Центъра за правоприлагане за Югоизточна Европа – SELEC. Българските депутати бяха придружени от председателя на Комисията по отбрана, обществен ред и национална сигурност в Камарата на представителите в Румъния Дорел Къпрар. „Този център има важна добавена стойност в работата с редица партньори от трети държави, които не са членки на ЕС\", заяви Цветан Цветанов. По думите му центърът допринася към европейската сигурност посредством добрите си работни контакти с партньори от тези държави. Веднага след като пристигна в Букурещ Цветан Цветанов се срещна със заместник-председателя на Камарата на представителите на Румъния Кармен-Илеана Михалеску. Двамата обсъдиха двустранното сътрудничество. „Важно е след края на Българското председателство на Съвета на ЕС и по време на Румънското председателство да продължим да държим темата за нашия регион в европейския дневен ред\", подчерта Цветан Цветанов. Кармен-Илеана Михалеску посочи, че като съседи и партньори не само на европейско, но и на евроатлантическо ниво, двете страни трябва да продължат да работят активно за общите си интереси. В срещата участваха народни представители от Комисията по вътрешна сигурност и обществен ред на Народното събрание и от Комисията по отбрана, обществен ред и национална сигурност в Камарата на представителите на Румъния.", "date": "2018.05.21", "title": "Цветанов: Като политици важно е да се опитваме да бъдем полезни (ОБОБЩЕНИЕ) СНИМКИ"}
{"url": "http://standartnews.com/balgariya/komandos_ubi_politsay_zaradi_krashkashta_zhena-371832.html", "text": "Командос намушка фатално полицай заради скандал за жена. Кървавият инцидент се разиграл на улица „Болград\" в Пловдив около 1 часа след полунощ вчера. Младши сержант Ангел Желязков от 68-а бригада \"Специални сили\" наръгал няколко пъти 44-годишният полицай Добромир Лазаров. Двамата се скарали заради 32-годишната дознателка от полицията в Карлово Люба Алексова, която въртяла любов и с двамата мъже под пагон. Същата вечер дамата докарала Желязков до дома му с неговото БМВ. Там неочаквано се появил Добромир Лазаров. Съперниците се скарали и се стигнало до кървавата драма. Лазаров е бил закаран с тежки прободни рани в Шоковата зала на Спешното приемно отделение на УМБАЛ \"Свети Георги. Лекарите са направили всичко възможна да го спасят. Раните му обаче са били несъвместими с живота, уточниха от здравното заведение. Люба, заради която стана клането, преди година започнала работа в Районното полицейско управление в Карлово като всеки ден пътувала от Пловдив до там и обратно. По това време живеела с рейнджъра, който обаче често отсъствал заради мисии в чужбина. Алексова се сближила със своя колега Лазаров, който работел като полицай в Сопот. Не му казала обаче, че живее с военния. Според запознати Люба за известно време напуснала Желязков заради новата си тръпка, но после пак се върнала при военния. Предполага се, че при нощната схватка командосът е посегнал към ножа, защото не е успял да даде отпор на тежащия над 110 килограма Лазаров. В крайна сметка от няколкото удара с нож фатален се е оказал един от тях, който уцелил жертвата в сърцето. Случаят е поет от Военна полиция, тъй като Желязков е военнослужещ. Той е задържан за 72 часа, след което предстои да бъде внесено искане в съда за постоянен арест. Военно-окръжната прокуратура в Пловдив повдигна обвинение на младши сержанта за убийство, извършено по особено мъчителен начин. Ножът, с който е било извършено убийството, е бил открит на метри от мястото на сбиването, изхвърлен в кош за отпадъци. Починалият полицай е имал приятелка в Сопот, с която живеел на семейни начала поне от три години. Жената е детска учителка в забавачница в Карлово. \"Виждахме ги непрекъснато заедно, очевидно щастливи и в разбирателство\", твърдят пред \"Марица\" техни съседи в Сопот. Те изобщо не подозирали, че Добромир може да има връзка с друга. Преди това Лазаров е имал сключен брак с друга жена, от която има 5-6 годишно момиченце. Според съседи и приятели Добромир не бил скандалджия и лесно се разбирал с всички. Командосът убиец Ангел Желязков пък бил домоуправител на входа в блока на бул \"Ал. Стамболийски\", където живеел с Люба. \"Събира парите на точната дата, любезен е и винаги поздравява. Не можем да повярваме, че е способен на такова нещо. Не споделяше какво работи, едва днес научихме, че е военен. За приятелката му пък нищо не знаем, рядко сме я виждали\", твърдят комшиите пред trafficnews.bg. \"Знаем, че от четири години са тук. Ангел често отсъстваше по 5-6 дни, понякога и повече. През времето, когато е тук не сме ги чували да се карат, разправии или скандали\", коментира най-близкият съсед до Желязков – Ангел. Той добави, че с комшията си не са коментирали лични теми, а единствено проблемите на входа. Желязков е бил разследван преди 3 години за схема с наеми, твърди пък пред marica.bg дългогодишният хазяин на семейството на Люба Алексова, в чийто апартамент те са живели в продължение на няколко години. По това време Люба живеела в жилището заедно с родителите си. „През декември 2015 година получих съобщение в пощата от Военна полиция. Викаха ме на място – за разпит. Директно звъннах да ги питам, понеже и аз съм бивш военен. Те дойдоха в дома ми и ме разпитваха дали знам в апартамента, който давам под наем, да живее нелегално военнослужещ. Служителите търсиха незаконни наематели и се интересуваха дали семейство Алексови са поемали такова лице\", твърди възрастният мъж. Схемата за източване на Министерството на отбраната беше прилагана масово от военнослужещи преди няколко години. Те представяли невярни декларации за изплащани на компенсаторни суми, които сочели, че военните живеят под наем, без това да е така. Целта е да получават обезщетения. За подобна схема е бил разследван и арестуваният Ангел Желязков.", "date": "2018.05.21", "title": "Командос уби полицай заради кръшкаща жена"}
{"url": "http://standartnews.com/balgariya/turski_shofyor_opita_da_podkupi_svilengradski_politsai-371803.html", "text": "31-годишен турски гражданин е задържан за подкуп. Автопатрул от полицията в Свиленград е спрял мъжа с леката му кола \"Фолксваген\"-Голф на улица „Сан Стефано\" в града. Водачът е отказал да даде проба с „дрегер\". При отиване в полицейското управление за съставяне на акт във връзка с отказа и за издаване на медицински талон за изследване, турският водач е предложил 150 евро на полицаите инсп. Георги Колаксъзов и мл. автоконтрольор Драган Драганов, с цел да бъде пуснат. Мъжът е задържан до 24 часа по образуваното бързо производство. Съставен му е акт и му е отнето свидетелството за правоуправление.", "date": "2018.05.21", "title": "Турски шофьор опита да подкупи свиленградски полицаи"}
{"url": "http://standartnews.com/balgariya/prokuraturata_zapochva_proverka_sreshtu_tasko_ermenkov_i_signala_za_vodata-371822.html", "text": "Софийската градска прокуратура започва проверка по сигнала на ПП ГЕРБ срещу депутата от БСП Таско Ерменков заради публикацията му, че водата в София е отровна, съобщи говорителят на главния прокурор Румяна Арнаудова „Главният прокурор изпрати този сигнал за извършване на проверка на компетентната прокуратура – Софийска градска прокуратура. Доколкото в сигнала се твърди, че деянието на Таско Ерменков по публикуване на твърдение в профила си, че водата в София е отровна или заразена и затова съществува огромна опасност за живота и здравето на хората на София, сочи евентуално на престъпление по чл. 326 от Наказателния кодекс – това е за предаване по радио, телефон или друг начин, в случая чрез „Фейсбук\", на неверни повиквания за тревога\", обясни Арнаудова и уточни, че започва проверка на Софийската градска прокуратура по тези твърдения, за да се съберат данни за това извършено ли е престъпление или не. „Доколкото обаче в самия сигнал е посочено, че е възможно да е извършено и престъпление по чл. 108а, ал. 1 и това е тероризъм, в случай, че данните, които събере Софийска градска прокуратура, потвърдят това твърдение от народните представители, преписката ще се изпрати в Специализираната прокуратура, която пък е компетентна да проверява сигнали за тероризъм\", каза още Румяна Арнаудова, цитирана от Агенция \"Фокус\".", "date": "2018.05.21", "title": "Прокуратурата започва проверка срещу Таско Ерменков и сигнала за водата"}
{"url": "http://standartnews.com/balgariya/tsvetan_tsvetanov_i_komisiyata_po_vatreshna_sigurnost__na_rabotno_poseshtenie_v_rumaniya-371831.html", "text": "Членовете на парламентарната комисия по вътрешна сигурност и обществен ред, начело с председателя ѝ Цветан Цветанов, са на двудневно работно посещение в Румъния, по покана на румънската комисия и нейния председател Дорел Къпрар. Днес те проведоха съвместно заседание с Комисията по отбрана, обществен ред и национална сигурност в Камарата на представителите в Румъния. На заседанието присъства и министърът по европейски въпроси на Румъния Виктор Негреску, който направи обзор на работата в своето ведомство. Всички участващи в съвместното заседание изразиха общо мнение, че двете страни гарантираме сигурността на 3, 264 км от най-уязвимата част на външните граници на Европейския съюз и осигуряват граничен контрол на високо ниво, с което значително се допринася за европейската сигурност. По време на съвместното заседание между двете комисии бе подписана обща декларация за сътрудничество. Декларацията гласи, че ще се установи постоянен работещ механизъм между двете комисии (C2C), представляващ хоризонтално измерение на двустранното сътрудничество, което ще увеличи институционалната ефективност и ще подпомогне всяка бъдеща обща инициатива. В документа се казва, че в контекста на ротационното Председателство на Съвета на ЕС, като част от съответната Тройка, страните заедно ще допринесат за ефективната интеграция на Западните Балкани в архитектурата на сигурност на ЕС и за засилване на сътрудничеството им с европейските и евро-атлантически партньори. В декларацията пише още, че двете страни се споразумяват да комбинират механизми на парламентарна дипломация с цел да призоват европейските заинтересованите страни, в съответствие с правната рамка на ЕС, да вземат решение относно присъединяването на България и Румъния към Шенгенското пространство. По-късно през деня Цветан Цветанов проведе работна среща със заместник-председателя на Камарата на представителите на Румъния Кармен-Илеана Михалеску. Двамата обсъдиха двустранното парламентарно сътрудничество между двете държави. В срещата участваха и представители на Комисията по вътрешна сигурност и обществен ред в Народното събрание и на Комисията по отбрана, обществен ред и национална сигурност в Камарата на представителите в Румъния. Пред заместник-председателя на Камарата на представителите на Румъния Цветанов подчерта, че е важно след края на Българското председателство на Съвета на ЕС и по време на Румънското председателство да продължим да държим темата за нашия регион в европейския дневен ред. На свой ред Михалеску посочи, че като съседи и партньори не само на европейско, но и на евро-арлантическо ниво, двете страни трябва да продължат да работят активно за общите си интереси. Членовете на парламентарната комисия по вътрешна сигурност и обществен ред посетиха Центъра за правоприлагане за Югоизточна Европа – SELEC. По време на посещението председателят на комисията Цветан Цветанов заяви, че център има важна добавена стойност в работата с редица партньори от трети държави, които не са членки на ЕС. Той също така изрази мнение, че центърът допринася към европейската сигурност посредством добрите си работни контакти с партньори от тези държави. Румъния и България изпълняват ефективно и добросъвестно задълженията си по охрана на външната граница на ЕС, изпълнили са всички критерии и заслужават да бъдат приети като пълноправни членове на Шенгенското пространство. Около това мнение се обединиха членовете на Комисията по отбрана, обществен ред и национална сигурност в Камарата на представителите в Румъния по време на посещението си в Генералния инспекторат на Гранична полиция в Румъния. По време на посещението Цветанов запозна румънските си колеги с това как България охранява външните си граници и подчерта, че границата с Турция, която се явява външна граница за целия ЕС, се охранява отлично от държавата и това го потвърждават всичките ни европейски партньори. Цветанов и колегите му от парламентарната комисия разговаряха и с румънския министър на вътрешните работи Кармен Дан. По време на срещата министър Дан подчерта значимостта на добрите връзки между българския и румънския парламент в сферата на вътрешните работи.Тя поздрави страната ни за успешното протичане на европредседателството и съобщи, че част от приоритетите на България ще бъдат продължени от Румъния по време на тяхното председателство. На свой ред Цветанов се е ангажирал България също да подкрепи Румъния в различните форуми от сектор \"Сигурност\" по време на тяхното председателство. В днешния ден Цветан Цветанов и членовете на Комисията по вътрешна сигурност и обществен ред ще посетят Генералния инспекторат на румънската Жандармерия. На 22 май от 10.30 часа е предвидено посещение в Бреговата охрана в Констанца. В 11.30 часа ще има посещение в SCOMAR - Комплексна система за наблюдение и контрол на трафика в Черно Море. Час по-късно на Цветан Цветанов и представителите на Комисията ще им бъде представен адмиралският плавателен съд на Министерство на вътрешните работи - Ștefan cel Mare. В 16.30 часа е насрочено посещение и в Доброгеа – Инспекторат за спешни случаи, окръг Констанца.", "date": "2018.05.21", "title": "Цветан Цветанов и Комисията по вътрешна сигурност - на работно посещение в Румъния"}
{"url": "http://standartnews.com/balgariya/nad_112_hil_uchenitsi_se_yaviha_na_izpit_po_literatura-371807.html", "text": "Над 112 хил. ученици се явиха на изпит по български език и литература днес. Над 55 хиляди зрелостници се явиха на задължителната матура. Учениците от VII и XII се явяват на изпит по български език Днес се провежда и националното външно оценяване за над 57 хиляди седмокласници. Този изпит е вход за гимназиите. Изпитът на зрелостниците започна в 8 часа в 650 училища, а за сигурността и реда следяха 10 100 квестори. И тази година действа въведената през миналата година мярка срещу преписване – матурата да бъде разделена на няколко модула. Учениците нямат право да излиза от изпитната зала, преди да е предал работата си по съответния модул. Мярката се оказа изключително успешна миналата година и имаше сравнително по-малък брой преписвачи. По двама квестори и камера във всяка зала следят зрелостниците. За всеки има и строго определено място. В 10 започна и националното външно оценяване за седмокласниците. Отговорите на всички тестове ще бъдат публикувани по-късно днес на страницата на Министерството на образованието.", "date": "2018.05.21", "title": "Над 112 хил. ученици се явиха на изпит по литература"}
{"url": "http://standartnews.com/balgariya/varnaha_ot_zabvenie_hrama_sveti_yoan_krastitel-371815.html", "text": "След прекъсване от 70 години, за Великден 2018-а църквата на село Върбово, община Чупрене, отвори врати отново. Минало е много време от последната служба, а хората не са забравили вярата си. И наред с малцината, оцелели от тази служба до днес, много следващи поколения влязоха със спомените на предците си. В неделята на светите Мироносици след Пасха пообновената църква бе и осветена. Службата води лично видинският митрополит Даниил. Повторното освещаване на храма след толкова години забвение е свидетелство, че вярата ни е жива. Цяло чудо е да видим запазени стенописи от 17-ти век. Хората са живели трудно, но са намерили сили да запазят храма си, а днес и да го възкресят за живот отново, каза владиката след службата. Това е едно добро дело, смята и кметът на общната Ваньо Костин. Момчета от Върбово, но живеещи в София, обединени около футболния клуб „Ботев – Върбово\",  почистиха от храсти и треви терена около храма, общината осигури средства за ограда, помогнахме и с други неща за обновлението. Така извадихме за живот един храм на над 400 години. Той е наша духовна ценност, нужна на хората и днес, каза Костин. В нашия храм ми се иска отново да има кръщенета, помени, да се събираме и да общуваме, да се видим. Т.е. храмът да се превърне в обединителен център за нас, оцелелите през годините в селото, допълни кметът на Върбово Еленко Антов. А оцелелите вече са едва към 60 - 70 души. Някога Върбово е стигало до 2000 души. Храмът им е един от най-старите в епархията. Фигурира в архивите на видинската митрополия от 1600-та година. За патрон е избран „Свети Йоан Кръстител\". Има данни, че през 1652 година е изписан. Надпис вътре говори за изграждане на предверие през 1898 година – т.е. не е оставен в първоначалния си вид, а е бил дострояван и приспособяван за новите нужди. През 1927 година е обявен за народна старина, а през 1973 – за  архитектурен художествен паметник на културата. Храмът, оцелял над 4 века, има безличен външен вид. Покривът му е с плочи, вадени от близките кариери. Полувкопан е в земята, за да бъде скрит от погледа на турците. По размери е малък – 7,50 на 5,90 м. Сградата е здрава, иззидана с камък, а дебелината на стените е 90 см. По вид е еднокорабна, с полукръгла абсида и два прозореца от южната страна. Но въздействие е търсено и постигнато във вътрешното пространство. Цяло чудо е, че стенописите за запазени. Според специалистите, това е станало поради неизползването му и непаленето на свещи. Изследователи на църковното изкуство твърдят, че украсата на тази църква е една от редките творби на 17 век. Стенописите имат добро художествено и техническо изпълнение. В средата на свода  е изрисуван Христос Вседържател с 12-те образи в медалиони  на апостолите. Наред със сцени от живота на Христос, има и сцени от живота на свети Димитър, свети Георги, ликовете на Архангел Михаил и Константин и Елена. Влезлите в храма с интерес разглеждат  4-те сцени  над вратата – „Възнесението на Христос\", „Покрепение\", „Успение\" и „Опретение\". На юг между двата прозореца е  образът на патрона свети Йоан Кръстител. Кръстителят е изобразен в единствената в българската иконография поза. В първата част той е малко момче с нимб на главата, което броди из пустинята, водено от ангел. Друг ангел подтиква вече възрастния Йоан. Според голямата изследователка на  късносредновековното и възрожденско изкуство Иванка Гергова, подобни сцени има в църквата на село Железна, община Чипровци и във „Въведение  Богородично\" в Ниш, Сърбия. Това може да говори за изписване от едни и същи художници. Интересен е и образът в абсидата на Богородица Ширая Небес – вдигнала двете си ръце за поздрав, а Христос е по средата. Такъв образ на Божията майка е  рядък, имало го и в храм в Париж, твърдят познавачите на църковното ни изкуство. Иконостасът на храма е дърворезбован, което говори за по-късната му направа. Това трябва да е станало през 19-те век. Но иконите по него ги няма – откраднати са. Оцеляла е само една – на света Богородица, рисувана от Витан Николов от тревненската художествена школа през 1889 година. Близо до църквата е открит и надгробен надпис  от 1797 година. Храмът във Върбово е един от най-ценните в епархията, твърдят от видинската митрополия. Той има всички данни да се превърне в дестинация на религиозния туризъм. Преди години членовете на футболното сдружение „Ботев – Върбово\" със собствени средства и доброволен труд издигнали и  8-метров метален кръст, за да има къде да се събират хората на големите християнски празници. Тази година пак се събират на 26 май, когато е съборът на селото. Само че сега имат и храма си - в него пак ще има служба, а вярващите ще запалят свещ в памет на предците си и за здраве и благоденствие на живите. Такава възможност прави от селския събор истински празник – на вярата, общуването и продължението на малкото, но все още съществуащо и обичано родно село.", "date": "2018.05.21", "title": "Върнаха от забвение храма „Свети Йоан Кръстител\""}
{"url": "http://standartnews.com/balgariya/uchenitsi_pitat_deputati_kak_se_vliza_v_parlamenta-371825.html", "text": "Младши посланици на Европейския парламент от град Гоце Делчев посетиха Народното събрание, по покана на българският евродепутат Ева Майдел (ГЕРБ/ЕНП). „Щастлива съм, че в България има толкова будни млади хора, които знаят за Европа и се интересуват от нейното бъдеще\", сподели Ева Майдел по време на дискусията. Възпитаниците на ПМГ \"Яне Сандански\" разговаряха с председателя на НС Цвета Караянчева, депутатите Евгения Ангелова Радостин Танев, Станислава Стоянова и Даниела Савеклиева, които разказаха любопитни подробности за предизвикателствата по пътя си към Народно събрание. Младежите зададоха множество въпроси и се запознаха отблизо с работата на народните представители, начините на взимане на решения и ролята на Европейския Парламент. Акцент на дискусията бе как да направим така, че повече млади високообразовани българи да се връщат и реализират в България. „Наблюдаваме, че все повече млади специалисти се връщат и създават страхотни проекти тук, не защото не са се справили в чужбина, а защото искат да променят нещо към по-добро. България има нужда от своите млади таланти, а в същото време предлага всички предпоставки младите креативни хора, получили образованието си в чужбина, да се развиват именно тук и да са доволни от своя избор\", коментира още българският евродепутат Ева Майдел. По-рано вчера тя участва в откриването на кампанията „Национална библиотечна седмица\", която се провежда между 14-19 май 2018г. „54% от работодателите изпитват затруднения при намирането на хора с правилните умения\", заяви Майдел. На събитието бе коментирана ролята на библиотеките в подкрепа на образованието през целия живот и развитие на дигиталните умения.", "date": "2018.05.21", "title": "Ученици питат депутати как се влиза в парламента"}
{"url": "http://standartnews.com/balgariya/slantse_i_dazhd-371770.html", "text": "Слънце и дъжд ще се редуват и днес, показва прогнозата на НИМХ. Минималните температури сутринта ще са между 10 и 16 градуса. Преди обяд в повечето райони ще бъде предимно слънчево. На места в равнините и низините ще е с ниска облачност или мъгла. След обяд и до полунащ ще се развива купесто-дъждовна облачност, но само на отделни места ще превали и прегърми. Ще духа слаб до умерен вятър от север-североизток. Максимални температури между 21 и 26 градуса, за София около 22 градуса. Атмосферното налягане е близко досредното за май, през деня слабо ще се повиши.", "date": "2018.05.21", "title": "Слънце и дъжд"}
{"url": "http://standartnews.com/balgariya/kamion_razsipa_23_tona_zehtin_na_magistralata-371802.html", "text": "Товарен автомобил катастрофира тази сутрин на магистралата и разля 2 тона зехтин, съобщават от полицията. \"Волво\"-то е било шофирано от 31-годишен хърватин. Движил се е с несъобразена скорост и с релефа на пътя. Водачът е загубил управлението и се е ударил в дясно в мантинелата. Еластичната ограда е разрушена, а на пътя са се разлели 23 тона зехтин. От полицията съобщават и за 7-годишно момченце, което е без опасност за живота след произшествие станало на 20 май, в Димитровград. На паркинг на улица „З.Зограф\", 18-годишна водачка на лек автомобил \"Алфа Ромео\" при потегляне от паркинга е блъснала изскочилото от дясно на ляво по посока на движението дете. Момчето е с натъртване на гърба прегледано и освободено за домашно лечение. Съставен акт.", "date": "2018.05.21", "title": "Камион разсипа 23 тона зехтин на магистралата"}
{"url": "http://standartnews.com/balgariya/angel_kunchev_nyama_problem_s_vodata_v_sofiya_vodata_tuk_e_naychista_v_evropa-371793.html", "text": "Категорично няма замърсяване на водата в София. Имаме 72 точки, от които всекидневно взимаме проби. В петък, когато бяхме сезирани за слуховете, направихме извънредни проверки, включващи над 500 показателя. Пробите бяха отрицателни. Това каза Станислав Станев, директор \"Експлоатация и поддръжка\" в \"Софийска вода\" в ефира на БТВ. „Аз не знам друг продукт, който да търпи такава жестока форма на контрол най-вече в столицата. Подразни ме фактът, че се хвърля сянка върху един продукт, който се използва от толкова много хора. За разлика от другите показатели на околната среда, водата в София е най-чиста в Европа\", това заяви главният държавен здравен инспектор д-р Ангел Кунчев. „Това, което бих апелирал всеки софиянец, който има притеснения за качеството на водата да се свърже със Софийска вода\", призова Станев. Д-р Кунчев успокои, че партията-майка вече не решава и ситуацията като с Чернобил не може да се повтори. „Живеем в глобален свят и информация не може да се скрие\", увери той. Кунчев разкри, че е бил подразнен от факта, че информацията е дошла не от случаен човек, а от депутат. „Анализираме ежедневно водата, ако има някаква индикация за качеството, разбираме веднага. Язовирите на София са строго охранявани и е много сложна хипотезата за изпускане на химикали\", уточни Станев. „При качеството на софийската вода, да кажеш, че водата е отровна и да изплашиш хората, е отвратително. Този слух е изключително вреден и злонамерен\", подчерта д-р Кунчев. ", "date": "2018.05.21", "title": "Ангел Кунчев: Няма проблем с водата в София! Водата тук е най-чиста в Европа"}
{"url": "http://standartnews.com/balgariya/andrey_novakov_paketat_makron_e_neizpalnim_nepriemliv_i_nenuzhen-371795.html", "text": "„Пакетът на трите „НЕ\" – така евродепутатът от ЕНП/ГЕРБ Андрей Новаков определи пред камерата на bTV пакета от промени в европейското законодателство, насочени към международните шофьори. Става дума за нови изисквания за часовете на труд и заплащането на превозвачите, като браншът в източноевропейските страни заподозря опит на конкурентите им от богатите страни да ги изхвърлят от пазара. За да докаже несъстоятелността на лансирания от Еманюел Макрон пакет, Новаков пътува от Холандия до България в кабината на тир. „Аз имам чувството, че правилата са правени за делтапланеристи, които прелитат през границите, а не за Сюлейман, който прекарва по 40 тона товар през Алпите\", коментира евродепутатът. Той посочи, че изискването след 72 часа престой в дадена държава да се плащат нейните ставки, не е реалистично, защото има страни като Германия и Франция, които просто не могат да бъдат преминати за толкова време. На други места като Австрия тировете не вървят в петък, събота и неделя, което също е предпоставка да се стигне до по-дълго пребиваване. „Тези правила са направени така, че източноевропейските превозвачи да плащат повече\", подчерта Новаков. По думите му стотици километри се изминават без отбивка за хотел, няма достатъчно охраняеми паркинги, а и търсенето им създава риск от друго нарушение – прекалено дълго време, прекарано от шофьора зад волана. Според Новаков подкрепата за пакета „Макрон\" в момента отслабва, докато все повече периферни държави застават в опозиция. Въпреки това положението все още е „буквално 50:50\". Ако бъдат приети, мерките трябва да засегнат и турските тираджии, които често покриват нездравословно големи разстояния без почивка.", "date": "2018.05.21", "title": "Андрей Новаков: Пакетът „Макрон” е неизпълним, неприемлив и ненужен"}
{"url": "http://standartnews.com/balgariya/tsentarat_na_sofiya_bez_topla_voda_za_9_dni_v_zhegite-371785.html", "text": "От 20 до 29 август изцяло ще бъде спряна работата на ТЕЦ \"София\". Без топла вода ще останат клиентите от Централната градска част, стана ясно на брифинг в \"Топлофикация София\" ЕАД. Ще бъдат засегнати потребителите, които живеят в карето между ул. \"История Славянобългарска\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Фритьоф Нансен\", бул. \"Патриарх Евтимий\", както и булевардите \"Прага\", \"Пенчо Славейков\", \"Ген. Тотлебен\", ул. \"Йоаким Кърчовски\", ул. \"Дамян Груев\", района на Руски паметник, Зона Б5, Зона Б17, 18 И 19, ул. \"Опълченска\", бул. \"Княгиня Мария Луиза\", района на Сточна гара, ж.к. \"Банишора\", ж.к. „Света Троица\" и ж.к. \"Фондови жилища\". \"Топлофикация\" стартира изпълнението на утвърдената от Столичния общински съвет ремонтна и инвестиционна програма за 2018 година. През летните месеци ще се обследва топлопреносната мрежа, ще се извършват рехабилитационни и строително-монтажни дейности. Ще бъде реконструирана топлопреносната мрежа по улиците \"Граф Игнатиев\" и \"6-ти септември\".", "date": "2018.05.21", "title": "Центърът на София без топла вода за 9 дни в жегите"}
{"url": "http://standartnews.com/balgariya/parvi_zrelosten_izpit_po_balgarski_ezik_i_literatura-371799.html", "text": "Учениците от 12-и клас се явяват  днес на първия  зрелостен изпит по български език и литература . Той ще се проведе в 651 училища в над 4200 класни стаи, като в него ще участват 10 100 квестори.  Около 55 000 са учениците, които ще положат изпита. Точно в 5 часа измежду 11 милиона възможности бе изтеглен изпитният вариант, който е под №24. Какво се крие зад него, учениците ще разберат в 8 часа, когато вече са седнали зад изпитните маси. Вторият задължителен държавен зрелостен изпит по различни предмети в 12-и клас е на 23 май. В правилата за информационна сигурност, които са разпространени до всички образователни институции, в които ще има матури, е заложено видеонаблюдението в училищата. Взети са и всички  необходими мерки, така че да няма преписване. Миналата година имаше най-малко анулирани писмени работи на зрелостници на матурите в 12-и клас, тъй като бяха въведени изпитни модули. И сега се запазва времето за модулите на държавните зрелостни изпити, като природните науки и математиката са в два модула, при английския език, географията и икономиката - вторият и третият модул са с различна продължителност от всички останали предмети.", "date": "2018.05.21", "title": "Първи зрелостен изпит по български език и литература"}
{"url": "http://standartnews.com/balgariya/boyko_borisov_i_korneliya_ninova_se_sadyat_vzaimno-371798.html", "text": "Продължава делото, в което премиерът Бойко Борисов съди лидера на БСП Корнелия Нинова, а тя пък – него. Двамата дълбоко се обидили от определения, които са дали един за друг в интервюта. На последното заседание в края на ноември 2017-а година, спорещите страни отказаха да се спогодят. Така делото тръгна по надлежния ред. Пръв граждански иск за обида внесе министър-председателят. Поводът – реплика на лидера на БСП по негов адрес в интервю, която гласи: \"Крадецът вика: дръжте крадеца\". Борисов претендира за обезщетение в размер на 26 000 лева. От своя страна Нинова е завела 3 насрещни иска срещу премиера заради негови изказвания, че била активист на СДС и определението \"Госпожа лъжа\". Тя настоява за обезщетение в размер на 30 100 лева. В крайна сметка, докладчикът по делото е преценил, че най-подходящият вариант за решаване на спора е съвместното разглеждане на исковите молби. Според защитата на Бойко Борисов, с изказването си Корнелия Нинова е накърнила честта и достойнството на премиера. И е нужно да се наложи нов начин на политическо говорене между управляващите и опозицията. Любопитното в този процес е, че всеки изход е възможен – Борисов да осъди Нинова или пък тя него. Другите варианти са и двамата да бъдат оправдани или пък признати за виновни.", "date": "2018.05.21", "title": "Бойко Борисов и Корнелия Нинова се съдят взаимно"}
{"url": "http://standartnews.com/balgariya/evropredsedatelstvoto_s_den_na_otvorenite_vrati-371800.html", "text": "Ден на отворените врати се провежда в НДК след срещата на върха Европейски съюз – Западни Балкани. Заради българското европредседателство от Националния дворец на културата дават възможност на всеки желаещ да седне в стола на канцлера Ангела Меркел и да се снима с табелката с името на френския президент Еманюел Макрон. Посетителите ще мога да се разходят из залите на НДК и да застанат зад трибунките, където лидерите се изказваха по време на срещата на върха. „Лидерите бяха много отворени. Бяха се отдали на атмосферата, нямаха някакви специални пртенции\", каза пред камерата на bTV ресорният министър Лиляна Павлова. По думите й от протокола на Европейския съвет са взели решението балканските лидери да бъдат сложени между европейските по време на срещата. Конгресният център ще е отворен за посетители до 16 часа.", "date": "2018.05.21", "title": "Европредседателството с Ден на отворените врати"}
{"url": "http://standartnews.com/balgariya/tsarkvata_pochita_svetite_ravnoapostoli_konstantin_i_elena-371794.html", "text": "Църквата почита днес Светите равноапостоли Константин и Елена. Църковният празник е в памет на император Константин и на неговата майка Елена. През 313 г. Константин издава Миланския едикт, с който въвежда християнството като официална религия във Византия. Самият той приема християнската вяра в края на живота си. Царица Елена отива на поклонение по местата, където е живял Христос, построява няколко манастира и открива кръста, на който е бил разпнат Исус. Това събитие се смята за най-важното в историята на християнската църква и затова император Константин и майка му Елена са канонизирани за светци. Според народните вярвания на днешния ден строго е забранена всякаква полска работа. Селските стопани свързват празника с предпазването на реколтата от градушка. Това е денят на игрите върху огън – нестинарството, запазени и досега в някои райони на Странджа. Имен ден празнуват Константин, Костадин, Костадинка, Елена, Еленко, Елка.", "date": "2018.05.21", "title": "Църквата почита Светите равноапостоли Константин и Елена"}
{"url": "http://standartnews.com/balgariya/zhena_ot_silistra_okachi_torbichka_s_5500_leva_na_portata_na_doma_si-371801.html", "text": "74-годишна жена от Силистра е станала жертва на телефонна измама. На 19 май в областния град тя се доверила на телефонно обаждане, че полицията се нуждае от помощта й за залавяне на измамници и окачила торбичка с 5500 лв. на портата на дома си. По случая е образувано досъдебно производство. От полицията отново призовават: \"Не давайте пари на непознати! Не съществува практика полицията да иска пари от гражданите за изпълнение на служебните си задачи. Имайте предвид, че всяко телефонно обаждане с искане на пари под различни предлози е измама! Не се доверявайте, свържете се с близките си или сигнализирайте на тел.112.\"", "date": "2018.05.21", "title": "Жена от Силистра окачи торбичка с 5500 лева на портата на дома си"}
