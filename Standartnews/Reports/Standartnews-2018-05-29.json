{"url": "http://standartnews.com/svyat/koka_kola_probiva_v_yaponiya_s_alkoholna_napitka-372050.html", "text": "„Coca-Cola\" пусна първата си алкохолна напитка в Япония - газирана, с лек цитрусов аромат и алкохолна нотка. Тя е от типа на поп-алкохолните леки питиета \"chuhai\", които се радват на нарастваща популярност сред младите дами. „Въпреки че американската компания е влязла в алкохолния бизнес още през 70-те години на миналия век, експериментът в Япония е \"уникален\" в 125-годишната история на компанията\", каза президентът на \"Кока-Кола Япония\" Хорхе Гардуно. Три нови напитки \"Lemon-Do\", съдържащи 3, 5 и 7 % алкохол, ще бъдат пуснати на пазара в южния японски район Кюшу. 350-милилитровата кутия ще струва 150 йени (1,40 долара). \"Това е пилотен проект в региона, в който има доста голям пазар на продуктите ни\", заяви Масаки Ийда, представител на японския филиал на „Coca-Cola\". Той отказа да разкрие точните съставки на напитката, тъй като рецептата е строго пазена тайна. Производителите на продуктите Coca-Cola са стигнали до тази идея при посещението си в известната японска верига заведения \"Izakaya\", където открили, че напитките с аромат на лимон са много популярни. Напитките \"chuhai\", които съдържат водка или дестилират, наречен \"shochu\", се предлагат в различни аромати като грозде, ягоди, киви и бял праскова. Процентът на алкохола в тях варира между 3 и 9 % и са много популярни сред младите консуматори, особено жените. „Coca-Cola\" се сблъсква с все повече конкуренция на пазара, където доминират японските компании „Suntory\", „Kirin\" и „Asahi\". Президентът на компанията заяви, че няма планове за стартиране на \"Lemon-Do\" извън страната. Ходът обаче се разглежда като част от по-широка кампания за промяна на съдържанието на напитката след зачестилите акции за здравето на потребителите в САЩ и други развити пазари, които все повече отричат сладките напитки и диетичните им заместители.", "date": "2018.05.28", "title": "\"Кока Кола\" пробива в Япония с алкохолна напитка"}
{"url": "http://standartnews.com/kultura/boyan_radev_pokazva_portreti_ot_zlatyu_v_dvoretsa-372056.html", "text": "Националната галерия в четвъртък открива поредна уникална изложба - Боян Радев представя портрети от Златю Бояджиев. Експозицията е част от богатата сбирка с родно изкуство на прочутия колекционер и меценат. Портретът присъства активно в творчеството на великия художник още от началото на кариерата му през 30-те години. Първите му модели са близките от семейството и приятелите, чиито образи оживяват върху платното с несвойствена за млад автор категоричност и зрялост. От това време са подредените тук „Дамски портрет\" от  1932-а и „Портрет на майката на художника\" от  1936-а: ярък пример за качествата му на живописец, но и на психолог, който умее да улови точно характера и състоянието на своя модел. Тези работи са типични като пластичен език за ранното творчество на Златю Бояджиев, характеризиращо се с изразителен рисунък и  цялостно графично звучене. \"Различни като подход в изпълнението са групата портрети, рисувани след 1951-а, когато художникът, след получения инсулт и парализата на дясната ръка, започва да рисува с лявата. Почеркът му става различен с експресивно положени къси мазки в чист цвят и със специфична динамика на четката, постигаща сложна живописна тъкан. В поредицата творби от тази голяма група се причисляват и тук експонираните портрети на Васил Стоилов, Христо Нейков, Мария Столарова, Богомил Райнов, Катя Паскалева и на други известни или непознати персонажи. В портретите от пръв поглед грабва безпогрешното „хващане\" на характера и онова присъщо за Златю Бояджиев красноречие в изначалния лаконизъм на изразните средства. Усещаме топлото приятелско отношение на художника към модела и се забавляваме с начина, по който той е интерпретиран\", пише Анелия Николаева. Изключителен като внушение е неизвестният за публиката портрет на Златю Бояджиев, рисуван от неговия приятел, големия живописец  Давид Перец.", "date": "2018.05.28", "title": "Боян Радев показва портрети от Златю в Двореца"}
{"url": "http://standartnews.com/svyat/za_23_mesetsa_azerbaydzhan_svarshi_rabota_ravna_na_vek-372036.html", "text": "В началото на миналия век, в трудна епоха на историята – по време на рухването на империята, колониалния и деспотичния режим, в условията на победа на националните движения за независимост, в края на Първата световна война се създава Азербайджанската демократична република (АДР) – първата република в ислямския Изток, основана на демократичните и общочовешките ценности. Създадена 28 май 1918 г. като логически резултат на многовековно социално-икономическо, обществено-политическо и културно развитие Азербайджанската демократична република просъществува кратко време, само 23 месеца, но извърши дейността равна на век, измина много славен и труден път, бързо се разпадна, но с това положи основа на вечните ценности. Точно преди 100 години на този ден с приемането на Декларацията за независимост АДР става истински феномен на ислямския Изток. За кратко време тя успява да създаде своя парламент, правителство, армия, митница и правоохранителни органи, има своя държавна символика, АДР става образец на демократична, светска и унитарна държава, която притежава всички граждански права. В Декларацията за независимост са заложени като власт принадлежи на народа, граждански и политически права на граждани, условия за свободно развитие на всички народи и на всеки по отделно независимо от неговата национална, религиозна, социална принадлежност и пола, и най-после принцип на разделение на властите като основа на държавната дейност и избирателно право на всички народи, живеещи на територията на страната. На 30 май 1918 г. АДР информира основните световни политически центрове за провъзгласяване на независимостта си посредством радио и телеграф, и става първа държава на ислямския Изток и в тюркския свят, която предоставя на жените избирателно право. Тази демократична република е значително по-напред от времето си. По онова време не само на ислямския Изток, но и в повечето от развитите европейски държави още не са окончателно формирани демократичния парламент и други държавни институции, докато в АДР още тогава парламентът е многопартиен, проведени са 155 заседания, приети са 230 закона, регулиращи важни за страната области. На първо място в основната дейност на АДР е да постигне признаването на независимостта на Азербайджан от държавите по света и да установи отношенията си със съседните държави. С цел всички спорни въпроси и разногласия между Южнокавказките републики да се разрешат по мирен начин АДР предлага на правителствата на Грузия и Армения да се проведе съвещание с участие на представителите на трите републики. С тази цел през ноември 1918 г. в Тбилиси се свиква конференция, но поради това, че представителят на арменското правителство не идва, конференцията не се състои. Представителите на АДР участват в Истанбулската конференция, която се провежда през 1918 г., наред с България, Германия, Австро-Унгария, Османската империя и Кавказките държави. Освен това официално открит на 7 декември 1918 г. парламентът на АДР взема решение за участието на специална делегация, надарена с широки правомощия, начело с председателя на парламента А. М.Топчубашов в Парижката мирна конференция. В резултат на това на 11 януари 1920 г. АДР де-факто се признава от Върховния съвет на съюзническите държави и в Баку започват своята дейност консулствата на Белгия, Швейцария, Холандия, Чехия, Словакия, Финландия и други държави. САЩ, Англия, Франция и Италия започват да разширяват икономическите отношения с Азербайджан, в средата на месец април 1920 г. АДР приема закон за на Великобритания, Франция, Италия, САЩ, Швеция, Полша, Латвия, Литва, Естония, Финландия, Украйна, Румъния, Германия и Русия. След като АДР получи власт на територията на страната, масовите убийства, извършвани от болшевишко-дашнакските сили, се предотвратяват. Решенията,  взети от АДР по време на 23-месечното си съществуване, имат голям принос в развитието на демокрация, наука и култура в региона. Основното задължение на тази държава е развитие на просвещението, особено създаването на висши учебни заведения. През 1919 г. са открити Бакинския държавен университет, състоящ от четири факултета (историко-филологически, физико-математически, юридически и медицински) и Педагогическия институт, в който тогава се подготвят преподаватели-мъже, а Азербайджанското отделение на Закавказката учителска семинария се премества от грузинския град Гори в Газахския регион. През този период в университета се обучават 1094 студента, в това число са 217 свободни слушатели. Парламентът взема решение за изпращане за сметка на държавата за обучение в различни висши училища в чужбина на 100 азербайджански младежа. Благодарение на предприетите от правителството на АДР действия само през 1919 г. в столицата и в регионите се откриват 700 училища, количеството на учениците се наброява 48 хил. 780 души. Започват се подготовителни работи за национализация на училища, както и подготовка за преминаване към латиница. През 1919 г. парламентът на АДР взема решение за свободата на печата и издателство, с което е обявено откриването на печатници и учреждения, занимаващи се с литография и други подобни институции и е провъзгласена свободата на публикуването и продаването на печатни издания. С разпореждане на правителството от 9 ноември 1918 г. е ликвидиран контрол на държавата върху СМИ. По време на АДР са на азербайджански, руски, грузински, иврит, полски, персийски език. Свободата на словото, печата и съвестта в АДР е осигурена на много високо ниво. Ярък пример за това е отразяващият се в съвременната епоха възглас \"Свобода на езика, свобода на перото\" на адресирания до посланика на АДР в Украйна и Османската империя Юсиф Везир Чемензименли въпрос \"Какво му трябва на писателя днес?\". Функциониращата в момента Азербайджанска държавна телеграфна агенция (АзерТАдж) е създадена през 1920 г. от АДР и е спомен именно за онази епоха. По време на АДР литературата, театрът и музиката, изобразителното изкуство и архитектура преживяват период на възраждане. Започналата през 1873 г. история на театъра в Азербайджан в периода на АДР получава статус на държавен театър. Играещите пред зрителите с богат репертоар азербайджански актьори започват да гастролират и отвъд границите на страната, а творческата интелигенция се занимава с театрална критика и пише статии относно проблемите на развитието на театралното изкуство. Наред с посоченото в един много ограничен отрязък от времето Държавната банка, пуска в обръщение национална валута и издава пощенски марки, приема ордени и медали, създава 40-хилядна регулярна армия. На 28 април 1920 г. просъществувала кратко време АДР е подложена на военна инвазия от страна на Червената армия и Азербайджан прекратява съществуването си като независима държава в системата на международните отношения. 28 май – датата на провъзгласяването на АДР, влязла в история като първа правова, светска и демократична държава на ислямския Изток, с чувство на гордост се отбелязва днес в Азербайджан като национален празник – Ден на републиката.", "date": "2018.05.28", "title": "За 23 месеца Азербайджан свърши работа, равна на век"}
{"url": "http://standartnews.com/svyat/zemetresenie_s_magnitud_57_v_severoiztochen_kitay-372034.html", "text": "Умерено земетресение е регистрирано тази сутрин в Североизточен Китай, но не се съобщава за пострадали или за щети, предаде Асошейтед прес. Земетресението с магнитуд 5,7 е станало близо до град Сънюан в провинция Цзилин, на дълбочина 13 км. Според американския геофизичен институт трусът е с магнитуд 5,1 и огнище на дълбочина 10 км. Земетресението станало малко преди 2 часа през нощта. Агенция Синхуа предаде, че електроподаването не е засегнато, но има известни проблеми с мобилните комуникации.", "date": "2018.05.28", "title": "Земетресение с магнитуд 5,7 в Североизточен Китай"}
{"url": "http://standartnews.com/svyat/velikobritaniya_planira_tayno_ostavane_v_es-372043.html", "text": "Британските евроскептици се опасяват, че правителството в Лондон тайно планира да остане в Европейския съюз, пише вестник \"Телеграф\". За това се заговори, когато бе обявено, че то е разпределило стотици хиляди паунди за изборите за Европейски парламент (ЕП) през 2019 г. Според британския вестник, това са 829 000 паунда за избирателни дейности. Избирателната комисия обясни, че тези средства са разпределени \"като предпазна мярка, която би могла да изпълни своите функции, в случай, че тези избори все още се провеждат в страната, което е малко вероятно\". Изборите за ЕП трябва да се проведат между 23 и 26 юни следващата година, а Великобритания трябва да напусне ЕС почти два месеца по-рано - на 29 март.", "date": "2018.05.28", "title": "Великобритания планира тайно оставане в ЕС"}
{"url": "http://standartnews.com/svyat/putin_predlozhi_na_evropa_da_se_osvobodi_ot_amerika_ot_atlanticheskata_kaishka-372022.html", "text": "Темата за националния суверенитет стана ключова в хода на дискусиите на международния икономически форум в Санкт Петербург. Президентът на Франция Еманюел Макрон така горещо убеждаваше всички, че неговата страна има истински суверенитет, че Владимир Путин не издържа и в отговор направи изключително щедро предложение на Европа, пише в материал електронното издание на руския вестник „Взгляд\", цитиран и представен от Агенция Фокус. В него пише още: \"Участието на различни световни лидери в заседанията на Петербургския международен икономически форум отдавна стана традиция, но този път заедно с Путин на сцената присъстваха едновременно няколко знакови персони. И ако за участието на Макрон и премиера на Япония Шиндзо Абе се знаеше много преди откриването на форума, то участието на заместник-председателя на Китай Ван Цишан бе анонсирано само преди една седмица. Изглежда, самият Си Дзинпин е командировал своята „дясна ръка\", за да направи поредна демонстрация на значението, което отдава на „привилегированото стратегическо партньорство\" между двете страни. Това вече бе показано в началото на миналия месец, когато министърът на отбраната на Китай в Москва специално акцентира върху това, че с първата си задгранична визита иска да демонстрира на американците тесните връзки между въоръжените сили на Китай и Русия. Появяването на Ван сред участниците във форума придаде на разположението на силите на сцената завършен характер – Русия, Китай, Франция и Япония. А там беше и директорът на МВФ (Международния валутен фонд) – като представител на глобалните структури. По този начин Владимир Путин се оказа заедно с представител на Европейския съюз (Франция), ключовата страна от Западния блок в Азия (Япония) и стратегическия партньор на Русия – Китай. Отчитайки, че дискусията с участието на лидерите по традиция бе моделирана от американски журналист се получи своеобразно заседание на клуба на „великите държави\". Отчитайки и това, че през последната седмица Русия бе посетена и от премиерите на Индия и Германия, на практика се получава пълна картина. Нямаше ги само англо-саксонците. Но конфликтът с Великобритания на фона на „делото Скрипал\" стигна до стадий на открита враждебност, а президентът Тръмп на практика е лишен от свобода на действията по руско направление. Независимо че именно неговите действия по други теми от международния дневен ред през последните дни бяха най-обсъждани. Разваляне на сделката с Иран, пренасяне на посолството на САЩ в Ерусалим и отказ от срещата с лидера на Северна Корея – за половин месец Тръмп се разписа едва ли не в целия списък от най-болезнените въпроси на международния живот. Вашингтон залага на изостряне едновременно по цялото геополитическо поле – повишавайки залога с надежда да получи отстъпки и да подобри своите позиции. Да, хегемонът има голяма нужда да формулира по-изгодни за себе си условия в световната търговия и в това няма никакъв парадокс. САЩ остават свръхдържава във военен и финансов план, но самата американска държава не получава толкова голяма изгода от това. Нещо повече – през последните десетилетия върви деиндустриализация на Америка и амортизиране на нейната инфраструктура. И за да подобри външнотърговския си баланс и да върне производството в САЩ, Тръмп е готов да направи всичко. Т.е. да използва наличните в Америка военно-финансови и геополитически предимства за изостряне на международната ситуация с последващо добиване на търговски отстъпки от всички ключови партньори и противници. Тази игра е опасна, но именно така патриотът Тръмп иска „да направи Америка отново велика\". Към това, ако не се направи нищо, перспективите на САЩ няма да станат по-розови: предишния модел на съществуване на страната като световен хегемон така или иначе се е изчерпал и нейният залез и така се случваше пред нашите очи. В тази ситуация предупреждението на Путин на форума не изглежда преувеличение: „Излизането на една от страните по договора от правовото поле, сриването на договорките винаги означава съществен риск и трудности. Това е аксиома от деловата практика... В глобален мащаб такова поведение на държавите – особено центровете на сила – води към най-негативни, ако не разрушителни, последствия. Пренебрежението на съществуващите норми и загубата на взаимно доверие могат да предизвикат непредсказуемост, турбилентност и колосални промени. Подобно стечение на факторите може да доведе до системна криза, с каквато светът още не се е сблъсквал\". Путин знае много добре за какво говори. Отговаряйки на въпрос за санкциите, с които САЩ плашат участниците в иранската сделка, президентът цитира самия себе си: Винаги съм го казвал, смятам това за непродуктивно и вредно. И нашите експети тук си спомнят и на Запад също помнят, моето изказване, да кажем, в Мюнхен през 2007 година, когато говорих за недопустимостта на придаването на екстериториален характер на правовите норми на една държава, в този случай – Съединените щати. Тогава много хора в САЩ и Европа ми се разсърдиха. Но аз предупреждавах именно за това, а ето сега, моля, това разцъфва. Бъдете любезни, моля ви, яжте, каквото ви е сипано!\" Никой не изпитва радост от сбъдването на пророчествата на Путин. Просто той участва отдавна в голямата игра и затова може да наблюдава процесите в динамика: Именно това разрушава съществуващия световен ред. Ние сме длъжни все пак да се договорим и с нашите американски партньори за някакви единни правила на поведения. Това е много важно, защото, каквато е и темата на нашите днешни дискусии – трябва да се изгради доверие. Или го има, или го няма и ако го няма, то тогава няма да се получи нищо хубаво\". Това бе отговорът на Путин най-вече към Еманюел Макрон. Политическата основа на новия френски президент се базира на много нестабилна основа. Алтантист, който иска да играе новия Дьо Гол, без да има нито качествата на генерала, нито тази Франция, която е способна дори отчасти да отстоява своето. Най-използваната дума в речта на Макрон беше „суверенитет\" – и беше ясно, че по този начин той убеждава Путин, французите и целия свят, че Франция действително го има и той, Макрон, ще го укрепи още повече. Искам да изградя суверенен фундамент. Искам всички нови световни правила да се изпълняват, а за това е нужен суверенитет... Неможем да се доверяваме един на друг, ако не вярваш и не уважаваш самия себе си. Ако не се уважаваш, то никой няма да те уважава. Трябва да се бориш за спазването на суверенитета. Искам да се уважаваме, за да няма никакви намеси\". Путин изслуша внимателно разсъжденията на Макрон за суверенитета и недопустимостта на американските санкции, но на няколко пъти все пак не успя да се удържи. Например, той припомни за глобите, които по-рано бяха платени от френските банки по решение на американските съдилища. И направи главната фраза на този ден: Еманюел каза, че Европа и САЩ имат взаимни задължения: Европа зависи от Съединените щати в сферата на сигурността. Но няма нужда да съжалявате по този въпрос – ние ще ви помогнем. Ще обезпечим сигурността. И, във всеки случай, ще направим каквото зависи от нас, за да няма никакви заплахи\". Френският президент не пропусна тези думи. Той започна да уверява, че не се страхува от нищо, „защото Франция има армия, която и сама може да защитава страната\": Но аз имам определени задължения спрямо други европейски съюзници и си мисля, че тази архитектура на европейската сигурност е наше задължение\" Този разговор даже не е на различни езици, а на различни нива на мислене. Путин фактически предложи на Европа да се освободи от Америка, от атлантическата каишка, ако тя действително иска да си върне реалния суверенитет. Не този, за който толкова много говори Макрон в своята реч, а истински. Разбира се, пред Путин седеше не Шарл и дори не Марин – но, въпреки това, руският президент каза това, което каза и съвсем не, защото искаше да поласкае парижкия си гост. Просто сега ще има повод да напомни на поредния президент на Франция – ние ви предлагахме\".", "date": "2018.05.28", "title": "Путин предложи на Европа да се освободи от Америка, от атлантическата каишка"}
{"url": "http://standartnews.com/svyat/bryuksel_zabranyava_plastmasovite_pribori_za_hranene-372045.html", "text": "Европейската комисия предложи днес забрана в рамките на ЕС на редица пластмасови продукти за еднократна употреба, след които сламки, прибори за хранене, клечки за уши, като същевременно настоя повечето пластмасови бутилки да се събират до 2025 г. Серията от предложения са част от стремежа на ЕС да намали пластмасовите отпадъци, които вече започнаха да се появяват в хранителната верига. „Пластмасовите отпадъци несъмнено са голям проблем и европейците трябва да действат заедно, за да се справят с него, защото в крайна сметка тези отпадъци попадат във въздуха, който дишаме, и в нашата почва, океани и храна\", заяви първият зам.-председател на ЕК Франс Тимерманс, който отговаря за устойчивото развитие. Предложената директива настоява за забрана на пластмасовите клечки за уши, прибори за хранене, коктейлни бъркалки и сламки, пръчки за балони, но не посочва крайна дата. Тези продукти вече трябва да бъдат направени от устойчиви материали, настоява планът, който трябва да бъде одобрен от 28-те членки на Съюза, за да влезе в сила. Той предвижда още страните в ЕС да ограничат използването на пластмасови кутии за храна и чаши за питиета, като стимулират алтернативи за продажба или предприемат мерки да не са безплатни. Предложението предвижда още принос на производителите на пластмасови изделия към цената за управление на отпадъците и настоява за стимули при разработка на по-малко замърсяващи алтернативи. Предлага се, например, производителите на пластмасови риболовни принадлежности да покриват разходи за събиране на отпадъци в пристанища. Планът предвижда, че страните-членки трябва да събират 90% от пластмасовите бутилки за питиета до 2025 г. чрез система за рефинансиране при предаване. Той изисква от производителите по-ясни означения за продуктите им, за да бъдат информирани потребителите колко боклук отделят. Предложенията, плюс едно направено през януари, което изисква всички пластмасови опаковки да се преработват до 2030 г., идва след решението на Китай да забрани вноса на отпадъчни продукти за рециклиране. ЕС изнася сега около половината от събраните и сортирани пластмаси, като 85% от тях отиват в Китай.", "date": "2018.05.28", "title": "Брюксел забранява пластмасовите прибори за хранене"}
{"url": "http://standartnews.com/biznes/new_bloom_winery_specheli_dve_golemi_otlichiya_ot_konkurs_v_kitay-372053.html", "text": "Българските розе вина получиха поредното си световно признание. Резултатите от световния конкурс Mondial de Bruxelles показват, че от общо 44 медала за страната ни, 10 са за категорията розе вина. От тях две златни отличия спечели New Bloom Winery– за розетата в сериите PIXEL и New Bloom. Винарната от Съединение донесе и други три сребърни за червените вина New Bloom от сортовете Регент и от Дорнфелдер и за Face-to-face (F2F) розе. Розето PIXELS е от сорта Гренаш, реколта 2017, а New Bloom – купаж от Каберне Совиньон, Каберне Фран и Сира, реколта 2016. Категорията на розе вината в световен мащаб бележи сериозен ръст. Розовото вино става все по-популярно както сред мъжете, така и сред жените и позволява консумация през всеки сезон на годината, отчитат експертите. Подобни са тенденциите и на българския пазар. Успехът на българските вина в тази категория показва, че родните изби са на прав път и работят спрямо международните тенденции и стандарти. Вината на New Bloom Winery се правят от изцяло собствени лозови масиви – 6000 дка в Тракийската низина. Винарната работи както с добре познати класически сортове Совиньон блан, Шардоне, Мерло, Каберне Совиньон, Сира, така и с малко популярни като например Дорнфелдер и Регент. Те са единствените у нас, които използват тези немски винени сортове. Производителят залага на иновациите, на особеностите на тероара и строгия контрол на всеки етап от производство – от лозовия масив до бутилирането и съхранението на бутилките - и се наложи като едно от модерните лица на българското винарство. Медалите на Concours Mondial de Bruxelles са поредното голямо отличие за продуктите на New Bloom Winery на международната винена сцена. Награденото New Bloom Розе тази година спечели Златен Ритон в категорията розови вина от по-стари реколти на Винария и сребро от Vinalies International. Другият призьор от Световното по вино - сребърният медалист Face-to-Face Розе има Ритон за розета, актуална реколта и сребро от Mundus vini 2018. Червеното вино New Bloom от сорта Регент пък получи златото на конкурса Mundus Vini в Германия. Розето PIXELS е със злато от Los Angelis Wine Competition.", "date": "2018.05.28", "title": "New Bloom Winery спечели две големи отличия от конкурс в Китай"}
{"url": "http://standartnews.com/biznes/nankov_obeshta_tsyala_magistrala_hemus_do_6_godini-372040.html", "text": "До началото на 2024 година автомагистрала \"Хемус\" ще бъде завършена изцяло, каза във Велико Търново министърът на регионалното развитие и благоустройството Николай Нанков. По думите му този график не е оптимистичен, а реалистичен. В рамките на изминалата година е започнало реалното строителство на деветкилометровата отсечка от Ябланица до разклона за Тетевен, очаква се отсечката да бъде приключена до година и половина, посочи той. Приключва проектирането на 52 километра между пътен възел \"Боаза\" и разклона за Ловеч и Плевен. Според новите разчети тази част от трасето ще спести между 200 и 300 милиона лева от предвидения бюджет, а пускането в експлоатация на лота се очаква през 2020 година. През август тази година ще стартира тръжната процедура на 85 километровото трасе от разклона Ловеч-Плевен до разклона за пътя Русе-Велико Търново, за да може през 2021 година да бъде реализиран и той, каза министър Нанков.", "date": "2018.05.28", "title": "Нанков обеща цяла магистрала \"Хемус\" до 6 години"}
{"url": "http://standartnews.com/lyubopitno/kak_bionse_i_dzhey_zi_otpraznuvaha_10ata_godishnina_ot_svatbata_si-372020.html", "text": "Бионсе и Джей Зи отпразнуваха своята 10-та годишнина от сватбата с частна вечеря на покрив на сграда в центъра на Лос Анджелис. Миналият месец феновете спекулираха, че двойката суперзвезди ще пусне изненадващ албум на 4 април по повод 10-годишнината от сватбата им. Те дори предположиха, че албумът може да бъде включен в турнето \"Bey and Jay On the Run II\", което ще започне на 6 юни и ще продължи до 4 октомври с 48 концерта в Северна Америка и Европа. Но вместо това Hollywood Reporter научи, че двойката е отпразнувала своята годишнина, като е резервирала целия покрив на „NoMad Hotel\" в Лос Анджелис, който всъщност е новата гореща дестинация в града. Намиращ се в „Giannini Place\" - историческа забележителност, построена през 1922 година, хотелът бързо се превръща в известен със своята италианска архитектура и вдъхновен от Средиземно море басейн на покрива. Сградата разполага и с открита камина, известна като „Orcus Mouth\", подобна на откритата в градините на Бомарцо в Италия. Двойката е наела частен сервитьор и готвач, които да приготвят и сервират храна и напитки. Не е ясно какво е било включено в менюто, но в предложенията на хотела, изготвени от многократно награждавания майстор-готвач Даниел Хъм и ресторантьорът Уил Гуидара от „Manhattan's Eleven Madison Park\", са присъствали ястия с печено пиле, бейби прасенце, черна треска и за десерт \"Мляко и мед\" (фин сладкиш със сладолед).", "date": "2018.05.28", "title": "Как Бионсе и Джей Зи отпразнуваха 10-ата годишнина от сватбата си?"}
{"url": "http://standartnews.com/svyat/evrodeputatite_shte_obsazhdat_paketa_mobilnost-372031.html", "text": "На днешната сесия на Европейския парламент в Страсбург евродепутатите ще обсъждат решението на Европейската комисия по пакета \"Мобилност\", съобщава News.bg. Пакетът \"Макрон\" ще бъде първата тема за дебати в ЕП. Промените станаха повод за национален протест на превозвачите у нас, който се състоя на 17 май, по време на Срещата на върха на лидерите на ЕС и Западните Балкани в София. Според превозвачите промените в законодателството ще доведат до масови фалити на фирми. Според тях целта е да се елиминират от пазара българските, полските, унгарските и румънските превозвачи. Сесията на ЕП започва в 18 часа българско време. Вчера, 27 май, темата коментира евродепутатът от ЕНП Андрей Новаков, който пропътува Европа в ТИР, за да \"влезе в обувките\" на превозвачите, които скочиха срещу Пакета \"Макрон\". По думите му протестът на превозвачите е основателен. Според представителя на българските граждани в парламента на ЕС мерките в Пакета \"Мобилност\" са писани от чиновник, който няма понятие какво е реалната работа на превозвачите. Новаков заяви и че не трябва да има двойни стандарти в ЕС, а Европа отдавна вече била на две скорости. Припомняме и че евродепутатът Ангел Джамбазки заяви, че се организира протест на превозвачите и в столицата на ЕС Брюксел. \"Най-важният въпрос е нахалството и наглостта на част от лобистите в определени държави, най-вече Франция, които се опитват по един антиевропейски начин да създават евроскептицизъм. Те разглобяват ЕС. Опитват се да откраднат един цял български сектор. Опитват се с непазарни методи да въведат административна пречка, така че българските превозвачи да фалират и да могат да вземат техните работници там като гастарбайтери. Това е безпрецедентно\", категорично заяви Джамбазки.", "date": "2018.05.28", "title": "Евродепутатите ще обсъждат пакета \"Мобилност\""}
{"url": "http://standartnews.com/sport/grisho_sluchayno_nauchil_che_ima_nov_sapernik-372032.html", "text": "Най-добрият ни тенисист Григор Димитров се класира за втория кръг на \"Ролан Гарос\" след победа над Мохамед Сафуат. Египтянинът замени в последния момент сърбина Виктор Троицки, който се оттегли заради контузия. След двубоя Гришо разкри, че съвсем случайно Троицки му съобщил за неочакваната смяна. Българинът срещнал из коридорите сръбския си колега, който му пожелал успех. Димитров не разбрал какво има предвид Троицки, който му обяснил ситуацията. \"Не е лесно, когато се случат такива неща, трябва да си готов. Имах нужда от десетина минути да се отърся от това, което мислех да играя и правя, и да видя видеа как играе Сафуат. Защото той вече изигра два мача, което му дава известно предимство\", разказа след мача първата ни ракета. \"След това просто трябваше да изляза и да дам най-доброто от себе си. Мисля, че бе добър старт\", коментира българинът. Във втория кръг Димитров ще се изправи срещу американеца Джаред Доналдсън. Начинът, по който Сафуат научил, че ще дебютира в основната схема на турнир от Големия шлем, също е доста любопитен. 182-ият в света загуби в трети кръг на квалификациите от Гуидо Андреоци и по жребий бе седми в списъка на \"щастливите губещи\". Или с други думи шестима тенисисти от основната схема трябваше да се откажат, за да се стигне изобщо до неговото включване. В събота вечер Александър Долгополов се оказа шестият такъв и така египтянинът стана следващ по ред в списъка на чакащите. В неделя около 10 сутринта местно време Сафуат си тренира на един от външните кортове, след което отива да се запише, че е на разположение при отказване на друг тенисист. Само няколко минути по-късно тур мениджърът му казва, че Виктор Троицки се е оттеглил заради проблем в гърба и че след по-малко от час ще излезе на централния корт \"Филип Шатрие\" срещу поставения под №4 Димитров.", "date": "2018.05.28", "title": "Гришо случайно научил, че има нов съперник"}
{"url": "http://standartnews.com/balgariya/mazh_prebi_politsay_v_dupnitsa_sled_kato_katastrofira-372030.html", "text": "Мъж е нанесъл средна телесна повреда на полицай в Дупница след пътно произшествие, съобщиха от полицията. 40-годишният мъж влязъл в конфликт с пътни полицаи, след като му се сторило, че бавно обслужват произшествието, уточниха от полицията. Мъжът е нападнал единия от полицаите и му е нанесъл средна телесна повреда. Нападателят е задържан за 24 часа в ареста на РУ Дупница. По случая е започнато досъдебно производство.", "date": "2018.05.28", "title": "Мъж преби полицай в Дупница, след като катастрофира"}
{"url": "http://standartnews.com/balgariya/mikrobus_s_tri_lodki_se_obarna_na_magistrala_struma-372029.html", "text": "Катастрофа на автомагистрала „Струма\". Движението преди тунел „Кочериново\" в посока София се осъществява в една лента. Шофьорът на микробус, натоварен с три лодки, пътуващ от Гърция в посока Видин, губи управлението и се удря вдясно на мантинелата и се преобръща. Има изтичане на гориво, затова шофьорите трябва да са внимателни, когато преминават в района. В момента движението се осъществява само в едната лента на магистралата. Засега не са ясни причините, довели до катастрофата.", "date": "2018.05.28", "title": "Микробус с три лодки се обърна на магистрала „Струма”"}
{"url": "http://standartnews.com/balgariya/ne_davayte_na_detsata_plodovi_sokove_na_zakuska-372033.html", "text": "Австрийски учени установиха, че децата са изложени на 50 процента по-висок риск от напълняване, ако със закуската си консумират и плодови сокови, пише в. \"Метро\". Специалистите от Медицинския университет във Виена са анкетирали 652 тринайсетгодишни деца за хранителните им навици на закуска. Оказало се, че тези от тях, които пият плодови сокове, имат 50 процента по-висок шанс да развият наднормено тегло. В същото време децата, които пиели вода на закуска, били изложени на 40 процента по-малък риск от надебеляване. Анкетираните, които не закусвали, също попадали в рисковата група от затлъстяване. Учените съветват, ако родителите желаят децата им да не дебелеят, да разреждат с вода портокаловия им сок за закуска.", "date": "2018.05.28", "title": "Не давайте на децата плодови сокове на закуска"}
{"url": "http://standartnews.com/balgariya/tsvetanov_obeshta_modelat_galiche_nyama_da_se_povtori-372037.html", "text": "Моделът на Ценко Чоков в Галиче няма да се повтори повече. Гаранция е целият този фокус от страна на медии, граждани и политици. Ние редовно провеждаме срещи с хората и получаваме от тях обратна връзка за събитията в техния регион. Вслушвайки се в техния глас, ние можем да определим най-подходящия кандидат и така да защитим интереса им. Това коментира пред журналисти във Велико Търново председателят на ПГ на ГЕРБ и заместник-председател на партията Цветан Цветанов, съобщиха от пресцентъра на ПП ГЕРБ. „Проведоха се частични местни избори в 9 населени места, като в 4 от тях ГЕРБ е победител. В смесените региони за победа се бориха единствено ГЕРБ и ДПС. БСП и ДОСТ напълно отсъстваха. Нека всеки сам си направи равносметката\", категоричен бе Цветанов. Той призова всички партии след изборите да обединят усилията си, за да решат проблемите на хората и да не създават допълнително противопоставяне.", "date": "2018.05.28", "title": "Цветанов обеща: Моделът \"Галиче\" няма да се повтори"}
{"url": "http://standartnews.com/balgariya/4godishni_efektivni_prisadi_poluchiha_dvama_iznudvachi-372035.html", "text": "Специализираният наказателен съд постанови наказания „лишаване от свобода\" от 4 години при първоначален общ режим на две лица. Те са обвинени от Специализираната прокуратура за това, че през лятото на 2015 г. принудили мъж чрез заплахи за убийство да им предаде против волята му 11 000 лв., съобщиха от спецпрокуратурата. Първоначално поисканата сума от подсъдимите е била 20 000 лв. Те на два пъти получили 1000 лв. и 10 000 лв., след което жертвата отказала да им даде останалата част от исканата сума. Двамата ще трябвад да платят глоби от по 4 000 лева, както и разноските по делото. Освен това, те са осъдени да платят на пострадалия обезщетение от 20 000 лева, от които 11 000 лв. за причинени имуществени вреди и 9 000 лв. за нематериални.", "date": "2018.05.28", "title": "4-годишни ефективни присъди получиха двама изнудвачи"}
{"url": "http://standartnews.com/balgariya/poredni_zhertvi_na_magistrala_trakiya-372038.html", "text": "Двама души са загинали при катастрофа при АМ „Тракия\", в района на км 122, в посока София. Сигналът за инцидента е подаден около 13.50 часа. ТИР с чужда регистрация е преминал през крайпътната мантинела в насрещното платно и се е сблъскал с лек автомобил „Ауди\" с бургаска регистрация.", "date": "2018.05.28", "title": "Поредни жертви на магистрала \"Тракия\""}
{"url": "http://standartnews.com/balgariya/borisov_proveri_remonta_na_magistrala_trakiya-372046.html", "text": "Министър-председателят Бойко Борисов направи проверка на ремонта на АМ „Тракия\" край Пловдив (от 134 км до 156 км на автомагистралата), чийто ремонт на едното платно приключва в четвъртък. Борисов даде срок до 15 юни да бъде приключена рехабилитацията и на другото платно, за да може движението по пътя София - Бургас да се извършва безпрепятствено в летните месеци. На рехабилитирания участък, освен нова настилка, се поставят двойни мантинели и звукова маркировка, съобщиха от превителствената пресслужба. Премиерът инспектира и разширението на пътя Пловдив - Асеновград, с което ще се повиши значително безопасността на пътуващите. Интензивността на движение в този район надхвърля някои автомагистрални участъци – над 26 000 МПС за денонощие.", "date": "2018.05.28", "title": "Борисов провери ремонта на магистрала \"Тракия\""}
{"url": "http://standartnews.com/balgariya/ombusmanat_s_kampaniya_bez_taksa_v_detskite_gradini-372041.html", "text": "Омбудсманът Мая Манолова дава начало на кампанията \"Без такса в детските градини\". Кампанията за отпадане на таксите в детските гранитни ще стартира знаково на 1 юни - Ден на детето, е обявила Манолова по време на полско-българската научна конференция \"Права на детето в исторически и съвременен контекст\", която се е състояла днес в Софийския университет. \"Започваме кампания срещу таксите в детските градини. Макар да има законов текст, който да казва, че предучилищното обучение е задължително, особено за 5- и 6-годишните и съответно е безплатно, има множество общински съвети в България, които са въвели такси. Месечните вноски се явяват препятствие пред много български деца да посещават забавачки\", е коментирала Мая Манолова. Тя се е позовала на статистика, според която децата, които са ходили в детска градина и са били обхванати от системата на предучилищното образование, много по-трудно отпадат от училище. \"Ако приемем, че отпадането на децата от училище е един от основните проблеми, които стоят пред България, сме длъжни да подкрепим родителите с безплатни форми на предучилищно образование\", категорична е била омбудсманът. В рамките на дискусията, в която е участвал и полският й колега Марек Михалак, Манолова е изтъкнала активностите на институцията в областта за защита на детските права и приоритетите й в тази сфера. \"Продължаваме с кампанията за защита на децата сираци. Има български деца, които са само с един родител или изобщо без родители, които не са подкрепени от българската държава, заради проблеми със законодателството, включително не получават стипендии след VIII клас, заради други неразумни текстове в подзаконовата нормативна база. Така че, това е другият проблем, който е на нашето внимание\", е посочила Мая Манолова. Акцент в работата на омбудсмана са и промените в Закона за висшето образование, така че връзката между ВУЗ-овете и специализираните средни училища у нас да бъде законово регламентирана в интерес и на ВУЗ-овете, и на иновативните техникуми. Общественият защитник е съобщила още, че започва работа по изготвянето на първия доклад за правата на детето, който ще бъде внесен в Народното събрание в края на тази година. По-късно през деня Манолова е приела в институцията своя полски колега Марек Михалак, с когото са обменили добри практики в сферата за защита правата на децата.", "date": "2018.05.28", "title": "Омбусманът с кампания \"Без такса в детските градини\""}
{"url": "http://standartnews.com/balgariya/_borisov_otkri_potentsial_za_satrudnichestvo_s_kitay_v_zemedelieto-372039.html", "text": "Задълбочаване на сътрудничеството в областта на земеделието беше основна тема на разговора между министър-председателя Бойко Борисов и министъра на селското стопанство и провинциите на Китай Хан Чанфу, съобщиха от пресслужбата на кабинета. Развитието на партньорството в сектора ще бъде и основен акцент по време на срещата на лидерите от страните от Централна и Източна Европа и от Китай в началото на юли в София. Бойко Борисов и Хан Чанфу са били единодушни, че през последните години се наблюдава активизиране на двустранните отношения в областта на земеделието и очакват конкретни договорености по време на предстоящата среща в българската столица. Като пример за по-тясното сътрудничество министър-председателят е посочил подписания миналата година протокол между българското Министерство на земеделието, храните и горите и Генералната администрация за надзор на качеството, инспекция и карантина на Китайската народна република. Като успешна е било определена и работата на откритите Логистичен център 16+1 и Павилион за електронна търговия със селскостопански и други продукти в Пловдив. \"Вашите добри отношения с президента и с премиера на Китай спомагат за развитието на двустранните отношения\", е заявил министър Хан Чанфу и е изразил надежда, че българското правителство ще продължи да стимулира проектите по инициативата 16+1. Премиерът Бойко Борисов е благодарил на министъра за организирането и провеждането на издирвателната акция за алпиниста Боян Петров.", "date": "2018.05.28", "title": "Борисов откри потенциал за сътрудничество с Китай в земеделието"}
{"url": "http://standartnews.com/balgariya/detsa_risuvat_v_dvora_na_italianskoto_posolstvo-372048.html", "text": "Дворът на Италианското посолство в центъра на София се превърна в художествено ателие. Малки таланти от Националния учебен комплекс по култура (НУКК) с Лицей за изучаване на италиански език и култура сътвориха там поредните си прекрасни картини. Посланик Стефано Балди покани децата от 1а клас на НУКК, техните родители и преподавателя им Иван Яхнаджиев на творческа закуска в посолството. Поводът бе националният празник на Италия - 2 юни, Деня на провъзгласяването на Републиката (1946 г. Точно в 9, 45 ч. вчера Негово превъзходителство лично отвори вратата на посолството, за да посрещне малките художници Йоанна, Жозефин, Фани, Ива, Кристина, Лучия, Мартина, Матео и Михаил. Преди да разположат по масите своите платна, пастели и бои, те чуха от Стефано Балди чудната история на уникалната сграда. Тя е построена в края на 19 век и е част от разкошните стари сгради по бул. \"Цар Освободител\", които започват да се строят в този период. Те са част от софийското Възраждане, каза дипломатът на децата. В края на 19 век императорът на Австро-Унгария идва в София, за да търси подходящо място за посолство. Не открива такова, затова решава да строи. Вдига тази част от сградата, която е откъм Цар освободител. По-късно тя е достроена и разширена с другите сгради  - откъм Шипка. В началото на ХХ век Италия също построява своето посолство в София - точно до австроунгарското. Двете посолства са в два различни стила - австроунгарски и италиански, неокласически. В края на първата световна война Австрия, която е сред губещите, оставя сградата на посолството си. В това време пък Италия се нуждае от по-голяма постройка. През 1925 г. във връзка с мирните договори, които тогава се подписват се решава да се направи и размяна на сградите. Така че понастоящем Австрийското посолство се помещава в сграда, която е построена за посолство на Италия, а Италия заема сграда, която е била построена за посолство на Австрия. Двете са много красиви. А ние сме приятели, каза с усмивка посланик Стефано Балди. Докато децата рисуваха в двора на посолството, дипломатът разказа за \"Стандарт\", че днес италианското посолство в София се сочи като образец дипломатическа сграда. На стената срещу бюрото му има огромно копие на рисунка на сградата. Скицата е част от най-известния комикс в Италия. Защото представя много добре идеята за сграда на посолство, обясни Балди. Творби на деца от НУКК посрещат посетителя в посолството още от входа. Едно от първите неща, които той вижда е уникалната врата, направена от учениците на Яхнаджиев в Италианския лицей в Горна баня миналата година. По стените висят творби на малките таланти редом с платна на големия Светлин Русев. Съвсем скоро в заседателната зала на посолството ще грее огромната над 3-метрова арт композиция, дело на учениците в НУКК - Италиански лицей, която изобразява старата сградата на италианското посолство в София. Направена е от дървени моливи, стъклени мъниста, хартия, картон... Идеята за символа дал самият посланик Балди, разкри пред \"Стандарт\" художникът Иван Яхнаджиев. Невероятната картина бе направена за Деня на Европа - 9 май, по проекта \"Бъди Зелен=Бъди модерен=Бъди Европа\" на Фондация \"Българе\". Той се изпълнява с финансовата подкрепа на Програма \"Европа 2018\" на Столична община. Два пъти малките таланти от 1а клас на НУКК, техните родители и Яхнаджиев се снимаха вчера с посланик Балди - при посрещането им и с вече готовите творби. Посланик Балди засне на телефона си децата с рисунките им. А накрая им каза довиждане и им пожела успех на български език.  * * * * * - Виждал съм как деца от други училища отиват да рисуват навън. И тъй като имаме чудесни отношения с г-н Яхнаджиев, а в лицея в Горна баня се изучава италиански език и култура, си каза: защо да не ги поканим да дойдат тук и да рисуват в сградата на посолство, сграда която има важно значение за София от урбанистична гледна точка. Тя се вижда на исторически снимки още от 20-те години на миналия век. За мен е голямо удоволствие да мога да използвам тази толкова важна сграда за много събития, свързани с Италия. На стената си съм окачил постери за всички събития, които са се осъществили в посолството - сградата им дава допълнителна стойност. Тя се превръща в инструмент за приятелство между Италия и България. - Да, и миналата година направихме изложба с детски творби. По коридорите на посолството има техни картини. - Образованието на най-високо ниво -  университетско и след това, е един от най-важните ни приоритети. Филиалът на \"Бокони\", който е за ръководи кадри и е за допълнителна квалификация, върви много добре. Всички са доволни. Смятам, че това е добре за София - тя може да се превърне в регионален образователен хъб. Това е чудесен пример за сътрудничеството ни в това отношение. Има много студенти, които отиват да учат в Италия и италиански студенти, които идват тук за университетско образование. Интересува ни най-вече българите да продължават да изучават италиански език. Трябва да ви кажа, че когато го научат, го говорят наистина много добре. Така могат в още по-голяма степен да се наслаждават на Италия когато отидат там. Когато един италианец чуе, че чужденецът говори неговия език, за него се отваря друг свят.", "date": "2018.05.28", "title": "Деца рисуват в двора на Италианското посолство"}
{"url": "http://standartnews.com/balgariya/ban_pokazva_vodorodni_koli_za_denya_na_deteto-372057.html", "text": "Водороден електромобил и водородни коли-играчки ще бъдат показани на 1 юни. Те ще могат да бъдат видени от 11:00 до 15:00 часа пред сградата на Българската академия на науките (ул. 15-ти Ноември №1). По случай Деня на детето ще бъдат прожектирани образователни клипове и филми. Срещу представяне на свидетелство за управление на МПС присъстващите ще имат възможност да тестват водородния електромобил TOYOTA MIRAI FUEL CELL. Организатори са Институтът по електрохимия и енергийни системи – БАН и „Технократи\". Събитието е част от съпътстващата програма на срещата по повод десетата годишнина на Съвместно предприятие \"Горивни клетки и водород\", която се проведе на 28 май в София. Българската академия на науките е партньор в предприятието \"Горивни клетки и водород\". Водородните технологии имат огромен потенциал за намаляване на емисиите от CO2 на транспорта и диверсификацията на източниците на енергия. Следователно, ще допринесат за намаляване на емисиите на парникови газове, ще позволят да се повиши дела на възобновяемите енергийни източници и значително ще се намали общото потребление на енергия. Демонстрацията на водородни технологии започна на 27 май в София и продължава на 30 май в Стара Загора и на 31 май в Благоевград.", "date": "2018.05.28", "title": "БАН показва водородни коли за Деня на детето"}
{"url": "http://standartnews.com/balgariya/ek_zaharieva_novoto_ime_na_makedoniya_e_pozitivno_reshenie_za_vsichki-372054.html", "text": "Името, за което външните министри на Гърция и Македония са постигнали принципно съгласие, е позитивно решение за всички страни в процеса, включително България. Това каза пред журналисти вицепремиерът и министър на външните работи Екатерина Захариева след края на Съвета „Външни работи\", който се проведе днес в Брюксел. \"Днешният ден започна със закуска на тема \"Македония\", която беше организирана от мен и от австрийския министър на външните работи. Имахме възможност да бъдем информирани за напредъка в реформите, които се извършват в Р Македония. Добрата новина, която чухме от двамата колеги - от министър Коцияс и министър Димитров, е, че поне те след взаимни преговори са постигнали принципно съгласие по името и очакват техните премиери и правителства да одобрят това, което те са постигнали, за да може да придвижат процеса напред\", обясни Захариева. \"Оставяме на тях да обявят решението си за името, но мисля, че то е добро и позитивно решение за всички страни в процеса, включително и за България\", добави министър Захариева.", "date": "2018.05.28", "title": "Ек. Захариева: Новото име на Македония е позитивно решение за всички"}
{"url": "http://standartnews.com/balgariya/gerb_vze_galiche_bsp_specheli_izborite_v_makresh-372025.html", "text": "Жителите на една община и три кметства в страната избраха кмет на втори тур. ГЕРБ спечели в селата Галиче (област Враца) и Беден (област Смолян), Земеделски народен съюз (ЗНС) – в село Лясково (област Добрич), а БСП – в община Макреш (област Видин). Новият кмет на община Макреш е Митко Антов, издигнат от БСП, който е получил 624 гласа. Вторият тур на кметските избори в общината приключи с 72,6% избирателна активност. Гласували са 893 избиратели от общо 1230 в общината. Срещу Митко Антов в балотажа се изправи Веселин Велков, издигнат от Инициативен комитет. На първия тур миналата неделя се явиха четиримата кандидати за кмет, но нито един от тях не успя да събере повече от 50% от гласовете на избирателите. Тогава за Митко Антов от БСП гласуваха 340 избиратели или 38.68% от имащите право на глас, а за Веселин Велков, издигнат от Инициативен комитет - 227 гласа или 25,82%. Кандидатът на ГЕРБ Николай Ненчев остана трети със 179 гласа и 20.36%, а четвърти бе Цветомир Николов, независим кандидат, издигнат от Инициативен комитет, със 129 гласа и 14,69%. Жителите на община Макреш гласуват за кмет, след като на 4 януари тази година Общинската избирателна комисия прекрати предсрочно пълномощията на кмета на общината Иван Каменов. Каменов подаде молбата за оставка по лични причини до Общинския съвет на Макреш. Той бе кмет 5-ти мандат, подкрепен от БСП. През 2016 г. също подаде оставка, но след това я оттегли. С 497 гласа жителите на село Галиче, община Бяла Слатина, избраха за кмет кандидата на ГЕРБ Страхил Стоянов. В селото избирателната активност беше почти 66%. Правото си на глас упражниха 986 души от общо 1498 избиратели. Срещу кандидата на ГЕРБ на балотажа се изправи Веселин Тушинов, издигнат от БСП. През изборния ден в ОИК-Бяла Слатина са постъпили 4 писмени и 1 устна жалби като 4 от тях са отхвърлени, а по една ще бъде съставен акт на подвижната секционна избирателна комисия. На първия тур за Тушинов гласуваха 388 избиратели, а за Стоянов – 369. В кметската надпревара участваха общо трима кандидати, като издигнатият от ВМРО – Българско национално движение Николай Банков не достигна до втория тур на изборите. На първия тур на кметските избори гласуваха 61% от избирателите. До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста. Жителите на село Лясково, община Добричка, избраха за кмет на населеното място Божко Божков с 99 гласа. Той е кандидат на Земеделски народен съюз, подкрепен от ГЕРБ. Срещу него на балотажа участва Костадин Куртев от БСП. Изборният ден приключи с 61,38% активност. Своя глас дадоха 178 души от имащите право на глас 290 жители на селото. На първия тур кандидатите за кмет на населеното място бяха трима - Захари Асенов от ПП ГЕРБ, Божко Божков от Земеделски народен съюз и Костадин Куртев от БСП. Божков и Куртев получиха по равен брой гласове от избирателите - 62. Изборният ден в населеното място приключи при 63.79% избирателна активност. От 290 имащи право на глас, вота си са упражниха 185 души. До изборите в Лясково се стигна след смъртта на кмета Ивелин Ковачев през декември 2017 година. Временно изпълняващ длъжността, назначен от Общинския съвет, бе Кольо Енчев. Кандидатът на ГЕРБ Стоян Настанлиев е новият кмет на село Беден, община Девин. За него са гласували 121 жители на населеното място. Негов опонент на балотажа беше Николай Димов, кандидат на БСП. Изборният ден приключи с 70% активност. Правото си на глас в селото са упражнили 245 от общо 351 души. Първият тур на изборите в селото приключи при 66% избирателна активност. От общо 351 гласоподаватели, правото си на вот упражниха 231 души. За кандидата на БСП Николай Димов гласуваха 103-ма души, а кандидатът на ГЕРБ Стоян Настанлиев бе подкрепен от 93-ма жители на селото. За третия кандидат – Румен Каров от ДПС гласуваха 26 души. До провеждането на изборите се стигна, след като в началото на годината доскорошният кмет Захари Стоилов подаде оставка, за да замине на работа в чужбина.", "date": "2018.05.28", "title": "ГЕРБ взе Галиче, БСП спечели изборите в Макреш"}
{"url": "http://standartnews.com/balgariya/vezhdi_rashidov_za_svetlin_rusev_beshe_do_men_v_tezhkite_mi_momenti_kato_ministar-372023.html", "text": "Беше до мен в тежките ми моменти като министър, сподели в ефира на Нова телевизия председателят на парламентарната комисия по култура Вежди Рашидов за художника Светлин Русев, който почина преди дни. Рашидов разказа, че без експертизата на Светлин Русев не би могъл да отвори галерията Квадрат 500. Той е от тежката кавалерия в нашето изкуство, заяви председателят на комисията по култура. Не бива да приемаме големият творец като опозиция на властта. За мнозина това е единственият начин да бъдат забелявани. Големият творец е опозиция на самия себе си. Какво означава да си опозиция на властта?! Сега е модерно да се плюе властта, не е модерно да се каже какво добро е направила мластта, посочи творецът. Очаквайте подробности!", "date": "2018.05.28", "title": "Вежди Рашидов за Светлин Русев: Беше до мен в тежките ми моменти като министър"}
{"url": "http://standartnews.com/balgariya/shofyor_na_avtobus_prevozvasht_detsa_ne_sprya_na_znak_stop_i_se_obarna_sled_udar_v_kola_kray_vratsa-372024.html", "text": "Тежка катастрофа стана на обхода на Враца. Инцидентът е станал на кръстовището с Криводолско шосе. Пътнически автобус „Исузу\" е пътувал по линията Лиляче – Враца, когато на кръстовището на обхода шофьорът не е спрял на знак „Стоп\", а направо излязъл на международния път Е-79. В този момент от Видин е идвал монтански „Опел Астра\", който директно е ударил странично автобуса и го е обърнал на пътя. При падането автобусът на \"Автобусни превози\" Враца е затиснал лекия автомобил. От челния удар колата е напълно размазана и е истинско чудо оцеляването на шофьора. На мястото на катастрофата са пристигнали три линейки. По неофициална информация пострадали са 8 човека, сред които и шофьорът на леката кола. Автобусът е бил пълен с деца, които отивали на училище. При падането на возилото вратите останали заклещени и затова всички излезли през предното му стъкло. Хората са откарани във врачанската болница без опасност за живота. Най-сериозно е състоянието на 19-годишно момиче, което има рана на главата. В момента в участъка на инцидента има полиция, а кръстовището с Криводолско шосе е частично блокирано.", "date": "2018.05.28", "title": "Шофьор на автобус, превозващ деца, не спря на знак СТОП и се обърна след удар в кола край Враца"}
{"url": "http://standartnews.com/balgariya/uchitelka_se_razvihri_v_goresht_tants_na_sledvashtiya_den_napusna-372028.html", "text": "58-годишна учителка от Симеоновград е била заснета във вихъра на предизвикателен танц в ресторант край Харманли. В същото заведение е имало абитуриентски бал. Учителката е била в ресторанта в качеството си на частно лице. Видеото, на което се вижда как преподавателката танцува, било заснето на 24 май и веднага разпространено в социалните мрежи. Още на следващия ден учителката подала оставката си и изразила искрено съжаление за случилото се. Директорът на училището Тодорина Иванова каза пред NOVA, че въпросната преподавателка не е била поканена на абитуриентския бал. Била е в ресторанта в качеството си на частно лице и на свободна консумация, както и мъжът, с когото танцува. Учителката е била назначена в началото на учебната година на мястото на друга, която е в отпуск по майчинство. Тя не е създавала проблеми сред колегите в училището. Тодорина Иванова, в качеството си на директор, е проверявала работата й. \"Абсолютно нормален беше урокът, на който присъствах. Тя си провежда учебния процес така, както трябва\", посочи Иванова. При директорката не са получени жалби и оплаквания от родители.", "date": "2018.05.28", "title": "Учителка се развихри в горещ танц, на следващия ден напусна"}
{"url": "http://standartnews.com/balgariya/ombudsmanat_shte_sezira_evropeyskite_institutsii_za_zadarzhanite_balgari_v_gartsiya-372026.html", "text": "Националният омбудсман Мая Манолова заяви, че ще сезира европейските институции за случаите, при които българи са задържани без вина в Гърция. По думите й има тенденциозност в разследването на делата за задържани превозни средства, които не са отписани от новите им собственици и с тях е извършено престъпление. Манолова уточни, че няма причина Гърция да не признава българските документи, с които е извършена покупко-продажбата на автомобила. Между двете страни има сключен договор за правна помощ, според който такива документи се признават и дори без легализация. Десетки бивши собственици на коли може да се окажат в гръцки затвори „Настоях Външно министерство да направи среща на високо ниво и министър Захариева се ангажира да се организират консултации. Ще изпратя и мой експерт на тези консултации и заявявам, че ако Гърция не се съобрази с договора за правна помощ ще сезирам европейските институции за неизпълнение на основни задължения.\" Юристът смята, че има формален подход при събирането на доказателства и тенденциозност. „При трафик на хора отговорност носи трафикантът и собственикът на автомобила. Те не приемат договори за покупко-продажба, нотариално заверени и извлечения от КАТ за истинския собственик. За това хора са подсъдими, има дори човек с присъда на втора инстанция за 17 години, а възрастен българин чака във видинския следствен арест\", посочи тя. „Държавата е длъжна да защити гражданите от тази тревожна ситуация. Изначалната причина е пропуск в българското законодателство - със стария талон новият собственик може да кара неограничено време и да зависи само от него да пререгистрира колата\", посочи Манолова. Случаите са започнали от началото на миналата година. „Изпратих препоръки до МВР и вече има информационна система между нотариусите и КАТ и сега при продажба на кола в КАТ се отразява промяната и новият собственик има един месец да смени талона и да го пререгистрира. И ако не го направи той се дерегистрира. Но няма кой да го накара да го направи\", обясни тя и добави, че тази система важи само за новите продажби. Тя е категорична, че когато купувачът не си смени талона трябва да има санкции, а призивът на министъра да проверим прехвърлянето е труден за изпълнение – става дума за огромен брой продажби. В момента МВР има информация за всички случаи, при които няма прехвърляне от новия собственик и може да наложи санкции на тези, които не са го направили, добави омбудсманът. Къде са парите на болниците? Такъв въпрос зададе Манолова по повод новоотпуснатите тази година 400 млн. лв. за здравеопазване и продължаващите проблеми и фалити. „Тази година бяха дадени 400 млн. повече, а проблемите се увеличават. Възниква въпросът къде са парите. Лимитите на болниците не са се променили, клиничните пътеки са по-скъпи\", каза тя. Единият проблем е с надлимитната дейност – 150 млн. лв. са натрупани през минали години. Борисов към здравния министър: И на теб от февруари да спрем заплатата, и ти ще си недоволен По думите й 12 болници са във фактически фалит и са поискали инспекцията по труда да започне процедура по несъстоятелност заради неизплатени заплати – Ловеч, Враца, Стара Загора, Димитровград, Видин, Монтана, Дупница, Шумен. Манолова е сезирала и КЗК за картел между големите преработватели на розов цвят.", "date": "2018.05.28", "title": "Омбудсманът ще сезира европейските институции за задържаните българи в Гърция"}
{"url": "http://standartnews.com/balgariya/divi_svine_napadat_kyustendilskite_chereshi-372027.html", "text": "За изпочупени и унищожени черешови дървета от диви свине се оплакаха земеделски производители от село Драговищица, община Кюстендил. Набезите на дивите животни са се засилили през последните 10 дни. За да се предпазят от тях земеделските производители са си купили уред, наподобяващ оръдие, което гърми много силно на всеки шест минути, нарича се птицегон. Но не плаши дивите свине. На един от земеделците - Георги Иванов, само за три дни са унищожени около 30 дръвчета. По-голямата част от тях са млади насаждения, като земеделските производители не могат да се обърнат и към ловците, тъй като отстрела на диво прасе е забранен. Георги Иванов заяви пред Дарик, че всяка година има унищожени между 30 и 50 дръвчета след набезите на дивите свине. \"Нашият целогодишен труд с толкова много усилия отива на вятъра, повече от половината дървета са смазани и това е за поредна година. Какво ли не опитваме, за да можем да се отървем?! Сега използваме птицегон, който гърми доста силно, но те явно са свикнали с този гърмеж и продължават да се хранят. Прасето се качва нагоре, натиска дървото и го поваля. На старите дървета клоните, които са по-близо до земята, изправя се на задни крака, чупи и продължава\", оплаква се още земеделецът, който не е единственият засегнат. Изкупуването на ранните сортове череши в Кюстендилско започва от днес. Цената е 0.60 лв. за килограм. Заради високите температури се очаква активната кампания да започне в края на тази седмица. В Пловдив и Пазарджик кампанията вече е в ход, там късните сортове череши се изкупуват за 0.90 лв. за кг.", "date": "2018.05.28", "title": "Диви свине нападат кюстендилските череши"}
{"url": "http://standartnews.com/balgariya/goreshto-372003.html", "text": "Днес времето ще се задържи горещо. Минималните температури сутринта ще са между 11 и 17 градуса. Сутринта ще е почти ясно и тихо. В отделни котловини ще се образува мъгла. Ще бъде предимно слънчево. След обяд в Западна България ще се развива купеста облачност, в отделни райони и купесто-дъждовна, където краткотрайно ще превали, възможно е и да прегърми. Ще духа слаб до умерен вятър от североизток. Максималните температури ще са между 25 и 30 градуса. Атмосферното налягане няма да се променя и ще се задържи по-високо от средното за май.", "date": "2018.05.28", "title": "Горещо"}
{"url": "http://standartnews.com/balgariya/mnenie_za_kozhata_na_edin_invalid-372009.html", "text": "Преди няколко дни майка ми получи решение от ТЕЛК за 100 процента инвалидност. И изведнъж аз се оказах Алиса в страната на чудесата, тоест човекът, който трябва да обикаля куп институции, за да извади документите на един инвалид, за който се предполага, че на практика не може да ходи. Едва сега си обяснявам защо десетки болни хора не са в състояние да достигнат до институциите, от които се нуждаят. И защо само менте инвалидите могат да се докопат до държавни помощи. След като първо достигнах до областния град /а майка ми не живее в него/, чиновниците ме върнаха, защото майка ми е трябвало да ме упълномощи, за да оправя документите й. След безкрайното търсене на нотариус, който да се съгласи да отиде до една жена, която не може да ходи, най-сетне успях да занеса документите, само за да ми обяснят, че добавката й към пенсията ще бъде изчислена след четири месеца. Евалла, щяла да си ги получи накуп. В Горна Оряховица ми обясниха, че за проходилка и инвалидна количка трябва да изчакаме около месец. Междувременно майка ми бута стол по коридора, за да може да достигне до банята. Когато най-сетне се добрах до общината с въпрос дали може да й бъде осигурен социален асистент, краткият и ясен отговор на иначе много милата служителка бе \"Всички асистенти са заети, чакайте някой от пациентите да умре\". Впоследствие се оказа, че преди нас чакат още 50 пациенти, но аз не искам да чакам 50 души да починат, за да осигуря помощ за майка си. Искам институциите да си свършат работата. Аз мога и да платя на асистент, който да й помага, но си представям какво се случва с една жена в напреднала възраст, която няма близки хора и не може дори да направи мъчителното пътешествие до банята, което аз съм преживявала заедно с моята майка. Впрочем, пак в общината ми споделиха, че дори и лежащо болните, които не могат да се изправят, могат да се надяват само на тричасова социална асистенция, а как се справят през останалото време, си е тяхна работа. Това все пак са нашите родители. Хора, които не са очаквали заболяването да ги извади извън коловоза и да се окажат в положението на пълни инвалиди, които ще тежат на околните. Никой от нас не е застрахован, че един ден няма да се сблъска с подобно заболяване и най-страшното е, че на държавата не й пука. Може би за някои хора съществува само Правителствена болница и нямат представа какво се случва с онези, които чакат пред елементарните лекарски кабинети. Нищо лично, но майка ми вървя половин час от пейката в коридора до кабинета, в който заседаваше ТЕЛК, и накрая я върнаха за допълнителни документи. А, как заседава ТЕЛК ли - един преглежда, един пише и един гледа и мълчи умно. Поне това успях да видя. Ако някой ден реша да стана менте инвалид, вече знам схемата.", "date": "2018.05.28", "title": "МНЕНИЕ: За кожата на един инвалид"}
{"url": "http://standartnews.com/balgariya/skok_v_tsenata_taksitata_iskat_1_lev_na_kilometar-372021.html", "text": "Скок в цената на такситата. Браншът настоява тарифите да се повишат с около 20%, или до 1 лев на километър през деня и 1,13 лева през за нощта, посочва NOVA. От общината обаче казват, че дневната тарифа в София трябва да бъде средно около 0,95 лева на километър. В момента повечето компании возят за 0,70 до 0,90 лева на километър. Шофьорите, които ежедневно си изкарват хляба зад волана, настояват за по-високи цени. В момента работели под минимума. Чуваха се гласове дори за 2,50 лева на километър, но превозвачите се обединиха около 1 лев за дневна тарифа и 1,13 лева за нощна. Общината обаче предлага по-малко. Идеята на промените е да се сложи край на така наречените „копърки\", както и на тези, които надуват сметките и на тези, които возят под пазарните стойности. Ако новите цени не влязат в сила, фирмите прогнозират протести и фалити, а ако влязат, хората щели да заменят жълтите коли с метрото. На практика общината няма право на избор - по закон, минимална и максимална цена трябва да има. Таванът вече е определен, но окончателната стартовата цена ще ясна до седмици.", "date": "2018.05.28", "title": "Скок в цената: Такситата искат 1 лев на километър"}
{"url": "http://standartnews.com/sport/borisov_se_varna_na_terena-372055.html", "text": "Вдъхновен като зрител от финала в Шампионската лига в Киев между любимия му Реал и Ливърпул, премиерът Бойко Борисов отново се върна на терена и изведе ветераните на Витоша Бистрица срещу Нефтохимик на \"Трейс Арена\" в Стара Загора. Мачът е финал от държавното първенство за ветерани, а Борисов е с капитанскат алента. Главен съдия на мача е ветеранът Ахмед Ахмед, който преди началото получи плакет от спортния министър Красен Кралев за приноса си към футболното съдийство в България. Да подкрепя своите съграждани от \"Нефтохимик\" в Стара Загора е и кметът на Бургас Димитър Николов.", "date": "2018.05.28", "title": "Борисов се върна на терена"}
{"url": "http://standartnews.com/mneniya/mnenie_za_kozhata_na_edin_invalid-372009.html", "text": "Преди няколко дни майка ми получи решение от ТЕЛК за 100 процента инвалидност. И изведнъж аз се оказах Алиса в страната на чудесата, тоест човекът, който трябва да обикаля куп институции, за да извади документите на един инвалид, за който се предполага, че на практика не може да ходи. Едва сега си обяснявам защо десетки болни хора не са в състояние да достигнат до институциите, от които се нуждаят. И защо само менте инвалидите могат да се докопат до държавни помощи. След като първо достигнах до областния град /а майка ми не живее в него/, чиновниците ме върнаха, защото майка ми е трябвало да ме упълномощи, за да оправя документите й. След безкрайното търсене на нотариус, който да се съгласи да отиде до една жена, която не може да ходи, най-сетне успях да занеса документите, само за да ми обяснят, че добавката й към пенсията ще бъде изчислена след четири месеца. Евалла, щяла да си ги получи накуп. В Горна Оряховица ми обясниха, че за проходилка и инвалидна количка трябва да изчакаме около месец. Междувременно майка ми бута стол по коридора, за да може да достигне до банята. Когато най-сетне се добрах до общината с въпрос дали може да й бъде осигурен социален асистент, краткият и ясен отговор на иначе много милата служителка бе \"Всички асистенти са заети, чакайте някой от пациентите да умре\". Впоследствие се оказа, че преди нас чакат още 50 пациенти, но аз не искам да чакам 50 души да починат, за да осигуря помощ за майка си. Искам институциите да си свършат работата. Аз мога и да платя на асистент, който да й помага, но си представям какво се случва с една жена в напреднала възраст, която няма близки хора и не може дори да направи мъчителното пътешествие до банята, което аз съм преживявала заедно с моята майка. Впрочем, пак в общината ми споделиха, че дори и лежащо болните, които не могат да се изправят, могат да се надяват само на тричасова социална асистенция, а как се справят през останалото време, си е тяхна работа. Това все пак са нашите родители. Хора, които не са очаквали заболяването да ги извади извън коловоза и да се окажат в положението на пълни инвалиди, които ще тежат на околните. Никой от нас не е застрахован, че един ден няма да се сблъска с подобно заболяване и най-страшното е, че на държавата не й пука. Може би за някои хора съществува само Правителствена болница и нямат представа какво се случва с онези, които чакат пред елементарните лекарски кабинети. Нищо лично, но майка ми вървя половин час от пейката в коридора до кабинета, в който заседаваше ТЕЛК, и накрая я върнаха за допълнителни документи. А, как заседава ТЕЛК ли - един преглежда, един пише и един гледа и мълчи умно. Поне това успях да видя. Ако някой ден реша да стана менте инвалид, вече знам схемата.", "date": "2018.05.28", "title": "МНЕНИЕ: За кожата на един инвалид"}
{"url": "http://standartnews.com/mneniya/za_chokovtsite_i_izborite-372059.html", "text": "На врачанското село Галиче вече могат да му викат Сталинград на Северозапада. Поне така изглежда отстрани заради яростния спор, в който се хвърлиха ГЕРБ и БСП след извънредните местни избори в селото. Толкова плам, разменени обвинения и патос досега май заслужи само Полски Тръмбеш, когато падаше като червена крепост. Иначе от миналия век насам Галиче беше известно като почти феодална собственост на скандалния Ценко Чоков. Макар и да сменяше партиите, които го подкрепят, окиченият със златни ланци бабаит управляваше близо 20 години, залагайки основно на бой, заплаха и палежи на коли, къщи и заведения на всеки, дръзнал да му се опълчи. През февруари обаче съдът отстрани \"вечния кмет\" заради присъда. Така населеното с по-малко от две хиляди души Галиче, в което трябваше да си избере нов управник. Лансираният от ГЕРБ фермер Страхил Страхилов взе победата с 27 гласа срещу червения си опонент Веселин Тушинов, който отдавна води война с Чоков и е свидетел срещу него в съда. БСП веднага обяви вота за нечестен и обвини управляващите, че са купили местните роми, а . Чоков от килията е дирижирал успеха на Страхилов. \"Галиче си прилича със Сомалия по това, че кметът не се избира, а се посочва\", възмути се победеният Тушинов. ГЕРБ отхвърлиха обвиненията и обясниха, че са взели мача с рамо от ВМРО, чийто кандидат Банков с 200 гласа беше трети преди балотажа. Темата за Галиче се пренесе на жълтите павета, където БСП и ГЕРБ посветиха цели пресконференции на битката за забутаното село. В разгара на споровете и обвиненията всички в Галиче са единодушни в едно: местните хора са разделени и уплашени. Това, че Ценко Чоков се озова в килията не сложи край на страховете и омразата. Изборите също наляха масло в огъня, защото разпалиха отново всички стари вражди и скандали. Чака своя отговор и големият въпрос дали с падането на \"вечния кмет\" ще отиде в историята и моделът на управление \"Ценко Чоков\". Защото кметът феодал беше удобен за политическа употреба. гарантира 100% изборна победа и може да \"заличи за минути\" всеки проблем на място, бързо и категорично. Затова и толкова дълго Ценко си разиграва коня на воля, въпреки многобройните сигнали срещу него. Най-лошото беше, че на много места, където \"бог високо, а цар далеко\", хората дори мечтаеха да си имат техен Чоков, който да държи изкъсо апашите, да раздава бързо възмездие и да да те избави от всяка грижа или неволя, стига да си в неговия отбор. За разлика от кмета на Галиче, който рано стана медиен герой, негови събратя по стил и методи управляват на още много места в България. И дори куп партии се редят на опашка, за да ги припознаят за свои кандидати. Затова на местните избори догодина истинската битка ще бъде не коя партия ще спечели повече села и паланки, а колко Чоковци ще останат да властват. Така, както те искат и умеят. На гърба на хората и за срам на държавата.", "date": "2018.05.28", "title": "За Чоковците и изборите"}
{"url": "http://standartnews.com/mneniya/gazoviyat_ni_pazel_se_podrezhda-372058.html", "text": "Интервю - Ясно е за какво става въпрос още след като от Русия се завърна Румен Радев. Защото за разлика от битуващото мнение, че президент и премиер са в ежедневни противоречия, очевидно е, че по важните въпроси имат пълно съгласие. Президентът Радев опипа почвата, защото той няма правомощията на изпълнителната власт по два основни въпроса. Първият е рестартът на проекта АЕЦ \"Белене\" и възможността руската страна да участва в него. И вторият изключително важен въпрос - за газовия хъб \"Балкан\", който без руски газ няма как да се състои. Ние трябва да имаме поне три различни източника. Единият е руският газ, вторият - тези милиард кубика, който ние предвиждаме да получим по Трансанадолския газопровод, както и тези количества, които ние виртуално можем да търгуваме с гръцката страна по съществуващата мрежа на трансбалканския газопровод. - Втората тръба на \"Турски поток\" да продължи към България или тя да премине по досегашния маршрут и да се включи на европейска територия на Паша дере, на 15 км от Варна. Този вариант обаче е по-малко вероятен. Към днешна дата има съобщение, че турската страна е съгласувала сухопътната част на трасето на втората тръба на \"Турски поток\", което означава, че реално тази тръба ще дойде към България. Много важно е, че ще мине по транзитен газопровод от турска територия, който е съобщност на \"Газпром\" и на турската компания \"Боташ\". По-важното обаче е тази тръба да има и измерителна станция на наша територия. Сега нямаме, т.е. газовите потоци не са под наш контрол, а под контрола на руската страна и крайните потребители. А сега и този въпрос може да бъде поставен. При поставена газоизмерителна станция на наша територия, ние ще можем да миксираме и от другите направления. И през наша територия да продаваме вече не руски газ, а газ \"балканска смес\", както има \"уралска смес\" за нефта. Което автоматически означава, че от структурна гледна точка се залага реалната основа за бъдещия газов хъб \"Балкан\". На 12 юни ще има обсъждане на проекта за газов хъб \"Балкан\" в Брюксел. И това също е много знаково, защото ние не повтаряме грешките от предишните проекти. Знаете, че по решение на ЕК, а и под натиск, беше прекратен проекта \"Южен поток\", а сега ние поставяме въпроса в Брюксел и има предварително съгласие за това. Освен това газовият хъб \"Балкан\" е в списъка на проектите, които представляват взаимен интерес за съседните страни и ЕК го подкрепя не само вербално, но и материално. Следователно Борисов, отивайки в Русия, този път ще каже на господин Путин, че неговото основно изискване за т. нар. железобетонни гаранции, е изпълнимо при тези условия. Това е вторият съществен момент. И останалото е това, което президентът направи, за да стопли отношенията между България и Русия. И във връзка с предстоящото провеждане на българо-руска Комисия за икономическо сътрудничество, очевидно ще бъдат поставени доста трудни въпроси. Ние сме специалисти в производството на оръжие и модернизация и някои други неща, които очевидно ще бъдат в контекста. И ние най-после да разширим чисто търговско-икономическите си отношения с една от големите икономически сили. - Естествено. Точно това означава. Около 10 млрд. куб. м остават като възможност за транзит. Но за да се спази третият пакет и да се реализираме идеята за газов хъб \"Балкан\", ние ще ги купим и ще продаваме на сръбската граница, примерно. Преминаването през страната ще бъде по наши тръби, смесен газ евентуално с този от Азербайджан и по цена, която ние договаряме. А от сръбската граница нататък количествата могат да отидат до Сърбия, до Хърватска и да стигнат през Унгария до Баумгартен, който е крайната цел. Защото южната част на Италия като консуматор на газ не е най-благоприятна. Не случайно и руската страна се обръща към идеята да мине през нас, защото имаше проблеми по трасето на бъдещия газопровод в Италия, който да бъде продължение на тръбата на \"Турски поток 2. Така че в момента нещата са изцяло в наша полза. Подписаното споразумение на \"Газпром\" със Сърбия означава само едно - че Белград ще помогне на територията на сръбската страна да се разшири газопреносната мрежа. Защото интерконекторът, който се предвижда между нас и тях, е от порядъка на 1,5 - 2 млрд., а всъщност става въпрос за около 8-10 млрд. Ние изцяло ще си поемем разходите през нашата страна, като ще трябва допълнително да разширим трансбалканския газопровод по посока Сърбия. Но ние ще натоварим отново нашите компресорни мощности. Защото в противен случай цялата ни газотранспортна система ще остане суха. А сега се възражда тази възможност и както виждате, пъзелът се подрежда благоприятно за нас. - Става въпрос не толкова за Италия, а за интересите на Русия и на България. В дадения случай те съвпадат. Маршрутът през България, Сърбия и Унгария до Баумгартен е по-благоприятният. Освен това има и предварителна дейност. По проекта \"Южен поток\" по трасето и на нашата територия, и на сръбска, и на унгарска, са приключили проектните процедури, по обезщетяване на собствениците на земята и т.н. Освен това Русия и Сърбия си имат специални взаимоотношения и напълно естествено е, че по-добрият начин Сърбия да получи допълнителни количества газ, в т.ч. и за транзит, минават през точно този проект за газовия хъб \"Балкан\". - Това абсолютно не противоречи. По трансбалканския газопровод 18 млрд. минават през нас, но това не е хъб. Ако ние купувахме на границата с Исакча и продавахме, тогава - да, ние щяхме да строим газов хъб. Ето, това в момента ни се налага, искаме или не, за да се спази третият енергиен пакет. Ние се превръщаме в страна, която ще извършва търговските сделки, \"Булгаргаз\" ще трябва да се развие като корпорация. Едновременно с това сделките могат да стават на турската граница, при което могат и сърбите, и австрийците да дойдат да купуват. А за да бъде хъб, трябва да сложим отгоре и правилата за търговия и достъп до преноса на мрежата при съответните условия, които също са регламентирани от европейските директиви. С реализацията на газовия хъб \"Балкан\" ще възстановим приходите за държавата, които досега получавахме от трансбалканския газопровод. Иначе с \"Южен поток\" нещата щяха да изглеждат по съвсем различен начин. Но \"Южен поток\" отиде в историята. Сега задачата е да минимизираме загубите от непоследователно геополитическо решение от страна на Европа. - Там еднозначно е казано, че руската страна няма претенции. Там отпадат много важни клаузи. Знаете, че имаше клаузата \"тейк ор пей\" - вие заявявате определени количества газ и ако не ги консумирате, трябва да  ги заплатите и ще ги получите след определен период от време, т.е. поставяте се в икономически неизгодна ситуация. Сега отпада това като задължение от страна на Русия, което означава че газът може да тече от север на юг и обратно. Можем да връщаме газ и в Украйна по празните тръби. Но най-важното в това решение е по отношение на ценообразуването. В момента ние сме в изключително благоприятна позиция - когато цената на газовите хъбове стане по-ниска от тръбния газ, спокойно може да заявим претенции.", "date": "2018.05.28", "title": "Газовият ни пъзел се подрежда"}
{"url": "http://standartnews.com/mneniya/gledna_tochka_vardarska_ili_nova_makedoniya_sa_priemlivi_imena_za_sasedkata_ni-372008.html", "text": "  -Ние от АБВ сме единствените, които излязохме с ясна позиция по казуса с предложението за новото име на Македония. Водещи представители на Мултидисциплинарната комисия по Договора за добръсъседство с Македония не дават ясна позиция. Ние още в началото на миналата седмица отправихме писмо към тази комисия. Също така запознахме ръководството на БАН с възраженията си относно предложението за това ново име. Отправихме апел към учените, вкл. тези, които са част от комисията, да защитят българската история и правото на страната ни да се бори срещу това изопачаване. -Това предложение търси международна легитимация на базата на това, че македонската държавност е свързана с двойния Илинден – от една страна, въстанието през 1903 г., и от друга – антифашисткото от 1944 г. По същество това са две коренно различни събития. Приемайки, че Илинден от 1903 г. е фундаментът на македонската държавност, то трябва да се заяви в такъв случай, че създаването на тази държава е факт от българската история. Би било много добре, ако това предложение е признание за общата ни история. Тогава бихме го подкрепили. За съжаление обаче, в последните изказвания на македонския премиер Зоран Заев българите липсват като национално взаимоучастие в тези събития. А да изключиш българите от Илинденско- Преображенското въстание, е като да изключиш руснаците от Руско-турската война. Това е пряко посегателство срещу нашата история и не бива да бъде подминавано мълчаливо. А към момента има оглушителна тишина по темата. -Има два възможни подхода по казуса. Единият е на неправителствени организации, на учени и експерти, които могат да изкажат тяхната позиция. Второ, държавата може да излезе с ясно обоснована позиция. Фактът, че Гърция е против името, не трябва да ни успокоява и не значи, че България не трябва да има позиция. - Това е въпрос на дипломация. Ние от АБВ сме „за\" влизането на Македония в ЕС и НАТО, но това не трябва да е за сметка на българския интерес. Има пет предложения за име, които се обсъждат и „Илинденска Македония\" е най-провокативното. Ние подкрепяме добросъседските и приятелски отношения, но те не трябва да започват да се градят на базата на такъв конфликт. Вярваме, че и Комисията ще вземе предвид тези съображения и ще се стигне до един консенсус, който няма да е за сметка на България, на Гърция и ще даде едно ново начало на Македония да върви напред. -От АБВ сме заявявали, че има два приемливи варианта: Вардарска Македония и Нова Македония. Те са исторически и географски обосновани и не заявяват претенции към други държави, тяхната история  и т.н. - Ние от АБВ, за разлика от всички останали, сме били последователни в подкрепата си за изграждането на АЕЦ „Белене\" и на „Южен поток\". Още през февруари организирахме един експертен форум, който приключи със заключението, че АЕЦ „Белене\" е изгоден, необходим и икономически издържан проект. Пазар на електроенергия има и АЕЦ „Белене\" не би била на загуба. Варваме, че тези големи енергийни проекти, от които зависи енергийната и национална независимост на България, трябва да получат широка обществена подкрепа. „Южен поток\" също има нашата подкрепа. България както е председател на ЕС може да защитава интересите. Една аргументирана позиция и добри дипломати няма как да не успеят. Пример в тази насока, казвам го в светлината на отминалия 24 май, е, че на банкнотите на общоевропейската валута пише \"евро\" на кирилица. Това е благодарение на президента Георги Първанов, на Ивайло Калфин, на посланик Бойко Коцев. Ако те не бяха отстоявали тази позиция, сега щеше да се говори, че искаме да влизаме в чакалнята на \"еурозоната\".", "date": "2018.05.28", "title": "ГЛЕДНА ТОЧКА: Вардарска или Нова Македония са приемливи имена за съседката ни"}
