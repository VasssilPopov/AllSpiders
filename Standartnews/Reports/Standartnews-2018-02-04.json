{"url": "http://standartnews.com/mneniya/drugarski_ogan_ot_1997_g_dosega-367902.html", "text": "БСП се промени много след Десети ноември. Някои неща обаче не са подвластни на времето. Като конспирацията срещу своите вътре в столетницата, която често избива в другарски огън в гръб. Утре се навършват 21 години от деня, в който България се размина с гражданска война. На 4 февруари 1997 г. Николай Добрев върна мандата за съставяне на ново правителство на БСП и така спаси страната от улична саморазправа между протестиращите и властта. До революционната ситуация се стигна след управлението на кабинета на Жан Виденов, допуснало фалит на банките и хиперинфлация през 1996 г. Тогава се инициират и промените в  закона за приватизацията и работническо-мениджърски дружества (РМД) с който да се приватизират държавните предприятия стават факт. Да, приватизация, замислена в полза на работника, на обикновения човек, но изродила се в откровена кражба именно от народа. Преди 21 години мнозина съпартийци скочиха срещу Николай Добрев, че е предал без кръв властта на СДС. Нищо, че така България се спаси от жестока трагедия, която изправя българи срещу българи. Добрев обаче трябваше да чуе някои от най-тежките думи именно от своите. Традицията част от социалистите да се опитват да разпъват на кръст лидерите си оцеля и досега. Поредният пример дойде и с атаката срещу Корнелия Нинова за нейното участие в приватизацията на външнотърговското дружество \"Техноимпекс\" по времето на кабинета \"Костов\". Темата стана любима на ГЕРБ, който не спира опитите да уязви най-сериозния си опонент в парламента, но разбира се е добре продължена и от някои \"другари\" в БСП. Безспорно ползването на РМД-та като схема за разграбване се развихри по времето на Костов, но нима тези другари, които днес размахват пръст, бяха толкова яростни тогава и през годините, колкото настървени са днес срещу собствения си лидер? Горчивата истина е, че политиците от онова време направиха тази приватизация и всички имат вина - едните с това, че са я реализирали, а другите с това, че не са успели да противодействат. И днес няма случай, в който да не се напомнят престъпленията на БКП и това, че ръцете на комунистите са оцапани с кръв. Има само една причина днес това да не се твърди по адрес на социалистите от БСП и тя се казва Николай Добрев.", "date": "2018.02.03", "title": "Другарски огън от 1997 г. досега"}
{"url": "http://standartnews.com/lyubopitno/maykal_buble_i_saprugata_mu_ochakvat_treto_dete-367917.html", "text": "Луисана Лопилато, съпругата на Майкъл Бубле, е бременна с третото им дете, съобщи в. \"Мирър\". Двамата още не са потвърдили новината, разпространена от аржентинската журналистка Лаура Уфбал. Според местните медии те ще я обявят в края на март, когато Луисана пристигне в родната си Аржентина за премиерата на свой филм. Луисана е казвала, че иска да има голямо семейство. Миналата година Майкъл Бубле отказа да води церемониите за наградите Брит и Джуно заради лечението от рак на големия му син Ноа. Семейството така и не уточни от какъв вид рак е болен 3-годишният тогава Ноа, но каза, че е опериран и е преминал през химиотерапия. През февруари миналата година те споделиха, че лечението е успешно и лекарите са с оптимистични прогнози. Вторият им син Елайас се роди през януари 2016 г.", "date": "2018.02.03", "title": "Майкъл Бубле и съпругата му очакват трето дете"}
{"url": "http://standartnews.com/mneniya/margret_nikolova_nie_balgarite_posreshtame_vsichko_s_nedoverie-367893.html", "text": "- Тя беше изключително популярна по онова време у нас - всички знаеха за „Альоша\". Останах с впечатление, че в Русия много по-малко я знаят - да не говорим, че почти никой не можеше да я запее. След като ние с Георги Кордов я изпълнихме, ни обсипаха с покани за снимки по телевизията, записи в радиото и многобройни участия. Едва тогава започнаха да я пеят активно и в Съветския съюз. По онова време с Кордов бяхме солисти в Ансамбъла на Армията. И тази песен беше добре дошла за нашия репертоар, вписа се в него на секундата. Откриха паметника „Альоша\" през 1957-а година и той стана също много популярен у нас. - Много силен текст, много силна мелодия.  Песен, която веднага може да се запомни от всеки и да се изпее. Винаги се просълзявах, когато изпявах „Цветов он не дарит девчатам, они ему дарят цветы\".  Ето, и сега се просълзих... Ох, толкова се развълнувах, че ще кача кръвното налягане... - Всяко ново нещо у нас се посреща особено - скептично и с недоверие в началото. На хората им трябва време да свикнат с него и едва тогава го допускат до себе си -  това е част от българския манталитет. Но \"Альоша\" се хареса. Бързо се наложи като хит. А до 1969-а беше химн на Пловдив. - Като акт на безпрекомерна вандалщина. Като посегателство на културно-историческото наследство. Безобразие. Посрещнах новината с голяма болка. Този паметник за поколения българи беше една светиня. Сърцето ме заболя. Но за пари вече всичко става! Едва ли вандалите са политически осъзнати. Според мен, извършителите са финансово стимулирани. Дори съм убедена, че е платено, за да бъде извършено. Поздравявам Пловдивскат община, която веднага реагира - паметникът беше почистен от нецензурните надписи. Същото мое мнение важи и за паметника на Съветската армия в София. Но тъй като тези осквернявания на определени паметници стават непосредствено преди някой от празниците, несъмнено има и политически привкус, за съжаление. - Младите не са виновни – те са или невежи, или ги купуват. Бих посъветвала всички онези извършители, а и не само, да вникнат по-дълбоко в нашето минало, да не прелистват историята, а да я прочетат внимателно. Всички те трябва да знаят за дружбата ни с Русия, която е свята за редица поколения, не само за моето. Не осквернявайте приятелството. Пазете го. На младежите бих казала: Не се подигравайте с нас, възрастните! Дай, Боже, да ни надмините в годините и да усетите как страшно боли, когато ти мачкат светлите спомени от младостта. - Не помня вече колко турнета съм имала в Русия. Толкова са много... Винаги с удоволствие се връщах в тогавашния Съветски съюз. Там публиката е много сърдечна и културна. Непрекъснато има много зрители, огромна посещаемост на концертите, залите са препълнени. Българските изпълнители винаги бяха приемани изключително добре и на ниво, а нас с Кордов просто ни обожаваха. Пяла съм в Ансамбъла на армията с Борис Рубашкин и Валентин Русецки. Много добре си спомням Лев Лещенко, с когото съм имала съвместно турне в Полша – много приятен, красив и етичен тогава млад колега. Истински джентълмен! Запомнила съм го като  скромно и свито момче - едва прохождаше в изкуството. Сега е голяма звезда. Финалната песен на фестивала в Полша я пяхме заедно с Лев Лещенко. Прекрасно помня Йосиф Кобзон. Надявам се и той да ме помни. През 1964-а заедно бяхме на грандиозен фестивал в Сопот. На турнето ме съпровождаше съпругът ми, който чудесно говореше руски. Аз, за съжаление, заради падежите така и не проговорих. Но тогава с Кобзон много се сприятелихме и неотлъчно бяхме заедно след участията на сцената. След време имахме още няколко съвместни обиколки с Йосиф Давидович. Спомням си турнетата с Макаров и прекрасната Венера Майсурадзе. Невероятно талантлива и красива - като всички грузинки! Приветствам от сърце Лев Лещенко и Йосиф Кобзон, които продължават да пеят, винаги са били много внимателни колеги. - Някои от най-интересните бяха в Куба и в Ирак. Паметта малко се опитва да ми изневерява, но въпреки това си спомням редица вълнуващи мигове от богатия ми сценичен живот. Тогава Германия се делеше на две: Западна и Източна. От Западна бяха изпратили на фестивала в Сопот също един много, ама много красив и невероятно гласовит певец. Кобзон като че ли видя в негото лице истински конкурент и започнаха да се надпяват. Надпяването беше на шега, разбира се - като диалог. Запомних го за цял живот. Беше невероятно за слуха и окото, а мощните им гласове направо кънтяха и цепиха въздуха. Незабравимо беше пътуването до Бухара, в Ташкент. Всичките източни републики тогава ни приемаха нас, българите, невероятно радушно. Изпъкваха със своето гостоприемство. Моят репертоар включваше и прекрасни фронтови песни, а те са вечни. Особено \"Тьомная ноч\" и „Огоньок\". - Никога не се разделям с Петър Първи, Кремъл и любимата ми матрьошка - трите ми любими сувенира. Дори когато влизам в болница, си ги взимам. Прекланям се пред личността на великия реформатор Петър Първи. Обожавам го. Самият паметник е много вълнуващ. Пазя снимките си пред него. А моята матрьошка е моята дружка. Винаги с голямо вълнение съм пяла в Кремълския дворец. Незабравимо е за всеки един артист, а самият Кремъл като архитектурен паметник е изключителен. Спомням си на едно от поредните ми влизания вътре, шофьорът, който ме возеше, ми показа новата концертна сграда и ми рече: \"Това е хулиган сред богатири\" - в смисъл, че е нарушена класиката на грандиозните старинни сгради зад оградата на Кремъл. - Голям празник на песента. Гостуваха много чужди певци от цял свят. С моя колега Кирил Семов записахме и изпълнихме на „Златният Орфей\" „Сън сънувах\", която също като „Любовта на Юнгата\" стана голям шлагер и получи голямата награда. Пазя прословутата статуетка в дома си на почетно място заедно с другите си трофеи – „Златният кестен\", „Заслужил артист\" и т.н.  Носител съм и на награда за цялостно творчество – много престижно отличие  за онова време. Станах \"заслужил артист\" през 1964 г. Това много ме трогна, тъй като тогава се възприемаха по-насериозно изпълнителите на класическа музика. Направлението „естрада\" беше прохождащо. И когато аз получих толкова голямо отличие като поп певица, всички останаха изненадани. А аз се трогнах, че са ме оценили. Може да се каже, че аз съм класик в жанра. А сега вече съм и доайен, защото съм най-възрастната - на почти 90. - Тя е по стихове на голямата поетеса Ваня Петкова и музика на патриарха на поп жанра Йосиф Цанков. Ваня дебютира с това стихотворение на естрадната сцена. Кое прави една песен хит – хубавият текст и лесната за изпяване и запомняща се мелодия. В „Любовта на Юнгата\" ги има и двете. Поисках да запиша тази песен, защото Ваня Петкова ми е любима поетеса. Въпреки че тогава, през 1965-а, и тя беше младо, но изключително талантливо момиче с бунтарски характер. Господи, каква красавица беше. Стиховете й се преписваха на ръка и се превръщаха в настолни на всички влюбени момичета, рецетираха я навсякъде. Тогава нейната поезия изгряваше, но не постепенно, а изведнъж, като запалена с бензин факла. Много я харесвах - и като личност, и като поетеса.  Почти на всеки мой концерт ме викаха на бис с „Любовта на Юнгата\" и залата пееше с мен. Много песни съм записала на композитора Йосиф Цанков, но само една на Ваня Петкова - \"Любовта на Юнгата\" и тя остана завинаги в моят репертоар! Всички я знаеха, пееше се навсякъде. - Съпругът ми дори написа книга за мен - „С песен в живота\". Той я направи, без аз да знам. Изненада ме. Той беше военен и след като се пенсионира, реши да разкаже за творческия ми път. И тъй като често ме съпровождаше  по време на турнетата, имаше поглед отблизо - беше свидетел на много случки. Водил си е тихом-мълком записки, защото аз отказах да се прави за мен книга. Една вечер се прибирам от работа - аз концертирах доста дълго, 50 години се задържах на сцената и виждам на пианото наредени няколко екземпляра. Но книгата не е за пазара, тя е само за приятели. А моят живот наистина мина с песен. Сега снаха ми, да е жива и здрава, се занимава с всичко това. Семейните албуми са отделно, професионалните – отделно. Снимките са подредени в тях, прицизно надписани с точна хронология. Тук, в албумите, са запазени не само незабравимите семейните мигове, но и тези от всичките ми турнета. - Да бъдат здрави и щастливи. Всички трудности се преодоляват по-лесно с песен. Нека животът да е песен и да преминава с песен - като моя. Така душата и физиката се съхраняват за дълго млади.", "date": "2018.02.03", "title": "Маргрет Николова: Ние, българите, посрещаме всичко с недоверие"}
{"url": "http://standartnews.com/lyubopitno/dali_kafeto_e_opasno_shte_tryabva_da_reshava_amerikanski_sad-367912.html", "text": "В САЩ посетителите на кафенета може да се окажат посрещнати от предупредителни табели, че кафето съдържа канцерогенно съединение, съобщава ScienceAlert. В момента в калифорнийски съд се разглежда такъв иска. Той е внесен от Съвета по образование и изучаване на токсичните вещества. Според ищците посетителите в кафенетата трябва да знаят за потенциалните опасности на кафето. Акриламидът се получава при термична обработка на продуктите. Той е признат за опасно канцерогенен. Още преди 15 години експериментално е доказано, че гризачи, на които е давана вода с това вещество, са развивали рак. Богати на акриламид са пържените картофи, чипсовете и други продукти, които се готвят в кипящо масло. Канцерогенното съединение може да се получи и при печенето на кафеените зърна, което прави самата напитка опасна. Представители на компаниите за търговия с кафе твърдят, че то не е опасно за здравето. Отдавна е доказана и ползата от умерената консумация на кафе.", "date": "2018.02.03", "title": "Дали кафето е опасно, ще трябва да решава американски съд"}
{"url": "http://standartnews.com/lyubopitno/nova_versiya_na_igrata_monopoli_za_izmamnitsi_-367914.html", "text": "Нова версия на известната от десетилетия игра \"Монополи\" поощрява играчите да мамят. Ако бъдат хванати обаче - следват белезници. Целта на играта от създаването й през 1935 г. е човек да стане най-богат, като купува недвижими имоти и събира наемите от тях. Скорошно изследване обаче е установило, че половината от играчите се опитват да мамят, ето защо през 2018 г. компанията Hasbro реши, че е време да даде на участниците в играта, това, което толкова са желали, се казва в изявление на производителя на \"Монополи\". Така от есента на пазара ще има вече и версия за измамници. Към играта са добавени 15 карти, покриващи най-често използваните видове неспортсменска игра като преместване на жетоните на повече стъпки, отколкото заровете позволяват, избягване на наем или кражба на пари от банката. Ако номерът мине, преди следващият да играе, измамникът е възнаграден с хотел или 200 долара от банката. Ако обаче бъде хванат навреме, си плаща прескъпо. Остава с белезници, докато не бъде освободен. Според противниците на играта \"Монополи\", тя \"е напълно неточна симулация на реалната икономика. Ако моделът \"Монополи\" беше точен, щеше да има само една компания в света, а не милиарди и милиарди\". Повече от 275 милиона копия на \"Монополи\", в различни версии, са разпространени в 114 страни.", "date": "2018.02.03", "title": "Нова версия на играта \"Монополи\" за измамници"}
{"url": "http://standartnews.com/biznes/poniski_komisioni_v_banki_ako_sme_v_chuzhbina-367901.html", "text": "От началото на годината гражданите на държавите членки в Европейския съюз ще плащат по-малко на банките, ако решат да пазаруват с карта в друга държава от ЕС. Ще плащат по-малко и ако теглят пари от банкомат там. Това предвижда нова евродиректива, влязла в сила от този месец. Друга важна промяна, която засяга и българските граждани, е вменяването на задължение към банките задължително да възстановяват пари на хора, които са загубили пари от сметките си заради клониране на банкова карта, хакване на банковата сметка, съобщава economic. Когато се извършва трансгранично плащане в евро или шведски крони в рамките на ЕС, банката, в която е регистрирана сметката и картата не може да иска допълнителни такси освен тези, които би начислила за еквивалентна национална операция. Дори банките, които се намират в страни от ЕС извън Еврозоната, каквато е България, трябва да спазват това правило. Новите правила включват преводите между банкови сметки в различни страни от ЕС, теглене на пари от банкомати в страни от ЕС, плащания с дебитни или кредитни карти в ЕС, както и операции по директен дебит. Например, ако таксата на вашата банка за теглене на пари от банкомат на друга банка във вашата страна е 1 лев, банката трябва да начислява същата такса, когато теглите пари в друга страна от ЕС. Трябва да се има предвид, че комисионните на банките за превалутиране остават. Когато се извършва плащане за нещо в ЕС с кредитна или дебитна карта, търговците и банките не могат да начисляват допълнителна такса, само защото използвате определена карта. Това правило се прилага за всички покупки с карта (в магазини и по интернет) във вашата страна или в друга страна от ЕС. American Express, Diners Club и служебните или корпоративните кредитни карти, при които плащането е за сметка на работодателя, не са обхванати от новите правила на ЕС за платежните услуги и е възможно да бъде начислена допълнителна такса, когато се използват такива карти.", "date": "2018.02.03", "title": "По-ниски комисиони в банки, ако сме в чужбина"}
{"url": "http://standartnews.com/svyat/mazh_otkri_ogan_ot_avtomobil_sreshtu_peshehodtsi_v_italiya_-367913.html", "text": "Най-малко четирима души са ранени при стрелба в град Мачерата в Източна Италия, съобщава РАИ. Нападателите са неизвестни. Знае се само, че е стреляно от прозореца на автомобил. \"Заради съображения за сигурност кметът на града Романо Каранчини моли гражданите да не напускат домовете си, служителите - офисите\", се казва в съобщение на градската администрация, публикувано в Twitter. Два часа след нападението полицията арестува мъжа, открил огън срещу чужденци в италианския, съобщиха ДПА и АП. Според италианската агенция АНСА всички жертви са чернокожи.", "date": "2018.02.03", "title": "Мъж откри огън от автомобил срещу пешеходци в Италия"}
{"url": "http://standartnews.com/sport/olimpiytsi_otletyaha_s_flag_i_lavcheta-367910.html", "text": ".", "date": "2018.02.03", "title": "Олимпийци отлетяха с флаг и лъвчета"}
{"url": "http://standartnews.com/svyat/neshka_robeva_poema_ansambala_na_germaniya-367900.html", "text": "Нешка Робева изненадващо е новият треньор на ансамбъла по художествена гимнастика на Германия, пише beautyinsport.com, позовавайки се на информация в официалния сайт на федерацията по гимнастика на Германия. \"Германската федерация по гимнастика предприема треньорска смяна в художествената гимнастика. Новият треньор на ансамбъла Нешка Робева заменя българката Екатерина Дуламова, която водеше ансамбъла от 2015 г.\", пише на сайта на германската федерация по гимнастика. \"Радваме се, че можем да разчитаме на много опитната и успешна в международен план треньорка Нешка Робева. Смятам, че с нея ще успеем да постигнем нужния стимул, който е необходим, да направим решителната крачка на международната сцена\", обясни спортният директор на Волфганг Уилям. \"Интересна задача е да работя с отбора следващите няколко месеца, вече направихме композициите, остава само да ги изчистим\", добавя Нешка Робева. Очаква се да видим работата й на Световната купа в София в края на март, за която ансамбълът е заявен и ще бъде един от конкурентите на нашите момичета от ансамбъла на България. Самата Нешка Робева обясни как се е стигнало до назначението й начело на ансамбъла на Германия. Тя използва профила си в социалната мрежа Facebook, за да разкрие интересни подробности около ситуацията в немския лагер и какво я е убедило да приеме предложението.", "date": "2018.02.03", "title": "Нешка Робева поема ансамбъла на Германия"}
{"url": "http://standartnews.com/svyat/sled_pobedata_na_izborite_prezidentat_na_finlandiya_se_pohvali_s_treti_sin-367899.html", "text": "Президентът на Финландия Саули Нинистьо, който е на 69 години, оповести вчера рождението на своя трети син, предаде АП. Изминаващата седмица бе напрегната за финландския държавен глава - в неделя той бе преизбран за втори шестгодишен мандат, във вторник положи клетва, а в петък вечерта втората му съпруга Йени Хаукио е родила момченце. Президентската канцелария съобщи, че майката и бебето са в добро здраве, а бащата е присъствал на раждането. Нинистьо има двама възрастни синове от предишния си брак, приключил през 90-те години със смъртта на първата му съпруга в автомобилна катастрофа. Той сключва брак с Хаукио през 2009 г. Постът на Нинистьо във Facebook, с който той съобщава за новото бебе, е привлякъл хиляди поздравления само за един час, отбеляза АП.", "date": "2018.02.03", "title": "След победата на изборите президентът на Финландия се похвали с трети син"}
{"url": "http://standartnews.com/svyat/14_raneni_pri_tezhak_paten_intsident_v_belgrad-367909.html", "text": "Най-малко 14 души пострадаха при тежък пътен инцидент в центъра на сръбската столица Белград. Сред пострадалите има и тежко ранени. Един от тях се намира в реанимацията на \"Спешния център\". В катастрофата са се ударили автобус на градския транспорт, камион и една лека кола. Инцидентът стана около 5.30 ч. местно време.", "date": "2018.02.03", "title": "14 ранени при тежък пътен инцидент в Белград"}
{"url": "http://standartnews.com/balgariya/silen_vyatar_padnali_darveta_i_mazilki_20_000_bez_tok_v_zapadna_balgariya_obzor-367916.html", "text": "В цялата страна има предупреждение за силен и бурен вятър. Скоростта му на места е около 100 км/ч. Най-силни ще са поривите на вятъра в областите София-град, Враца, Хасково и Кърджали, където е обявен оранжев код. В останалата част от страната кодът за предупреждение е жълт. Единствено в Плевен и Видин няма опасност от силен вятър. Хората да внимават откъде минават, да се пазят от падащи предмети. Също така се призовава да бъдат премахнати предмети от терасите, които могат да създадат опасност за преминаващите. Две жени са пострадали при инциденти вследствие на силния вятър в столицата. Това съобщи за Агенция „Фокус\" говорителят на УМБАЛСМ „Пирогов\" Мария Пойразова. Жените са преминали през спешния неврохирургичен кабинет и двете са с рани в областта на главата. Раните са обработени от дежурния екип и жените са освободени. 20 000 абонати на територията на Западна България са без ток, съобщиха от пресцентъра на ЧЕЗ, във връзка с прекъсванията на електрозахранването вследствие на бурния вятър. Най-засегнати са Враца и Монтана, както и периферията на София. Има скъсани няколко далекопровода в периферията на столицата и планинските части на София-област. На много места в страната и в София има сигнали за паднали дървета и клони. Екипи работят по места. На пътя Враца – Мездра три тира се обърнаха заради силния вятър. Движението се извършва само в едната лента, информираха от АПИ. Всички автомобили да се движат с повишено внимание и съобразена скорост поради силния вятър. Голяма топола с разклонена корона падна върху главен път Е-79 край Благоевград, няма пострадали. Сигналът за инцидента е подаден към 11:40 ч. на изхода на Благоевград в посока Дупница преди разклона за с. Рилци. Първото е изкоренено от ската от поривистия вятър, падайки, се подпира върху клоните над трите ленти за движение - аварийната, активната и изпреварващата. Поради това, че дървото остава на около 2 м над пътното платно няма пострадали автомобили. Преминаващи подават сигнал до РС ПБЗН, които изпращат екип, който отстранява клоните над двете активни ленти, дървото изцяло е нарязано от Пътноподдържащата фирма \"Водно строителство\". Заради силния вятър в столицата, дърво се прекърши в основата и падна върху няколко коли. Инцидентът е станал на улица \"Бунтовник\" в квартал \"Лозенец\", посочва NOVA.", "date": "2018.02.03", "title": "Силен вятър, паднали дървета и мазилки, 20 000 без ток в Западна България (ОБЗОР)"}
{"url": "http://standartnews.com/balgariya/vidinchani_otnovo_na_protest_iskat_magistrala_do_sofiya-367907.html", "text": "Граждани на Видин за втора поредна седмица излязоха на протест с намерение да блокират международния път Е-79. Те недоволстват от лошото състояние на трасето, големия трафик и честите катастрофи. Демонстрантите настояват за изграждането на магистрала до София и тунел под Петрохан, които да поемат сериозното движение. Полиция и жандармерия не допуснаха блокада още в началото на демонстрацията. През последната седмица „нямаше никаква реакция\", каза пред bTV една от организаторите – Росица Кирова. По думите й отчуждителни процедури по проектите няма и работата по пътя Ботевград – Мездра „не касае по никакъв начин това, което видинчани искат\". Тя отбеляза, че за последните няколко дни има 5 тежки катастрофи с ранени.", "date": "2018.02.03", "title": "Видинчани отново на протест, искат магистрала до София"}
{"url": "http://standartnews.com/balgariya/gripnata_epidemiya_za_sofiyagrad_kyustendil_i_pazardzhik_se_otmenya-367908.html", "text": "Грипната епидемия в областите София-град, Кюстендил и Пазарджик се отменя от днес, 3 февруари, съобщиха от Министерството на здравеопазването. На територията на трите области се отменя забраната за провеждане на детските и женските консултации, свижданията в лечебните заведения за болнична помощ и поставянето на имунизации. Регионалната здравна инспекция-Разград обявява грипна епидемия на територията на област Разград от 2 февруари, с всички произтичащи от това противоепидемични мерки.", "date": "2018.02.03", "title": "Грипната епидемия за София-град, Кюстендил и Пазарджик се отменя"}
{"url": "http://standartnews.com/balgariya/sergey_stanishev_v_balgariya_pokazahme_che_tolerirame_nasilieto_nad_zhenite-367906.html", "text": "20 кризисни центъра за жени, жертва на домашно насилие – това може да бъде изградено с парите, които БСП и ВМРО искат държавата да похарчи за референдум „за\" и „против\" Конвенцията на Съвета на Европа за борба с насилието над жени и домашното насилие. Сметката е на неправителствения сектор, но беше оповестена от лидера на ПЕС Сергей Станишев в студиото на бТВ. Той беше категоричен, че у нас документът е станал обект на „безумни интерпретации\" и в него ги няма нито „третия пол\", нито „еднополовите бракове\", които разгневиха консервативни кръгове в политиката и обществото. „Едно от следствията на ужасно изкривения начин, по който се води дискусията, е, че ние показваме на жертви и насилници абсолютно погрешен сигнал – че като общество толерираме това. Никой няма да го каже открито, но изкривената дискусия, акцентирането върху неща, които изобщо не съществуват в тази конвенция, фиксирането върху страхове хипотетични загърбва реалния проблем\", подчерта Станишев и допълни, че заради разделението, започнало още вътре в правителството, е блокирана националната програма, от която зависи функционирането на кризисните центрове за жертви на насилие. Самият лидер на ПЕС посети един от тях и сподели, че е чул „покъртителни истории\" за жени, които буквално нямат къде да отидат. Само през този обект за 5 години са минали 2200 жертви. „Колко жени си мълчат, защото това е традицията, защото е срамно да те бият вкъщи?\", запита той и припомни статистиката, според която една от три българки е жертва на домашно насилие. По думите му Истанбулската конвенция „не е някаква конвенция на османския султан\", а най-мащабният международен договор за превенция и борба с насилието, в който са заложени ангажименти на държавите и инструменти за защита на жените, които в момента в нашето законодателство просто отсъстват. Станишев припомни, че у нас тормозената от мъжа си жена трябва да доказва, че е жертва. За така спорния термин „джендър\" лидерът на ПЕС даде своя превод: „Означава социалните роли, които са били различни в различните общества и се променят в хилядолетията. Преди 100 г. жените не са имали право да гласуват, социалната роля на жените е била да си стоят вкъщи\". Съветът на Европа реагира на медийната и политическа истерия в България със специална декларация, в която се подчертава, че конвенцията не въвеждат сексуално образование в училище, еднополови бракове и подобни. На пленума на БСП тази декларация е била раздадена на участниците, но, по думите на Станишев, „не беше чута\". Той на практика потвърди, че социалистическата партия е подкрепяла на по-ранен етап конвенцията на международни форуми и затова сегашната й позиция се възприема като 180-градусов завой. „В политиката често има конюнктурни съображения, има страхове. Отговорността на политиците е да мислят с главите си дългосрочно\", заяви Сергей Станишев. Лидерът на БСП призна, че се притеснява и от позицията на президента Румен Радев, който в Брюксел се обяви срещу Истанбулската конвенция: „Аргументите, които той сподели, са стряскащи. Правата на човека в България или в Полша, или във Франция, или в друга страна от Съвета на Европа не са вътрешна работа и аргументът, че се отнемат права от държавата и се дават на НПО не е състоятелен – освен че държавата не си върши работата в тази сфера\". Той се възпротиви и срещу твърдението, че борбата с насилието над жените е работа само на полицията: „Това е комплексен обществен проблем, който започва от създаването на културни нагласи за ролята на жената. Това означава „джендър\" – какво може да прави жената, какво не може, каква е ролята в семейството – дали е равноправна, дали е подчинена\".", "date": "2018.02.03", "title": "Сергей Станишев: В България показахме, че толерираме насилието над жените"}
{"url": "http://standartnews.com/balgariya/bedstvie_vav_vratsa_vyatarat_obarna_3_kamiona_na_e79_-367911.html", "text": "Бурният вятър, който вилнее във Враца, доведе до бедствено положение в областния град. Ситуацията вече е извън контрол, тъй като специализираните служби не могат да се отзоват на стотиците сигнали за материални щети. Бурният вятър обърна три камиона на международния път Е-79 между Мездра и Враца, съобщи bulnews.bg. Първият е на около 500 метра от бензиностанция \"Ромпетрол\" и е \"Фиат\". Точно на бензиностацията е обърнат втория -\"Ивеко\", а третият камион „Рено\" е на около 300 метра преди него. Стихията помита дори хора и е напълно невъзможно да се стои прав. При инцидентите има ранени хора, но хаосът е толкова голям, че няма никаква допълнителна информация. Патрул на полицията е преградил едната лента за движение към Враца и минаващите возила получават инструкции да карат бавно в участъка, за да не бъдат обърнати и те. Паднало дърво временно затвори подлеза на натоварения бул.\"Мито Орозов\", което пожарникарите успяха да отрежат и да освободят трафика в посока оряховско шосе. Близо до кръговото кръстовище на бензиностанция \"Лукойл\" бурята е прекършила като кибритена клечка метален билборд. В центъра падна изолацията на блок и по чудо няма пострадали, тъй като в почивния ден е пълно с хора. Наблизо стихията е обърнала павилиони, от покрива на бившето кино \"Коларов\" летят остри ламарини, които са изключително опасни за минаващите оттам пешеходци. На кръговото кръстовище, популярно сред врачани като \"Благоев\" магазин е останал без стъклените си витрини. Пищят всички аларми на клона на \"УниКредит Булбанк\". Екип спасители лети към района на „Ферит\", откъдето има сигнал за значителни поражения. В същото време голяма топола с разклонена корона падна върху главен път Е-79 край Благоевград, няма пострадали. Сигналът за инцидента е подаден към 11.40 ч. днес на изхода на Благоевград в посока Дупница преди разклона за с. Рилци, предава Дарик. Дървото е изкоренено от ската от поривистия вятър, падайки, се подпира върху клоните над трите ленти за движение - аварийната, активната и изпреварващата. Поради това, че дървото остава на около 2 м над пътното платно няма пострадали автомобили. До пристигането на пожарната и РПС-Благоевград, автомобилите минават под короната му или досам разделящата двете платна мантинела. Преминаващи подават сигнал до РС ПБЗН, които изпращат екип, който отстранява клоните над двете активни ленти, дървото изцяло е нарязано от Пътноподдържащата фирма \"Водно строителство\". В събота в почти цялата страна е обявен жълт код заради очаквания силен южен вятър. Скоростта на вятъра на места  е около 100 км/ч. Предупреждение не е издадено само за областите Видин, Плевен и Стара Загора. Най-силни са поривите на вятъра в област Кърджали, където е обявен оранжев код. В София бурен с пориви до 20-24м/с вятър чупи клони. Вече има подадени сигнали в Столична община за паднали клони. Според БЛИЦ има ранена жена от паднала мазилка от новострояща се кооперация в Люлин. Агенцията публикува и снимки на разместени от бурните пориви контейнери за смет. Издадено е предупреждение към гражданите да внимават откъде минават, да се пазят от падащи предмети. Също така се призовава да бъдат премахнати предмети от терасите, които могат да създадат опасност за преминаващите. На строителните фирми е разпоредено да проверят и обезопасят обектите си.", "date": "2018.02.03", "title": "Бедствие във Враца! Вятърът обърна 3 камиона на Е-79"}
{"url": "http://standartnews.com/balgariya/lavchetata_masud_i_terez_zaminavat_za_holandiya_v_nedelya-367904.html", "text": "Двете лъвчета Терез и Масуд, които бяха спасени от зоопарка в Разград миналата година, вече имат всички документи, за да могат да отпътуват за спасителния център „Фелида\" в Холандия. Това съобщиха от фондация „Четири лапи\". Днес сутринта от Българска агенция по безопасност на храните (БАБХ) са издали транспортните документи, които доскоро спъваха заминаването на лъвчетата. До решението лъвчетата да заминат в спасителен център в Холандия се стигна след поредния протест във вторник и намесата на премиера Бойко Борисов. Ден по-рано от зоопарка в Пазарджик съобщиха, че искат Терез и Масуд и могат да се грижат за тях. Лъвчетата трябваше да бъдат предоставени на община Пазарджик с решение на общинския съвет на Разград, въпреки че преди 3 месеца кметът на Разград Валентин Василев сключи споразумение с  „Четири лапи\", която да помогне за намирането на нов дом на общо пет лъва. Терез и Масуд ще отпътуват от Столичния зоопарк в неделя – 4 февруари, в 10 ч. Те имат нужда от специални грижи. В спасителния център за големи котки „Фелида\" в Холандия за посрещането на Терез и Масуд е готов техният временен дом, съобразен с индивидуалните им нужди – вътрешно заграждение с отопление около 20 кв.м. с лежанки, платформи, пясъчник и допълнително средово обоготяване. Те също така ще имат достъп до външно заграждение около 30 кв. м., уточниха от „Четири лапи\".", "date": "2018.02.03", "title": "Лъвчетата Масуд и Терез заминават за Холандия в неделя"}
{"url": "http://standartnews.com/balgariya/vetrovita_sabota-367870.html", "text": "Днес времето ще е динамично, прогнозира Националният институт за хидрология и метеорология. Облачността ще е по-често значителна и главно в планинските райони ще има валежи. Ще духа южен вятър, ще е поривист и в районите северно от планините временно ще се усилва до бурен. Остава топло за февруари с минималните температури между 3 и 8 градуса, а максимални между 13 и 18 градуса, малко по-ниски в крайните северозападни райони. Атмосферното налягане е по-ниско от средното за февруари и ще продължи да се понижава.", "date": "2018.02.03", "title": "Ветровита събота"}
{"url": "http://standartnews.com/balgariya/lekar_v_parvite_dni_gripat_ne_tryabva_da_se_lekuva_s_antibiotik-367903.html", "text": "„Не трябва да се лекува грипа още в първите дни с антибиотик. Специалист ще прецени дали да се даде антибиотик в последствия, ако ума усложнения\", коментира в студиото на „Събуди се\" д-р София Ангелова, председател на Националната асоциация за профилактика на белодробните болести. „В първите часове на грипа, ако дадем антибиотик, ние ще потиснем още повече имунната система, а в случая организмът има нужда от по-силна имунна система. Затова е нужно да се приемат много течности и да „пази леглото\", обясни тя. Тя коментира и как фините прахови частици се отразяват на здравето ни. ", "date": "2018.02.03", "title": "Лекар: В първите дни грипът не трябва да се лекува с антибиотик"}
{"url": "http://standartnews.com/balgariya/sedmichen_horoskop_3_do_9_fevruari-367874.html", "text": "Добрите страни на февруари вече са видни. Самочувствие и приповдигнато настроение се борят за първенство в поведението ни. Опитваме се така да нагласим нещата от делника и така да гледаме на ситуациите, че да изглеждат лъскави и ласкателни за нас. Както се разбира, в ежедневието ни ще има голяма доза прекалености. Те няма да отминат отношението ни към храната и другите сетивни удоволствия. Все пак, не претоварвайте организма си и неговите системи, за да имате достатъчен ресурс от съпротивителни сили срещу вирусите. Разиграните до тук ситуации са част от живота ни заради присъствието в характеристиката на седмицата на аспект Венера/Уран. Той обаче има проявления от друг род: не ни позволява да забравим за сложните обществено-социални отношения. Те пронизват атмосферата със своя стремеж към независимост и свобода на мнението. Този период от месеца е важен предимно за обикновения човек. Около 7-ми в мислите ни се втурват особени чувства и понякога страхове, които събуждат дремещи желания и неординерни намерения. Навестяват ни, благодарение на енергията от Слънцето и Уран. Въздухът наоколо е зареден с очаквания за по-добро бъдеще, което ще ни позволят да сме по-смели в оптимизма си. Дните в началото и в края на седмицата са еднакво силно обвързани със стремежа ни към бърза реализация на усилията. Това има своята добра и своята недотам добра страна: да разчитаме на шанса и на доброто стечение на обстоятелства, но да не си позволяваме  лековато или лекомислено поведение/отношение към сериозните теми на деня. Овен Късмет в гонитбата на целите Вълнувате се. Невинаги сте наясно с причините за приповдигнато настроение, но това не ви пречи да правите големи планове. Толкова сте ентусиазирани, че забравяте за подробността дали ще ви стигне време за всички замисли. Надявам се да не си останете мечтатели, а по-често да посягнете към средствата, които ще ви помогнат на 7 февруари да пристъпите към практическото изпълнение на плановете. Веднага ще се разбере колко добре сте се подготвили. Случайността, ако се намеси, то, определено, ще е във ваша полза. Новото и новостите ще са във всички сфери от делничното и ще са в състояние да променят много неща - от прическата до вашия социален или професионален статус. Опитайте се въпреки еуфорията, трезво и практично да насочвате своите действия към конкретни цели. Телец Подреждате документацията Предлагам да използвате енергията си за занимания като подреждане на документация, на кореспонденция. При всички други ситуации, склонността ви да прекалявате, претоварвайки се, ще се отрази негативно на здравето ви. В същото време през дните около 7 февруари мнозина ще се присетят за свои отколешни приятели и ще направят всичко възможно да се свържат с тях. Усилията им няма да увиснат във въздуха. Подсигуряване на условия за възстановяване на  важни, значими контакти е от силните страни на периода. Неприятната част, както разбрахте и от въведението, се свързва при вас със затруднението да си подсигурите по време на разговори и обсъждания спокоен и равен тон за изявленията. Близнаци Точно сега не се борете за правдата Очакванията са едно, реалността - друго. Не се надявайте да преживеете спокойно дните. Обстановката и заобикалящите ще се надпревават да ви поставят пред дилеми и вие ще се чувствате около 7 февруари така, сякаш са ви зашеметили – ще немеете пред чуждата изобретателност, особено, когато стават нередни или непозволени неща. Днес вие сте застъпници за правда. Ще искате да я защитите на работното място пред висшестоящи или при вземане на важни финансово-парични решения. И в двата случая рискувате да загубите благоволение. Моментът не е подходящ за изяви пред публика, аудитория и за сделки с пари. Преминаващите Венера, Слънце и Уран влизат в играта и не ви позволяват да определите точно границите на собствените възможности. Опасно е да сте самоуверени. Рак Бъдете нащрек с нови хора Нови хора, нови лица и стари познайници с нови идеи навлизат в живота ви. До тук всичко изглежда, както трябва. Следват затрудненията. Уж нещата изглеждат наред, а все нещо се обърква в последния момент – променят се уговорки, пропадат срещи или обстоятелства възпрепятстват случването на вашите очаквания. Прочетете въведението, за да оцените причините и последиците като брънка от дългата верига на зависимости. Преди да се съгласите с дадено предложение, задължително го обмислете в посока перспектива. След 7 февруари с досада ще изпълнявате обичайните ангажименти. Ще защитавате със зъби и нокти правотото си на свободен избор. Вероятно заради нежеланието да се ангажирате с проблемите на другите на работното място, в бизнеса и партньорството, ще чуете неприятни думи по свой адрес. Лъв Времето ви притиска, действайте на мига Нерационалното ви тегли. Вашето поведение е неразбираемо и непредсказуемо. Поради това мнозина ще попаднат в деликатна ситуация. Други ще са склонни да развият свръхчувствителност, да оценяват емоционално баналните житейски случки. Не очаквайте околните да се трогнат. В този момент единствено използването на практическите умения и прилагането на вашия опит ще са от полза. Мнозина ще бъдат притиснати от времето и ще трябва да действат на мига. Причината: появила се необходимост да обсъдите договори, да четете документи, да обработвате информация. Още по-внимателни трябва да сте в случай, че те не са нещо ново, а са част от продължаващ със седмици процес. Не е чак толкова неприятно. След 10 февруари си позволете да разгърнете фантазията,  да подходите творчески към задачите. Дева Използвайте интуицията Нуждаете се за повече време за изпълнението на ежедневните дела. Не сте станали по-мудни. Обстановката е усложнена и опасността да си извадите грешни изводи е повишена. Противно на очакванията ви, няма да ви подтиквам да се съсредоточите, за да избегнете усложнения. Стремежът ми е да не допуснете претоварване на физическо и на психическо ниво. Ето защо  използвайте дните за кратък отдих, за приятно пътуване, което да съчетаете с възможности за срещи и нови познанства. Това ще ви достави удоволствие. За целта се доверете на интуицията си и използвайте дните от 7 до 9 февруари за обмисляне или стартиране на тези намерения. Междувременно не губете връзка с работното място, с колегите и с партньорите, за да вмъкнете в разговор осенили ви идеи. Определено ще ги заинтригувате. Везни Бракът ви накуцва Размишлявате от какво се нуждаете. Уверено решавате, че това са нови и различни контакти. Правите планове за утре, за бъдещето и се откъсвате от делничната суетня. Определено така ще ви е по-лесно да преживеете някои недоразумения с личен характер. Отношенията с партньора и в брака понакуцват. Вие не се притеснявате от факта и дори сте решени да се отдалечите за известно време, преценявайки, че така проблемите сами ще отшумят. Намирам решението ви за разумно, но и трудно приложимо. Онези, които ви познават, лесно разгадават какво се крие зад маската на съгласие. През средата на периода нараства склонността ви да подценявате качествата и способностите на отсрещната страна. Така сами ще усложните процеса на общуването. Стремете се да не вкарвате по време на разговор излишни подробности или неистини. Скорпион Лунното затъмнение ви промени Звездната обстановка изисква да сте на сто процента в час със събитията. Близки хора, роднини и приятели ще ангажират вниманието ви. Ще чуете новини, които ви засягат и вие трябва да съучаствате в процесите, включващи и други хора. Нищо чудно да запомните седмицата с предложения за годеж, с вестта за ново попълнение на фамилията. Случващото се определено ще промени, дори ще предопредели пътя ви. Към 7 февруари ясно ще осъзнаете колко много промени преживяхте напоследък и че е невъзможно да продължите по утъпканите пътеки. Никой няма да остане там, където го е заварило пълното лунно затъмнение от предходната седмица, подбудило ни към размисъл. Вие вече сте решени да действате. В този момент имате и сили, а и разполагате с увереност. Стрелец Битови неуредици през уикенда Имате нужда да изразите чувствата си, да разтоварите в разговор с близък или приятел емоционалния товар, които носите. Потребно ви е, защото предусещате, че седмицата има различен характер и от вас се очаква да сте светски хора, общителни и корпоративни във всяко отношение. Животът и делникът ви след 7 февруари ще са подчинени на подобни тенденции. Ставате по-смели в намеренията и действията си именно поради желанието за успех в лично-интимната сфера. И дано дните пред вас да се развият в този план, за да успеете да подминете с насмешка евентуалните технически проблеми и битови неуредици, появили се през дните около 4 февруари. Няма как да се въздържа от предупреждението, че точно тогава сте настроени авантюристично. Обстоятелствата подбуждат към подобно поведение в ежедневието. Всеки да преценява какво може да си позволи. Козирог Пазете се от чревоугодничество Готови сте да прегърнете всяка възможност за промяна. Разполагате с арсенал от нови идеи. Дано не си останете с намеренията, стъписани пред неизвестното. Тогава е възможно да обърнете енергията, с която разполагате към прекаляване с храна и удоволствия. Това ще е знак, че не сте преработили правилно вибрациите на Венера и Уран. Към момента те подсилват вътрешната ви потребност от изява. Вие искате да ви забележат и съществува вариант да го постигнете по неприемлив начин, което и ще констатирате след някой и друг ден. Така стоят нещата в сферата на обществената, професионалната и служебна територия. Далеч по-предпазливи трябва да сте в семейно-партньорските контакти. 7, 8 и 9 февруари са ви предоставени за постигане на хармония и единомислие в личния живот. Водолей Валят предложения, проявете здрав разум След необходимостта от размисъл за претегляне на обстоятелствата идват реалните действия в ежедневието. Между 7 и 10 февруари животът ви прави предложение след предложение. Не е възможно да останете встрани от обществените процеси, да не се вълнувате от случващото се на работното ви място или от съдбата на вашите съседи и познати. Мислите ви са в синхрон с атмосферата навън, но заедно с това сте готови да представите своята принципна позиция. Надявам се да постъпите разумно, като отложите за края на седмицата или за след това подписването на документи, уреждането на важни финансови въпроси. Към момента настроението ви е приповдигнато, а самочувствието - високо. Заедно те не са добри съветници при вземането на практични и рационални решения. Напълно е възможно да се отворят повече разходи от предвиденото. Риби Без фриволности с парите Звездните обстоятелства ви придават чар. Вие допълвате картината. Съзнателно се стремите да сте привлекателни за околните. Не съм сигурна, че имате мотив, а още по-малко стратегия какво ще правите с известността или с повишеното внимание на околните към личния ви живот. Предлагам ви да използвате дните от 7-ми до края на периода за работа. Старайте се повече. Така ще си гарантирате по-добри приходи. Единствено на 3, 4 и на 5 февруари можете да си позволите повече фриволности, но не и по отношение на парите. Мнозина не са далеч от мисълта да посветят 7, 8 и 9 февруари на семейството, приятелите и за целта ще организират пътувания, партита. Напълно резонно е да използвате дни и за друго: за размествания у дома или за преглед на гардероба. Тези занимания ви оставят повече време за размисъл.", "date": "2018.02.03", "title": "СЕДМИЧЕН ХОРОСКОП /3 до 9 февруари/"}
{"url": "http://standartnews.com/balgariya/ninova_istinata_za_istanbulskata_konventsiya_lasva_v_obyasnitelniya_doklad_kam_neya-367905.html", "text": "В интервю за NOVA лидерът на БСП Корнелия Нинова коментира как трябва да се представи времето на комунизма в учебниците по история, защо партията й не иска да подкрепи ратификацията на Истанбулската конвенция, защо от левицата искат Сметната палата да направи одит на правителството и редица други теми. „Не сме против да се изучава този период, но бихме искали да се изучава обективно\", заяви Корнелия Нинова. „В новите учебници 11 века от историята на България са засегнати в 15 теми, а 45 години социализъм – в 12 теми. С понятията в новите учебници се прави подмяна на историята. Има изселване по време на социалистическия период, но няма депортиране на евреи\", коментира Корнелия Нинова. „Според нас чрез миналото по посяга на бъдещето, защото това ще се учи от деца, които нямат спомени за тези периоди и ще го попият такова каквото им се представя в учебниците\", добави тя. „Истинската същност на текстовете от Истанбулската конвенция си проличава не толкова в конвенцията, където е казано „социален пол\", а от обяснителния доклад на Съвета на Европа към нея. В този доклад се обяснява всеки член от конвенцията и истината лъсва там. Може би неслучайно този доклад не придружаваше решението на Министерски съвет за одобрение на конвенцията\", заяви Корнелия Нинова. Тя смята, че този доклад е бил скрит, а \"когато човек го прочете, разбира защо\". „В член 311 от доклада е записано, че страните по конвенцията трябва да признаят, че насилието, свързано с пола, може да придобие размери на преследване и до доведе до предоставяне на статут на бежанец\", обясни Нинова. Тя обясни защо от левицата настояват за провеждане на референдум по темата. „В един референдум има информационна кампания, всеки от нас ще заяви позицията си, ще тръгнем из страната, ще обясняваме на хората и едната, и другата страна. Най-разумно е в това разделение, в което попаднахме, хората да се произнесат\", заяви Нинова. \"Убедена съм, че хората трябва да се произнесат за ратификацията на Истабулската конвенция\", подчерта тя. \"Миналата година правителството разпредели 1,5 милиарда лева извън бюджета, само от началото на тази година са разпределени извън бюджета може би 200 милиона лева. В тази правова и парламентарна държава има ред. Законът за бюджета се приема единствено от парламента. Бойко Борисов нарушава Закона за бюджета и правилата на парламентарната република като след това разпределя средства извън Закона за бюдета. Нормално и редно е той да влезе в парламента и да каже, че иска актуализация на бюджета\", коментира Корнелия Нинова.", "date": "2018.02.03", "title": "Нинова: Истината за Истанбулската конвенция лъсва в обяснителния доклад към нея"}
{"url": "http://standartnews.com/balgariya/zhena_e_s_opasnost_za_zhivota_sled_napadenie_v_dupnitsa-367915.html", "text": "46-годишна жена от Дупница е с опасност за живота, след като е била нападната от 15-годишно момче, предаде „Фокус\", като се позова на ОДМВР-Кюстендил. Инцидентът е станал вчера вечерта около 22:30 ч. в квартал „Горна махала\". Младежът е задържан от полицията като заподозрян извършител на грабеж. Жертвата на нападението е настанена в столична болница с множество травми както от удари, така и от наранявания с нож. Работата по случая продължава.", "date": "2018.02.03", "title": "Жена е с опасност за живота след нападение в Дупница"}
