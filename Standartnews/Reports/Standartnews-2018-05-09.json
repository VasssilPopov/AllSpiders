{"url": "http://standartnews.com/kultura/dzukero_oglasya_antichniya_v_plovdiv_prez_yuli-371314.html", "text": "Аделмо Форначари, известен със сценичния си псевдоним Дзукеро, включи Пловдив като спирка от турнето си. Този път почитателите на певеца ще имат възможност да се насладят на прекрасната му музика в Античния театър в  Пловдив. Билетите ще бъдат на цени 60, 80, 100 и 120 лева. През 2016 година италианската звезда представи своя впечатляващ албум „Black Cat\" на световно турне, преминало изключително успешно. Той постави феноменален рекорд в Италия с \"Black Cat World Tour\" с 22 концерта в Arena di Verona за период от 12 месеца. По време на турнето, пя пред повече от 1 милион зрители в 611 града, 67 държави на 5 континента. Дзукеро има съвместни проекти с едни от най-великите музиканти като Лучано Павароти, Ерик Клептън, Майлс Дейвис, Б.Б. Кинг, Брайън Адамс, Брайън Мей и много други. През ноември 2017 излизе колекцията му \"Wanted (The Best Collection)\". Тя събира в себе си най-доброто от 30–годишната  музикална кариера на артиста. В нея са включени три нови песни и документален филм с кадри от бекстейдж и интервюта.", "date": "2018.05.08", "title": "Дзукеро оглася Античния в Пловдив през юли"}
{"url": "http://standartnews.com/kultura/lyubimiyat_uchenik_na_boris_hristov_vazpitava_talanti-371305.html", "text": "Баритонът Георги Петков, с право смятан за любимец на баса Борис Христов, днес върви по стъпките на своя именит учител. Доказателство за това са певческите постижения на дамския хор \"Христина Морфова\" при читалище „Петър Берон\" в столицата. Като вокален педагог на дамите Петков е постигнал чудеса. Гласовете им са изнесени и ярки, а височините и низините за тях не са никакъв проблем. Диригентката на хора Таня Владева също е изключително доволна от сътрудничеството с баритона. Двамата – диригент и педагог, вървят ръка за ръка в името на голямото изкуство. „Престоят ми в римския дом на Борис Христов бе незабравимо преживяване – спомня си Георги Петков. – По онова време Маестрото бе в добра форма, работеше с нас, общувахме пълноценно. Той се довери на мен да подредя голямата му библиотека. Колегите ми отказаха да помагат – кой зает, кой – с алергия от прах. На мен тази работа ми достави голямо удоволствие. Дано библиотеката е запазена и в наши дни така, както я бях подредил\". Георги Петков е орисан да прави голяма певческа кариера. Години наред е несменяем виртуозен Фигаро в „Севилският бръснар\" на Росини. Във Варненската опера го носят на ръце, гостува и в Софийската. А съветите, получил от именития си учител, ги спазва навсякъде. На път е да направи световна кариера, когато съдбата му изиграва лош номер –простудява се на едно турне и заболява. Удря го сериозно в сърцето. За щастие по онова време Георги Петков е женен за австрийка. Лекуват го в Австрия, поставят му изкуствено сърце – той ходи, пее и си носи сърдечния механизъм в куфар. Хирурзите са удивени. А производителите на съответния механизъм го приемат едва ли не като свое рекламно лице. Има късмет – включват го в списък за трансплантация. И тя се оказва успешна. Георги Петков се връща към живота, благодарен изключително много и на другите си педагози по пеене – баса Петър Петров и големия наш тенор Никола Николов. Днес Георги Петков живее пълноценно с чуждото сърце и на определен интервал от време прескача до Виена за контролен преглед. Не пропуска възможността да попее на тамошните лекари. Изявава се изключително успешно и като солист на хор „Христина Морфова\" – предимно с български репертоар. Умее и да дирижира, защото е получил солидно образование и в музикалното училище, и в музикалната академия. Безупречен външен вид, стабилен диригентски жест и топъл кадифен глас, който гали душата. Съвършената дикция, на която също го е научил Борис Христов, му помага да общува пълноценно със слушателя, да му говори със звуци и думи. 18 май е рожденият ден на Борис Христов. Георги Петков не пропуска да спомене учителя си, да му благодари мислено за всичко, което е получил от него. И да следва съветите му, когато преподава на другите.  В живота Георги Петков е естествен и непринуден. Винаги усмихнат, готов да се шегува. Обожава авиацията, срещал се е дори с президента Румен Радев. Има голямото желание  хор „Христина Морфова\" да просперира, а цялата ни родина – да върви напред.", "date": "2018.05.08", "title": "Любимият ученик на Борис Христов възпитава таланти"}
{"url": "http://standartnews.com/biznes/zhandarmeriyata_shte_pazi_chereshovata_rekolta_v_kyustendilsko-371320.html", "text": "20 служители на  жандармерията с два автомобила ще се включат в охраната на черешовите масиви по  време на беритбата в Кюстендилско, съобщи след среща в Общината директорът на  Областната дирекция на полицията ст. комисар Елиан Стамболийски, цитиран от БНР. Жандармерията ще бъде  разположена по предварително определените места и маршрути от 4 юни. Направена е вече  предварителна подготовка по охраната на черешовата реколта и черешобера за  региона, като ще се използва целият наличен състав на полицията и екипи от  Гранична полиция, каза старши комисар Елиан Стамболийски. Ще се използват и  уреди за нощно наблюдение – визьори, които са на въоръжение в  Гранична полиция и са с далекобойност до 800 метра. Ще бъдат изградени на  две-три места временни КПП-та за проверка на автомобилите. Превозване на  продукция повече от 10-12 кг не се позволява без документ за собственост на  масив или със съответната кантарна бележка. Работният ден в масивите ще бъде  между 7 ч. и 20 ч., работният ден на пунктовете ще е между 9 часа и 22 часа. В  тъмната част на денонощието не може да има хора в масивите. Берачите ще се  движат само по установени маршрути. Ще се направи координация с кметовете и  кметските наместници по организацията и спазването на тези правила.", "date": "2018.05.08", "title": "Жандармерията ще пази черешовата реколта в Кюстендилско"}
{"url": "http://standartnews.com/lyubopitno/hakerka_zadignala_pari_i_goli_snimki_na_paris_hiltan_otiva_v_zatvora-371291.html", "text": "Хакерка, откраднала десетки хиляди долари от сметки на хотелиерската наследница Парис Хилтън, както и нейни голи снимки, бе осъдена на 57 месеца затвор, предадоха Асошиейтед прес и ТАСС. Пайтсар Бъкчадзиян бе заловена миналата година. Тя ще трябва да плати и 318 000 долара компенсация на потърпевшата. Обвиняемата в продължение на две години редовно е използвала за лични нужди сметките на Парис Хилтън. Хотелиерската наследничка се появи в съда в Лос Анджелис, за да присъства на произнасянето на присъдата. „Тази жена си получи заслуженото\", каза тя след края на съдебното заседание.", "date": "2018.05.08", "title": "Хакерка, задигнала пари и голи снимки на Парис Хилтън, отива в затвора"}
{"url": "http://standartnews.com/biznes/tragva_izgrazhdaneto_na_obhoda_na_kardzhali-371316.html", "text": "Процедурите за избор на изпълнител на обхода на Кърджали ще бъдат обявени през 2019 г. Това обяви министърът на регионалното развитие Николай Нанков при посещението си в града. Вече е издадено строително разрешение за част от пътя, за която е валиден изготвения по-рано ОВОС и са отчуждени попадащите в обхвата му имоти. За останалата част от околовръстния път на Кърджали продължава проектирането и отчуждаването на терени. Проектът е включен сред приоритетните за бюджета на Агенция „Пътна инфраструктура\" (АПИ) за догодина. Процедурата за инженеринг на проекта ще бъде обявена още в началото на 2019 г., като целта е реалното строителство да може да започне не по-късно от в средата на годината. Планира се строителството на участъка да приключи най-късно до края на 2022 година. Най-тежката част от него включва изграждането на две големи виадукта, чрез които целият транзитен трафик ще бъде изведен от Кърджали. До есента ще бъде напълно рехабилитиран и третокласният път Ардино - Кърджали, обяви още министър Николай Нанков. От средата на 2019 г. благодарение на събраните от бъдещата тол система средства практиката с кърпежи на пътищата у нас ще спре, категоричен бе Нанков. Вчера е било издадено и разрешение за рехабилитация на пътя Момчилград – Крумовград, която ще се финансира със средства по Програмата \"Интеррег V-A Гърция – България\".", "date": "2018.05.08", "title": "Тръгва изграждането на обхода на Кърджали"}
{"url": "http://standartnews.com/sport/grisho_izliza_za_peti_poreden_uspeh_sreshtu_raonich-371293.html", "text": "Най-добрият ни тенисист Григор Димитров започва тази вечер участието си на Мастърса в Мадрид. Той стартира директно от втория кръг, а негов съперник е канадецът Милош Раониш. Двубоят е на втория по големина корт - \"Аранча Санчес\". По програма е четвърти и се очаква да започне не преди 18.30 часа българско време. Раонич е номер 24 в света. Той не срещна никакви затруднения в първия си мач на турнира, побеждавайки с 6:3, 6:2 аржентинския квалификант Николас Кикер. Българинът има успешна серия срещу канадеца, като спечели последните им четири сблъсъка (в Пекин през 2016 г. Раонич не излезе на корта заради травма). За първи път ще се изправят един срещу друг на клей. За последно двамата се срещнаха на полуфиналите в Бризбейн в началото на 2017 г. Тогава Гришо спечели със 7:6 (7), 6:2 и впоследствие триумфира в надпреварата. Победителят от този двубой ще има за съперник на осминафиналите Беноа Пер (Франция) или Денис Шаповалов (Канада). Григор Димитров отново четвърти в света В началото на тази седмица Димитров се завърна на четвъртото място в световната ранглиста. Миналата година той стигна до третия кръг в Мадрид, където бе елиминиран от Доминик Тийм. Най-силното му класиране в турнира е 1/4-финал през 2015 г.", "date": "2018.05.08", "title": "Гришо излиза за пети пореден успех срещу Раонич"}
{"url": "http://standartnews.com/svyat/forbs_si_tszinpin_i_putin__povliyatelni_ot_tramp-371315.html", "text": "Лидерите на Китай, Русия и САЩ заеха първите три места в класацията на \"Форбс\" за най-влиятелните хора в света. 75-те души, включени нея, \"определят хода на световните събития\", пише списанието. За пръв път първото място се заема от президента на КНР Си Цзинпин, който, както отбелязва \"Форбс\", след провелия се през март партиен конгрес е \"постигнал промяна на Конституцията и е разширил своето влияние\". На второ място е руският президент Владимир Путин. \"Той заема първите места в списъка в течение на 4 години, което е безпрецедентно. Путин е начело на Русия от май 2000 г. и през тази година беше преизбран на поста президент за четвърти път, спечелвайки на изборите 77% от гласовете. Това е най-значителната победа на кандидат за изборен пост от краха на СССР\", отбелязва \"Форбс\". Година след встъпването си в длъжност американският президент Доналд Тръмп се оказа на трето място в рейтинга на най-влиятелните личности в света. \"Тръмп беше съпътстван от ограничен успех в прокарването на своята програма в Конгреса, където мнозинството принадлежи на неговата партия\", пише \"Форбс\". \"Той е разследван и не може да загърби скандалите свързани с личния му живот и бизнес, но въпреки това Тръмп ръководи страната с най-силна икономика и армия в света\", добавя изданието. В първата десетка влизат още канцлерът на Германия Ангела Меркел, президентът на \"Амазон\" Джеф Безос, папа Франциск, основателят на \"Майкрософт\" Бил Гейтс, престолонаследникът на Саудитска Арабия Мохамед бен Салман, индийският премиер Нарендра Моди и основателят на \"Гугъл\" Лари Пейдж. При съставянето на класацията на най-влиятелните хора в света са се отчитали 4 параметри: влиянието върху големи маси хора; БВП на страната, която ръководи този лидер или размерите на финансовите ресурси, които контролира; влиянието върху събитията в различни сфери на живота и активното използване на властта от дадената личност. \"През тази година съставянето на класацията на най-влиятелните става в период, когато в света се случват значителни промени. Тази класация отразява оценката кой от тях ще има влияние върху събитията от предстоящата година\", подчертава \"Форбс\", която съставя рейтинга от 2009 г. насам.", "date": "2018.05.08", "title": "\"Форбс\": Си Цзинпин и Путин - по-влиятелни от Тръмп"}
{"url": "http://standartnews.com/regionalni/maroko_se_prenese_v_tryavna_za_praznika_na_darvorezbata-371318.html", "text": "-------- „Среща с красотата на Мароко\" беше поредната проява от инициативата на сдружение „Спектър 21 век\" - „Покажи традицията! Подари празник!\". Сдружението за културни продукти и международен културен обмен бе създадено през 2007 г. в София и оттогава досега то реализира успешно много културни събития. Една от добилите популярност сред дипломатическия корпус и българската общественост инициативе е именно „Покажи традицията! Подари празник!\". Тя цели да покаже красотата и разнообразието на българските празници и традиции пред представителите на чуждите мисии у нас, както и обратното – на чуждите празници и традиции пред българската аудитория. Многобройната публика в двора на галерия \"Гъбенски\" бе приветствана от кмета на Трявна Дончо Захариев и от посланика на Кралство Мароко Закия Ел Мидауи. \"Това събитие е една прекрасна възможност да се докоснем до традициите и културата на Мароко и едновременно с това до „Дните на дърворезбата\" и българските традиции в художествените занаяти да получат своя отзвук в Мароко.\", каза Захариев. „Бих искала да благодаря на всички, които допринесоха за подобряването на културното разнообразие, което дава богатството и динамиката на Трявна от фолклорни танци и концерти, артистични и занаятчийски изложби и особено дърворезбата, в която жителите на Трявна са несравними майстори\", заяви пък Закия Ел Мидауи. Всички, които дойдоха в двора на Калинчева къща, се насладиха на традиционната мароканска чаена церемония и Ученички от СУ „П.Р. Славейков\" в Трявна дефилираха пред гостите, облечени в кафтани – традиционните марокански женски костюми. В галерия „Гъбенски\" бе открита изложба, разкриваща природното и архитектурно богатство на хилядолетно Мароко. Приятна изненада за посетителите на изложбата бе малкият базар с марокански сувенири, сред които бе и прочутото арганово олио. Добиването му, преработката и продуктите от него са включени в списъка на нематериалното наследство на ЮНЕСКО от 2014 г. По време на събитието посланик Закия Ел Мидауи направи дарение за Музея на африканското и азиатско изкуство в Трявна – три африкански маски, изработени от камък. Художествена галерия \"Гъбенски\", която беше домакин на празненството, е открита от НДФ \"13 века България\" през 2006 г. Намира се в двора на възрожденския архитектурен ансамбъл \"Калинчева къща\", която е истински шедьовър от 1830 г. на изтъкнатия майстор-строител Димитър Сергев. Галерията носи името на родолюбивия тревненец Тотю Гъбенски, който чрез НДФ \"13 века България\" дарява картини от своята колекция на  Трявна. Гъбенски е роден през 1899 г., по професия е адвокат, 65 години той събира картини, рисунки и графики на талантливи български художници. През 1983 г. прави голямо дарение, което включва произведения на редица български и чуждестранни художници. По традиция НДФ \"13 века\" ежегодно взима участие в програмата на Славейковите празници, международни арт форуми и тържества, като организира различни изложби. В Трявна НДФ \"13 века България\" има установено партньорство със специализирания Музей за резбарско и зографско изкуство и с Национална гимназия за приложни изкуства \"Тревненска школа\", а произведения на децата от училището \"Прекрасен град, който пази българщината. Това е Трявна! Град на българската креативност и художествените занаяти. Град на най-вкусните кебапчета на Балканите. За въздуха, за атмосферата на града какво да се каже, освен: Колко е хубаво, че съм жив!\", сподели съпредседателят на \"Спектър 21\", известният естраден певец Христо Паскалев. В центъра на града се изви голяма опашка за кебапчетата на легендарния баш майстор Захари, който не успяваше да насмогне на тълпящите се пред заведението му хора. \"Не само специално подбраното месо и местните билки правят кебапчетата вкусни, та да си оближеш пръстите. Това зависи от душата на майстора\", обясни тайната си Захари. Постоянните му клиенти от града и туристите с основание го наричат \"Патриарха на кебапчето\". Наблизо е и бирарията за живо пиво, която също е част от атракциите на Трявна, чиято история датира от 12 век. Градът, в района на който в ранното Средновековие българските царе Хан Крум, Асен и Петър разгромяват ромеите завоеватели, бързо се разраства през 16 и 17 век с пришелци от околните села и други краища на България. Земята не била плодородна за земеделие и затова хората се насочили към занаяти като мутафчийството, дюлгерството и строителството, дърворезбата, иконописта и др. Развило се бубарството и копринарството. А тревненските търговци обхождали Отоманската империя, Австрия и други държави. Трявна е люлка на много известни възрожденци и революционери. Тя е роден град на Пенчо Славейков и Ангел Кънчев. Тук е живял и капитан Петко Войвода. Вървим по сводестия мост към единствения запазен днес възрожденски площад в България, с прилежащите му наоколо сгради. Уникален с градоустройственото си решение, което позволява събирането тук на множество хора по различни поводи. Над него се извисява прочутата часовникова кула. Тук в \"Дните на дърворезбата\" ученици от Националната гимназия за приложни изкуства „Тревненска школа\" в продължение на три дни се състезаваха кой ще направи най-впечатляващата дърворезба. Неповторимият съвременен облик на Трявна се дължи главно на нейната самобитна страра архитектура, на поколенията майстори строители, градили църкви, мостове, училища, сътворили оригиналната и красива тревненска къща. Възрожденските улични ансамбли „Петко Р. Славейков\" и „Асеневци\" в Качавунската махала са съхранили своята автентичност и романтика. Двукатните къщи с издадени към улицата еркери и широки стрехи привличат почитателите на възрожденската архитектура. Една от най-внушителните и представителни тревненски къщи е Даскаловата, строена между 1804-1808 г. за дом на известната фамилия Даскалови. Тя е типичен образец на ранновъзрожденската жилищна архитектура, съчетаващ утилитарност и оригиналност в екстериора. Къщата има традиционна и богата вътрешна уредба. Най-впечатляващите елементи в интериора – шедьоври на българската дърворезба от епохата на Възраждането. Днес къщата е музей, в който не можахме да не се отбием, за да бъдем погалени от лъчите на дървените слънца на нейните тавани. При освещаването на чорбаджийската къща, на Гергьовден 1808 г., майсторът Димитър Ошанеца и калфата Иван Бочуковеца сключват облог кой таван ще е по-красив. Шест месеца те работят великолепните слънца в двете одаи на дома, разказва в музея екскурзоводката Вяра Белева. Облогът печели майсторът, а калфата получава като награда за булка Минка, дъщерята на собственика. Докато рисували майсторите, тя носела храна на младия майстор и се влюбила в него. Даскаловата къща също е сред шедьоврите на тревненското архитектурно наследство, градено от Димитър Сергюв в началото и средата на 19 век. Община Трявна полага похвални усилия да запази традицията на българското резбарство в нашето трудно за изкуството комерсиализирано време. Тя се стреми да развива и туризма, за който градът има голям потенциал. През уикендите тук е пълно с туристи - не само българи, но и чужденци. Целта е те да остават по-дълго време в Трявна, която разполага с хотели с общо около 3000 места. За да се случи това се правят усилия и за развитието на климатичния туризъм, обяснява кметът Дончо Захариев. Той и жителите на града вярват, че усилията им ще доведат до добър резултат.", "date": "2018.05.08", "title": "Мароко се пренесе в Трявна за празника на дърворезбата"}
{"url": "http://standartnews.com/mneniya/uvelichavame_priema_za_tarseni_ot_biznesa_spetsialnosti-371321.html", "text": "- Не можем да задържим с каквото и да е мярка един млад човек в България. Основната цел би трябвало да е това, а не само да запазим средствата, които сме дали за обучението на един млад човек. Цената на един емигрирал млад човек е много по-голяма от това, което даваме като средства за неговото обучение. Това е цената на пропуснатата бъдеща стойност, на поколенията, които няма да се родят в България. И в момента имаме система за студентско кредитиране. Това, което се предлага, е обучението да бъде изцяло платено. Това ще направи, разбира се, студентът по-отговорен, но като цяло не можем да го задържим само с това в България. Защото най-малкото в рамките на ЕС има възможност за свободно движение на хора и ако това е държавна програма, това ограничение не може да бъде само за България. - До момента не сме обсъждали такава идея. Дори в конкретното предложение не ставаше въпрос за такова, а за условно платено висше образование – при условие, че студентът не се реализира в България. Впрочем, това и в момента се случва чрез преструктуриране на приема и финансирането в системата. В тези професионални направления, където има по-ниско търсене, се намалява държавно финансирания прием, т.нар. държавна поръчка. Това, което правим, е да настроим профилната структура на професионалното и на висшето образование в съответствие с търсенето на пазара на труда. Темата за участието на бизнеса не се ограничава само до това.  Голяма част от бизнеса партнира с висшите училища и професионалните гимназии успешно – както по линия на дуалното обучение, така и по линия на студентските и ученическите практики. Предвиждаме да разширим за по-малките ученици, преди осми клас, взаимодействието с бизнеса по линия на дейности по интерес, на посещения в предприятия. Трябва да отваряме образователните институции и да насърчаваме взаимодействието между тях и компаниите. - Още през тази година сме предвидили близо 5 милиона за втори стипендии на студентите в приоритетните професионални направления. Има професионални направления, където е особено остър недостигът. Това се дължи не толкова на липсата на предлагане на висше образование в тези професионални направления, колкото на търсене от страна на кандидат-студентите. Това са физически и химически науки, математика. Те не са много голям дял като брой на студентите, които са в тях. Съответно и сумите не са високи. Предвиждаме условно тези стипендии да бъдат насочени към заплащане на таксите в тези професионални направления, така че обучението да бъде безплатно. За съжаление, това, което виждаме, е, че всички тези усилия, които полагаме, дават резултат, но частичен и недостатъчен. Затова трябва да увеличаваме тези стимули, тъй като в някои професионални направления като педогогика, информационни и комуникационни технологии се е увеличил приемът, в други е намалял по-малко, благодарение на тези стимули, тъй като ние имаме общо намаление на броя на кандидат-студентите. Все още обаче тези мерки не са достатъчни. Също така правим преструктуриране на приема от професионалните направления, които не са приоритетни, за които не е налице толкова голямо очакване за недостиг на пазара на труда, към тези, които са приоритетни. В последните две години приемът от професионални направления икономика, администрация и управление, е намален с близо 13 хиляди. - Не, това е по-скоро част от стратегията да преструктурираме приема и финансирането в съответствие с потребностите на пазара на труда. Факт е, че имаме сектори и професии, в които сближаването на доходите е по-голямо и там изтичането на млади хора е по-малко. И обратното, имаме такива, в които изтичането е по-голямо. Когато доходите достигнат някакво ниво, било 60 или 70% от средноевропейските, имаме тенденция за намаляване на нетната миграция. Така че с процеса на конвергенция, който се случва в България, намалява и това изтичане. Това, което трябва да направим като образователна система, е първо, да не допуснем нито едно дете да отпадне преждевременно от образователната система, да настроим профилната структура на професионалното и на висшето образование в съответствие с потребностите на пазара на труда и да подобрим уменията и компетентностите, които учениците придобиват. Оттам нататък, задържането на младите хора е функция и на пазара на труда, която ние невинаги можем да влияеем. - Има два вида коефициенти. Едните са, които отразяват различия в разходите за обучение на един студент между професионални направления. Обучението по едно професионално направление е по-скъпо, отколкото по друго. Корекциите в този коефициент има по-скоро за цел да създадем равни финансови възможности на различните професионални направления. Последните години увеличението на финансирането става по линия на комплексна оценка за качеството и реализация, т.е. по линия на това как се представят училищата, доколко обучението е обвързано с пазара на труда, колко обучават в приоритетни професионални направления. Това е втори коефициент, по който ние предимно увеличаване субсидията, така че и за следващата година увеличението на субсидията ще бъде най-вече по линия на комплексната оценка за качество и реализация. Правят се различни промени. Там, където има приоритетни професионални направления с намален брой студенти през последните години, те също получиха допълнителни средства за 2018 г. Там, където е най-високата реализация, получиха допълнителни средства и т.н. - От 2016 г. Законът за висшето образование дава възможност да регулираме броя на студентите в държавните висши училища в съответствие с комплексната оценка за качество на обучението и реализация. В резултат на това преструктурираме приема от професионални направления във висши училища с ниска оценка към такива с по-висока оценка. Както и от професионални направления, които не са определени като приоритетни, към такива, за които е налице очакван бъдещ недостиг на пазара на труда. В резултат на това преструктуриране през тази година имаме много по-малък прием в професионални направления като икономика, администрация и управление, право, отколкото преди три години. И съответно имаме по-голям прием в инженерни, технически професионални направления. Изцяло е освободен приемът в професионални направления математика, физически и химически науки. Приемът спрямо три години назад е по-малък, а ако някъде е по-голям, то това е точно в тези приоритетни професионални направления. Където, за съжаление, търсенето по принцип е ниско. Т.е. ние сме увеличили приема в тези професионални направления, които са по-желани от гледна точка на пазара на труда. Където търсенето е по-ниско, като цяло реализираният прием ще бъде по-нисък. Това, което не е направено, е регулиране на приема в частните висши училища. Съгласно действащия закон те имат пълна свобода да определят приема си. Това е един от въпросите, които ще поставим за обсъждане дали да остане. Тъй като, от една страна, те работят със собствени ресурси, заплащането е изцяло от страна на студентите, но от друга страна политиката за рационализиране на профилната структура е обща. - Това става чрез насърчаване на обучението по природни науки, математика по линия на дейностите по интереси. Готвим проект на нормативен акт, въз основа на който ще се финансират дейности по интереси в училища от държавния бюджет. Там ще поставим акцент върху дейностите, свързани със STEM (наука, технологии, математика, природни науки и т.н.). Отделно от това ще преструктурираме приема в профилираните и професионалните гимназии от профили и професии, несвързани със STEM към такива, свързани със  STEM. В системата на висшето образование и в момента правим преструктуриране на приема към инженерните, техническите, аграрните професионални направления, които са определени като приоритетни.", "date": "2018.05.08", "title": "Увеличаваме приема за търсени от бизнеса специалности"}
{"url": "http://standartnews.com/sport/mvnr_s_paralelni_opiti_za_izdirvaneto_na_boyan_petrov-371309.html", "text": "МВнР на България и дипломатическите ни мисии в Пекин и Делхи продължават да са в постоянна връзка с 4 министерства в Китай, Тибетската алпинистка асоциация и непалските власти с искане за интензивно издирване на българския алпинист Боян Петров. Получено е уверение от компетентните институции, че правят всичко възможно по случая и желаят да окажат максимално съдействие. Това съобщиха от пресцентъра на Министерството на външните работи (МВнР). Тази сутрин е бил изпратен екип от шестима професионални планински спасители по трасето към върха. Към момента екипът се намира на около 6000 м. надморска височина и изчаква подобряване на времето, за да продължи издирването. Както е известно, българският алпинист Боян Петров е бил забелязан за последно на височина над 7000 метра. Тибетската алпинистка асоциация е информирала посолството ни в Пекин, че летателната техника, с която разполага, не позволява летене и спасителни операции на височина над 5000 м. Чрез почетния консул на България в Катманду Бхола Тхапа от непалската страна са съобщили, че имат готовност за предоставяне на хеликоптер, който да лети на височина над 5000 м. Поискано е разрешение от китайските власти за включването му в издирването на Боян Петров.", "date": "2018.05.08", "title": "МВнР с паралелни опити за издирването на Боян Петров"}
{"url": "http://standartnews.com/mneniya/galap_balgariya_e_proevropeyska_a_ne_rusofilska_strana-371302.html", "text": "Българите са подчертано проевропейски настроени и доверието в Европейския съюз се възстанови в обичайните си нива, след като през 2016 г. изглеждаше застрашено. Благосклонно настроените към тоталитарни идеологии у нас са решително малцинство, но дяловете им все пак не са за подценяване и могат да са основание и за тревога. Особено този на толерантно настроените към елементи от комунизма. Това са изводите от националнопредставително изследване на „Галъп интернешънъл\" по повод 9 май – дата, в която се чества ЕС. Днес, 8 май (за Русия – обикновено 9 май), в повечето европейски страни се отбелязва и годишнина от края на Втората световна война, която бе свързана с национален, но и с идеологически сблъсък. Изводите са от последното издание на ежемесечното националнопредставително проучване на „Галъп интернешънъл\", проведено между 13 и 22 април сред 817 души по метода „лице в лице\". Основната част от ежемесечните изследвания са познати като „Политически и икономически индекс на „Галъп интернешънъл\". Независими са от външно финансиране. В последната година и половина доверието в обобщения образ на Европейския съюз възстанови позиции, след като през 2016 г. трайно беше достигнало по-ниски стойности. Така в първите месеци на 2018 г. около и над 60% от българите споделят доверие в ЕС, докато недоверието се движи около около 30%. Конкретните числа сега са 58% доверието, а 31% недоверието. Така българите остават подчертано проевропейски настроени. Други наши изследвания, които може да видите ТУК и ТУК, в годините ясно показват, че българите са едно от най-проевропейски настроените общества в ЕС. През 2016 г. подействаха няколко причини за загуба на доверие, свързани с продължаващите ефекти на т.нар бежанска вълна, както и някои свързани кризи в устоите на ЕС. Такава например беше референдумът, с който Великобритания реши да напусне ЕС. Влияние вероятно оказва и по-общото противоборство между Запада и Русия. Въпреки всичко обаче и през 2016 г. ЕС остана със силно положителен рейтинг, макар и не в познатата степен. А през 2017 г. доверието в ЕС укрепна – вероятно и във връзка с победата у нас на политически сили, считани за ориентирани в по-голяма степен към Запада. През 2017 г. пък в няколко ключови за Европа избори надделяха опциите „за\" Европа и това подобри картината на общественото мнение. Допълнително влияние оказва и европейското председателство, което допълнително насочва вниманието ни към европейските дела. „Галъп интернешънъл\" зададе два провокативни въпроса, за да провери степента, до която тоталитарните идеологии и практики са възприемани. Въпросите са най-общи и целят единствено да покажат генералните нагласи. Мнозинство от 72% изцяло отхвърля идеологии и практики, като нацизъм, фашизъм и подобни. 12% обаче се съгласяват с опцията, че някои неща са приемливи, а 3% ги намират за изцяло приемливи. Най-възрастните у нас, респ. последователи на БСП, изглеждат и най-дистанцирани от подобни идеологии и практики. Привържениците на националистически формации също декларират нетърпимост, но при тях се усеща и малко по-висок дял на съгласни, че има и приемливи елементи. По-различно стоят нещата, когато се пита за комунизъм, сталинизъм, болшевизъм и подобни. Една трета от българите смятат, че някои неща от тези идеологии и практики са приемливи, а други не. Все пак повече са тези, които изцяло ги отхвърлят – 44%. 6% пък изцяло ги приемат. Като цяло следва да се отбележи, че комунистическите елементи са в по-голяма степен възприемани в сравнение с нацистките. Например, мнозинство от над половината от привържениците на БСП, респ. по-възрастните хора у нас, приемат частично левите тоталитарни идеологии и практики.", "date": "2018.05.08", "title": "ГАЛЪП: България е проевропейска, а не русофилска страна"}
{"url": "http://standartnews.com/sport/belcho_goranov_podari_unikalna_kniga_na_prezidenta_na_borbata-371299.html", "text": "Президентът на световната борба Ненад Лалович получи най-новия труд на проф. Лозан Митев и Белчо Горанов, доктор - „Образователните ценности на борбата\". Оригиналната идея която бе реализирана съвсем скоро бе представена и на Лалович, по време на Европейското първенство по борба в Каспийски, Русия. Президентът на световната борба е автор на предговора и даде много висока оценка на книгата. Тя е издадена на английски и френски език и предстои нейното издаване на български и руски. В края на месец май т.г. ще бъде официалното представяне на книгата в България.", "date": "2018.05.08", "title": "Белчо Горанов подари уникална книга на президента на борбата"}
{"url": "http://standartnews.com/sport/sherpite_se_varnaha_bez_boyan_ot_lager_1-371301.html", "text": "Тримата шерпи, които издирват изчезналия алпинист Боян Петров, са достигнали до лагер 1 под връх Шиша Пангма, но българинът не е бил там. Това съобщи жената на алпиниста Радослава Ненова пред БНР. Операцията за днес е само до лагер 1. Групата от трима шерпи е тръгнала тази сутрин към лагер 1 на 8-хилядника, за да търси българския алпинист Боян Петров, който е в неизвестност от 3 май. На въпросната дата той е забелязан с бинокъл на височина около 7500 метра, а самият връх е 8027 м. На 6 май членове на експедицията, в чиито състав е Петров, стигна до последния лагер 3 преди върха, където намери само палатката му. В добрия случай точно тогава той е изкачвал върха и още не се е бил върнал до лагера. Надеждата е, че той е тръгнал надолу, след като останалите алпинисти вече са били слезли и вероятно изчаква хубаво време в палатката си или в добрия случай в лагери 1 или 2, в които има достатъчно провизии. Т.нар. спасителна операция на шерпите, която в случая е по-скоро издирвателна, би трябвало да протече като график като нормално изкачване на върха. В първия ден изкачване до лагер 1, през втория ден до лагер 2 и т.н. Т.е., ако утре времето позволява, шерпите вероятно ще тръгнат към лагер 2.", "date": "2018.05.08", "title": "Шерпите се върнаха без Боян от лагер 1"}
{"url": "http://standartnews.com/sport/otvaryat_groba_na_naim_za_da_dokazvat_bashtinstvoto_mu-371306.html", "text": "През юли ще бъде отворен гробът на покойния щангист Наим Сюлейманоглу, за да бъдат взети проби за извършване на ДНК-анализ за доказване на бащинството му на японката Секаи Мори, съобщи турската телевизия НТВ, цитирана от БТА. Гробът на легендарния щангист ще бъде отворен в 10 часа на 4 юли по искане на адвокати, водещи дело за доказване на твърденията, че японката Секаи Мори е негова дъщеря. Сюлейманоглу се е запознал с майката на Секаи Мори - японска журналистка, по време на олимпиадата в Сеул през 1988 г.", "date": "2018.05.08", "title": "Отварят гроба на Наим, за да доказват бащинството му"}
{"url": "http://standartnews.com/sport/kralev_nagradi_sestri_stoevi_za_evropeyskata_titla-371307.html", "text": "Министърът на младежта и спорта Красен Кралев връчи почетни плакети на европейските шампионки по бадминтон на двойки Габриела и Стефани Стоеви. Това е историческа първа титла за България при мъжете и жените в бадминтона. „Поздравления за огромния успех, който е резултат от дългогодишен труд. Вижда се, че когато се работи правилно, резултатите са на лице и аз съм убеден, че Ви предстоят още много победи\", обърна се към момичетата Кралев. По време на срещата министърът се поинтересува от какво още имат нужда сестри Стоеви и ги увери, че и занапред могат да разчитат на неговата подкрепа. Габриела и Стефани благодариха на Кралев за отношението, което демонстрира към тях и споделиха, че усещането да са първите българи, спечелили титла от Европейско първенство е невероятно. Те казаха също, че работят прекрасно с новия си треньор Михаил Попов. „Успехът ознаменува усилията на поколения наред в нашия спорт и се радваме, че това се случи навръх честването на 50 години бадминтон в България. Както женското, така и мъжкото направления търпят прогрес. Надяваме се този успех да популяризира още бадминтона в България\", каза президентът на Българската федерация Володя Златев. Той изтъкна, че с помощта на Министерството на младежта и спорта за втора поредна година се реализира програмата „Децата и бадминтона\". През миналата година в нея са участвали 30 клуба, а през тази са 35, като са обхванати над 5 000 деца.", "date": "2018.05.08", "title": "Кралев награди сестри Стоеви за европейската титла"}
{"url": "http://standartnews.com/sport/fargyusan_izleze_ot_koma_i_progovori-371292.html", "text": "Сър Алекс Фъргюсън е излязъл от кома, но ще продължи да бъде в болница след мозъчния кръвоизлив, който получи преди няколко дни, съобщава Дейли мейл. Най-успешният мениджър в британския футбол остава в интензивното отделение, но от понеделник седи и вече е разговарял със семейството и приятелите си в Кралската болница в Салфорд, където бе приет в събота. Лекарите все още не се наемат с прогнози за дългосрочното му бъдеще. Фъргюсън беше хоспитализиран на 5-и май и опериран по спешност.", "date": "2018.05.08", "title": "Фъргюсън излезе от кома и проговори"}
{"url": "http://standartnews.com/svyat/hvanaha_dvama_balgari_s_droga_za_200_miliona_dolara_v_peru_-371282.html", "text": "Двама българи са арестувани за превоз на голямо количество наркотици в Перу. Те били хванати заедно с още двама души – перуанци, с 329 килиограма кокаин, съобщава перуанското издание \"Ла Република\". Двамата българи са 39-годишният Георги Николов и 41-годишния Асен Чехларов. Наркотрафикантите били задържани на пътя в района на град Писко, като те се придвижвали с две превозни средства – хладилен камион и лек автомобил. Върху задържаната дрога били изписани буквите PCA, с които трафикантите маркират кокаина с много висока чистота. Според оценка на властите на дребно цената ѝ би достигнала до 200 милиона долара. Четиримата души били задържани при операция на местната Специализирана прокуратура, занимаваща се само със случаи с наркотици, както и антидрога звеното на полицията.", "date": "2018.05.08", "title": "Хванаха двама българи с дрога за 200 милиона долара в Перу"}
{"url": "http://standartnews.com/svyat/shans_za_pobeda_na_balgariya_v_parviya_polufinal_na_evroviziya-371281.html", "text": "Тази вечер е първият полуфинал на „Евровизия\". България е със сериозни шансове за успех - според букмейкърите страната ни би трябвало да попадне в челната петица. Нашата група в Лисабон е \"Eкуинокс\", с вокалист - победителката от X Factor Жана Бергендорф. За българската песен довечера ще могат да гласуват общо 21 държави.", "date": "2018.05.08", "title": "Шанс за победа на България в първия полуфинал на \"Евровизия\""}
{"url": "http://standartnews.com/svyat/glavniyat_prokuror_na_nyu_york_podade_ostavka_sled_obvineniya_vav_fizichesko_nasilie-371283.html", "text": "Главният прокурор на Ню Йорк Ерик Шнайдерман подаде оставка, след като бе обвинен от четири жени във физическо насилие, предадоха световните агенции. Шнайдерман отхвърля категорично обвиненията, но в изявление казва, че те му пречат да върши работата си и затова подава оставка. Шнайдерман допълва, че за него е било голяма чест и привилегия да работи като генерален прокурор. Разкритията за предполагаемо насилие от страна на Шнайдерман над четирите жени, с които той имал романтични връзки, бяха направени в сп. \"Ню Йоркър\". Там две от жените разказват, че той неколкократно ги е удрял и че често пъти е бил пиян. След тези разкрития губернаторът на щата Ню Йорк Андрю Куомо призова Шнайдерман да подаде оставка.", "date": "2018.05.08", "title": "Главният прокурор на Ню Йорк подаде оставка след обвинения във физическо насилие"}
{"url": "http://standartnews.com/svyat/otkriha_martav_balgarski_diplomat_v_tokio_padnal_ot_visoko-371295.html", "text": "Mъж, идентифициран като първи секретар на българското посолство в Япония, е открит мъртъв пред търговска сграда в Шинджуку, Токио в понеделник сутрин. Към момента се предполага, че е самоубийство, съобщава местната полиция, цитирана от JapanToday. Около 9:45 сутринта минувач съобщил на службите за спешна помощ, че е видял човек \"падащ от високо\". Падналият е откаран в болница и скоро след това е обявен за мъртъв. Той е идентифициран като първи секретар на българското посолство в Токио. Човекът, чието име не се споменава, е 41-годишен и е започнал мандата си в посолството през март. Очевидци съобщават на полицията, че са видели човека, който стои на 7-ия етаж в сградата малко преди да загине. На мястото на инцидента не е намерено писмо, допълва полицията, пише Japan Today. Според сайта на Министерството на външните работи първият секретар в мисията ни в Япония е Ивац Владайчев.", "date": "2018.05.08", "title": "Откриха мъртъв български дипломат в Токио, паднал от високо"}
{"url": "http://standartnews.com/balgariya/za_edin_tsarkoven_feyk_i_duhovnite_izvodi_ot_nego-371322.html", "text": "Както почти всяка година, и тази решихме да се черкуваме за празника на Свети великомъченик Георги на Света гора. За разлика от друг път обаче, във връзка с посещението на премиера Бойко Борисов и очаквания особено голям наплив на поклонници (чух за над 1200 души!) помолихме да престоим в манастира Ксенофонт, който е един от трите на Атон, празнуващи Гергьовден като свой храмов празник. Извадихме си разрешително да влезем с автомобил на Света гора и с ранния кораб \"Агия Анна\" се отправихме на поклонение. На пристанището Дафни пристигнахме преди 9 часа, след което поехме към Карея и манастирите Каракал и Филотей. По обратния път се отбихме в Иверон, за да се поклоним на иконата на Божията Майка \"Портаитиса\". Там ни заговори група от четирима български младежи, дошли и те да се поклонят на иконата с надеждата да вземат ферибота от Великата Лавра до Йерисо и да слязат на Ватопед, откъдето пеш да се придвижат до нашия Зографски манастир. Напразна надежда: в този ден се оказа, че ферибот няма. Решихме да им се притечем на помощ, защото и от Иверон им бяха казали, че Качихме две от момчетата при нас, а другите двама седнаха в багажника на пикапа и така се придвижихме до Ксенофонт. Там тъкмо пристигаше митрополита на Левкада и Итака Теофил, и след неговото посрещане бяхме настанени. Около 14:30 часа, след като попитахме и ни казаха, че има път, се отправихме към Зограф, за да откараме групата, сред която имаше певец и служител в канцеларията на Светия Синод. Поради дългото време за пътуване между манастирите Ксенофонт и Зограф, решихме да останем на Малката Вечерня и последвалата я трапеза в Зографския манастир. Малко след 19 ч. се е отправихме обратно към манастира Ксенофонт. От 20 ч. на 5 май до края на празничната служба в 11:30ч. на 6 май ние прекарахме на бдението, като аз взех участие както на Входа на Вечернята, така и на светата Божествена Литургия с още близо 40 архимандрити, йеромонаси, свещеници и дякони, а също и на тържествения водосвет, на който изпях молитвословия на гръцки език. С изненада след края на двойния празник научих от близки, че сме били \"изгонени\" от Зографския манастир с полицейски конвой, а това не е истина. Разбира се, на всеки отделен поклонник, но аз нито устно, нито писмено, нито по какъвто и да е друг начин съм искал да получа престой в Зографския манастир на 5 и 6 май 2018 г. За краткия си престой в манастира не съм общувал с никого другиго, освен с отец Викентий, като освен това дадох благословение на няколко зографски отци, които поискаха такова. На следващия ден, 7 май, когато минавахме през Карея, се отбих до полицейското управление, за да попитам имало ли е инцидент в Зографския манастир на 5 май и намеса на полицаите. Все още мислех, че става въпрос за някаква грешка и се е случило нещо с монах, който има външна прилика с мен. От полицията ми отговориха, че нищо не се е случило и всичко е било наред в манастира. В този момент осъзнах, че не става въпрос за погрешна или неточна интерпретация, а за нарочно разпространена фалшива новина, целяща моето злепоставяне. Някой се е възползвал от краткото ми пребиваване в пределите на Зографския манастир, за да съчини една лъжлива, но пикантна история. Услужливи, а след тях непрецизни медии я подемат, явно с цел да отклонят вниманието и по този начин да омаловажат празничното събитие и освещаването на новоремонтираното южно крило на манастира. Защото, в крайна сметка, е ясно, че \"добрата\" новина, която се продава, е лошата новина и хората ще запомнят Гергьовден на 2018 година с мнимия \"арест\" на един български игумен, а не с доброто, което един български премиер направи на един манастир, обитаван от българи. Защото новоремонтираната сграда е наистина строително бижу и засега стои като новопришита кръпка на фона на останалото. За пореден път се убеждавам, че парите, които Борисов отпуска, \"работят\" повече, отколкото парите, предоставяни от други. Когато по-късно се запознах по-подробно с разпространения църковен фейк, ме изпълниха мисли, които бих искал да споделя. На първо място впечатление ми направи часа на появяване на \"новината\" - малко преди 22:00, когато се пееше Славата на \"Господи воззвах\" и в светия олтар се готвехме за Входа на Вечернята. Тъжно е, когато в един такъв момент някой буквално зарязва молитвата и се отправя вън от храма, за да съчинява един изпълнен с ненавист текст. Следващото, което веднага се набива на очи, е абсолютно неевангелския, несветоотечески изказ и използваната чисто политическа терминология. Спасителят ни учи, че добрият човек от доброто съкровище на сърцето си изнася добро, а лошият човек от лошото съкровище на сърцето си изнася лошо (Лк.6:45). А тук виждаме език на омразата, проникващ вече и в Църквата, която е призвана да бъде Лечебница за човешката душа. неподкрепени с никакви доказателства. Християните не бива да употребяват лъжа, защото е писано, че баща на лъжата е дяволът (Йоан 8:44). Напротив, тези, които искат да са Христови последователи, трябва да Му подражават в беззлобието, защото той с думи и на дело ни учеше, че трябва \"до седемдесет пъти по седем\" да прощаваме обидите и огорченията.(Мт.18:22) Ако някой счита някого за свой враг, а същевременно иска да бъде християнин, тъй ли трябва да постъпва с него? И на такова отношение ли следва да учи \"тия, най-малките\"(Мт.25:45)? Не за такива ли случаи Спасителят ни рече: И тъй, ако светлината, що е в тебе, е тъмнина, то колко ли голяма ще е тъмнината? (Мт.6:23) А аз смятах, че онзи дух на злобата, който доведе до зверското убийство на свещеник от негови събратя преди години, го няма вече... Ние обаче сме християни и трябва да живеем според Неговата повеля: По това ще познаят всички, че сте Мои ученици, ако любов имате помежду си. (Йоан 13:35) Затова следва да простим от сърце неразумната ревност на подхлъзналия се автор на църковния фейк нюз, като го поменаваме в молитвите си и просим от Бога да просвети ума и сърцето му. А всички вас, благочестиви и православни християни, новостилци и старостилци, модернисти и зилоти, икуменисти и антиикуменисти, съграждащи Църквата и рушащи я със своето неразумие, поздравявам с: ХРИСТОС ВОСКРЕСЕ!", "date": "2018.05.08", "title": "За един църковен фейк и духовните изводи от него"}
{"url": "http://standartnews.com/svyat/trima_sherpi_veche_sa_tragnali_da_tarsyat_boyan_petrov-371290.html", "text": "Рано сутринта трима шерпи са тръгнали да търсят Боян Петров, който от няколко дни е в неизвестност в Хималаите. Това обяви пред bTV Радослава Ненова, жената, с която живее на семейни начала алпинистът, изчезнал по склоновете на връх Шиша Пангма. \"Най-вероятно до края на деня ще има някаква информация дали са го намерили, или поне дали са намерили следи от някакво движение нагоре\", заяви тя. \"Опитали са се от базовия лагер с телескоп да разгледат върха, дали там няма никакво движение. Самата палатка е скрита зад скала, тоест не могат да видят дали в нея има движение\", посочи Радослава. По думите ѝ това, че палатката на алпиниста е намерена празна, означава, че в този момент може да се е катерил към върха. \"Няма никакви признаци той да е бедствал тогава. Най-оптимистичният вариант е просто лошото време да го е накарало да се скрие в палатката и да очаква безопасно време, в което той да слезе\", каза още Радослава Ненова. Тя допълни, че в планината духа силен вятър, който на моменти е като ураганен. \"Затова е просто немислимо да се тръгва. Единственото, което може да направи, е да се скрие вътре. Там има храна и всичко за оцеляване за няколко дни\", отбеляза Радослава. По думите ѝ времето е станало доста по-лошо, отколкото са очаквали. Тя допълни, че за момента няма проблем, свързани с пари за спасителната операция. Средствата са големи, но застраховката ще ги покрие. Той има най-голямата възможна застраховка, която покрива и хеликоптер. Всичко е предвидено още с тръгването, отбеляза Ненова. \"Има проблем да се изпрати хеликоптер, тъй като времето е много лошо. Освен това в Тибет няма хеликоптери и трябва да пуснат хеликоптер от Китай. Този въпрос също в момента се движи\", посочи тя. Радослава призна, че трудно понася неизвестността, въпреки че не ѝ личи. Тя е категорична, че в такива ситуации най-добре е да се стегнеш за няколко дни, за да решаваш проблемите, а след това да се отпуснеш и да даваш воля на емоциите. \"Когато сме емоционални, не можем да направим нищо\", смята Радослава. \"В такива ситуации Боян често го няма по няколко дни, но реално не е зачезвал, без да знам какво се случва с него. За първи път изчезва наистина\", подчерта тя.", "date": "2018.05.08", "title": "Трима шерпи вече са тръгнали да търсят Боян Петров"}
{"url": "http://standartnews.com/balgariya/shesti_v_es_sme_po_zastaryavashto_naselenie-371317.html", "text": "България е шеста в ЕС по дял на застаряващото население, сочат данните на Евростат за 2017 г. Почти всеки пети жител в страните от ЕС е прехвърлил 65 години. Това са около 100 млн. души или 19,4% от населението на съюза. Коефициентът на възрастова зависимост традиционно се разглежда като показател за нивото на подкрепа за възрастните хора (на 65 или повече години) от трудоспособното население - между 15 и 64 г. Той показва и застаряването на населението. В ЕС коефициентът на възрастова зависимост е 29,9% през 2017 г. Това означава, на всеки възрастен над 65 г. се падат малко над трима работещи. Преди 20 години на всеки човек над 65 години е имало около петима работещи. Десет години по-късно съотношението е 4:1. Най-висок е този коефициент в Италия (34,8%), Гърция (33,6%) и Финландия (33,2%), следвани от Португалия (32,5%), Германия (32,4%) и България (31,8). Най-ниски са тези нива в Люксембург (20,5%) и Ирландия (20,7%), Словакия (21,5%) и Кипър (22.8%). В тези страни членки се падат почти петима работещи на един възрастен.", "date": "2018.05.08", "title": "Шести в ЕС сме по застаряващо население"}
{"url": "http://standartnews.com/svyat/i_snapchat_se_prisaedini_kam_kodeksa_za_povedenieto_na_es-371298.html", "text": "От SnapChat са съгласни да се присъединят към подкрепяната от Европейския съюз (ЕС) група от интернет гиганти, които се обединяват срещу речта на омразата и интернет екстремизма. Мултимедийното приложение за съобщения се присъединява към Google+, Instagram, YouTube, Microsoft, Twitter и Facebook в „кодексът за поведението\", който трябва да сваля до 24 часа всяко подозрително съдържание. „Приветствам SnapChat за това, че поеха ангажимента да преследват всякакво незаконно съдържание\", заяви еврокомисарят по правосъдието Вера Йоурова. „Растящият брой на участниците показва, че „кодекса за поведението\" на ЕС е един ефективен начин да направим интернет безопасно място. Това партньорство е важно, защото ще помогне да се защити младото поколение, което използва SnapChat\", заяви още комисар Йоурова. Европейският съюз обедини сили с базираните в САЩ интернет гиганти, които само преди две години алармираха за нарастващото използване на платформите им за пропаганда, особено от страна на „Ислямска държава\". ЕС скоро трябва да реши какви ще бъдат следващите стъпки в следващите месеци, за да се справи с речта на омразата в интернет.", "date": "2018.05.08", "title": "И SnapChat се присъедини към „кодекса за поведението“ на ЕС"}
{"url": "http://standartnews.com/balgariya/na_foruma_na_aikb_i_standart_rumen_atanasov_industriyata_ni_e_razvita_blagodarenie_na_darzhavnite_stipendii-371312.html", "text": "Стипендиите не са някаква магическа пръчка, това е един от многото инструменти, които трябва да се приложат за решаване на проблема. Върху тази тема акцентира Румен Атанасов, председател на Българската асоциация на електротехниката и електрониката на форума за висшето образование, организиран от АИКБ и \"Стандарт\". \"Че проблемът съществува, според мен, на всички стана ясно от презентацията, заяви той. - България има огромен потенциал за развитие в инженерната индустрия, които, както се казва, вече хранят България и това е проблем не само на бизнеса. Продължава да битува мнението, че това е проблем на бизнеса и той трябва да си го реши. Нашата работа е да създаваме нови изделия, да ги произвеждаме и да ги продаваме, все пак. Нашата работа не е, тя е да правиме това, което можеме. И мисля, че данните показват, че добре го правиме. Защо обаче трябват стипендии. Защото разработването на такъв инструмент, т.е. насърчаване на студентите чрез стипендии да изучават дефицитни специалности, ще има много ефекти. Първият ефект е, това ще бъде един сигнал за държавата, че тя вижда проблема и че прави това, което е в нейните възможности. Второ, това ще привлече вниманието на младите хора, които, завършвайки средно образование, са доста неориентирани. Ние живеем в едно по-ново време, в което младите хора искат бързо да се реализират в обществото и в това тяхно желание те се плъзгат по лесните пътища, където без големи инвестиции в образование, без големи усилия могат да получат една бърза реализация в обществото, но тя е нетрайна. И цялото общество няма полза от такава евтина реализация. Аз смятам, че този инструмент държавните стипендии за дефицитни специалности за млади хора няма да е нещо ново в нашата действителност\", заяви той. \"Ами че нашата индустрия е развита благодарение на държавните стипендии. Аз самият съм учил с държавна стипендия. Ще кажа нещо повече, нашата индустрия, основите й са поставени от хора, които са били субсидирани от държавата. Преди Втората световна война млади, буйни и бедни момчета са били пращани в Западна Европа и те са създали индустрията на България. И в крайна сметка тези стипендии ще създават, ще възпитават и едно чувство за отговорност и за задължение към обществото на младите хора, които чрез тези стипендии са получили едно добро, солидно образование, което им дава за една дългосрочна реализация\", допълни Атанасов.", "date": "2018.05.08", "title": "НА ФОРУМА НА АИКБ И \"СТАНДАРТ\". Румен Атанасов: Индустрията ни е развита благодарение на държавните стипендии"}
{"url": "http://standartnews.com/balgariya/pozhar_sprya_vlak_ot_sofiya_za_varna-371319.html", "text": "Опасност от пожар наложи спирането на бързия влак със 115 пътника от София за Варна на гара Червен бряг. Около 15:10 ч. в гара Червен бряг локомотивната бригада на бърз влак № 2613 София - Варна, забелязва дим, излизащ от машинното отделение на локомотива. Машинистите са предприели незабавни действия за предотвратяване на евентуално запалване като са подали сигнал до Национална служба „Пожарна безопасност и защита на населението\". В пътническата композиция пътуват около 115 пътника, които са изведени от влака със съдействието на превозния персонал поради съображения за сигурност. От гара Мездра е осигурен друг електрически локомотив, който ще обслужи влака до Варна. Извънредното спиране на бързия влак от София за Варна в гара Червен бряг по никакъв начин не е застрашило живота и здравето на пътниците и превозния персонал, информират от НКЖИ.", "date": "2018.05.08", "title": "Пожар спря влак от София за Варна"}
{"url": "http://standartnews.com/svyat/prodalzhava_evakuatsiyata_na_havaite_zaradi_izrigvashtiya_kilauea_-371280.html", "text": "Продължава евакуацията на местните жители на големия остров на Хаваите заради изригването на вулкана Килауеа, което продължава и днес. До момента около 1700 души са били евакуирани, като зоната около изригването продължава да се увеличава. Лавата е унищожила 31 къщи и много пътища. На острова живеят около 200 хил. души. Друг проблем е непрестанно изригване на отровни газове, които са опасни за хората. На острова се е отворила нова пукнатина, от която излиза лава. Тя се намира на около 19 км от кратера на вулкана. До момента няма жертви и сериозно ранени по време на изригването. Онлайн се появиха впечатляващи видеоклипове, на които се вижда колко бързо се движи лавата и поглъща всичко по пътя си, включително и автомобили.", "date": "2018.05.08", "title": "Продължава евакуацията на Хаваите заради изригващия Килауеа"}
{"url": "http://standartnews.com/balgariya/karakachanov_za_modernizatsiyata_na_armiyata_tryabva_da_sme_edinni-371308.html", "text": "По темата за отбраната на страната не би следвало да сме управляващи и опозиция. Това каза пред журналисти вицепремиерът, министър на отбраната и председател на ВМРО Красимир Каракачанов след срещата си с лидера на БСП Корнелия Нинова в парламента. Каракачанов поясни, че на срещата с лидера на БСП е информирал опозицията какви са амбициите на правителството по отношение на разходите по отбрана. „Моята цел е ясна, когато става въпрос за модернизацията на Българската армия, моята амбиция е да има консенсус в обществото, включително в партиите в парламента, без значение дали са управляващи или опозиция\", заяви Каракачанов. Каракачанов заяви, че е запознал БСП с два законопроекта, които са внесли в Министерски съвет и с трети, който предстои да бъде внесен и с неговите виждания по отношение на разходите за модернизация на армията. „Другата тема, която също касае мои ангажименти в правителството, е темата със сигурността. Октомври месец направих една работна група. Натоварих Искрен Веселинов да движи нещата. С юристи правихме една среща в Министерски съвет в края на миналата година със службите за сигурност в Закона за вероизповеданията да направим нужните промени, за да стопираме всички възможности чрез религиите в България да се реализира чуждо влияние, било то политическо, или религиозно\", коментира Каракачанов и допълни, че е предоставил на БСП този законопроект, за да се запознаят с него.", "date": "2018.05.08", "title": "Каракачанов: За модернизацията на армията трябва да сме единни"}
{"url": "http://standartnews.com/balgariya/evtin_bilet_za_teatar_sreshtu_karta_za_reysa-371313.html", "text": "Всеки, който пътува с абонаментна карта за градския транспорт в София, ще може да си купи билет на половин цена за Младежкия театър \"Николай Бинев\". Отстъпката от 50% важи до края на годината за всички постановки. Кампанията се реализира по идея на театъра и Центъра за градска мобилност. \"Благодарна съм на ръководството на Младежкия театър и актьорите за желанието да направим тази кампания заедно. Целта ни е повече хора да използват градския транспорт, а и да привлечем нови театрални зрители\", каза кметът на София Йорданка Фандъкова, която се срещна вчера с актьорите Ангелина Славова, Мия Кръстева, Николай Желев и Ахмед Юмер. Кампанията дава право на всички, които имат абонаментна карта за 12, 6 или 3 месеца, както и на пътуващите с пенсионерски, ученически и студентски карти да ползват 50% намаление на цената на билетите. За целта е нужно да си вземете специален талон с логото на кампанията от пунктовете за продажба на превозни документи на ЦГМ, който удостоверява, че картата е в срок, и да го представите при закупуването на билета за постановката, която сте избрали. Центърът за градска мобилност разработи и карта „София\", с която може да се ползват отстъпки в 60 обекта като музеи от 5% до 50%. До няколко седмици се очаква да стартира продажбата на карта „София\" във всички пунктове на Центъра за градска мобилност и други партньорски обекти.", "date": "2018.05.08", "title": "Евтин билет за театър срещу карта за рейса"}
{"url": "http://standartnews.com/balgariya/noi_zapochva_izplashtaneto_na_pensiite_ot_dnes-371285.html", "text": "Изплащането на пенсиите през май 2018 г. от Националния осигурителен институт ще започне днес, 8 май (вторник) и ще приключи на 21 май (понеделник). Периодът е съобразен с почивните дни по Гергьовден. Чрез пощенските станции пенсиите ще се изплащат съобразно изготвен график, който ще бъде обявен предварително във всяка една от тях. Преводите на сумите за майските пенсии по сметки на пенсионерите, които получават пенсиите си по банков път, ще бъдат извършени на 8 май 2018 г.", "date": "2018.05.08", "title": "НОИ започва изплащането на пенсиите от днес"}
{"url": "http://standartnews.com/balgariya/na_foruma_na_aikb_i_standart_krasimir_valchev_obrazovanite_hora_vliyayat_varhu_tsyaloto_obshtestvo-371289.html", "text": "Когато се говори за образование, не може да се мери само с приход-разход, както е в бизнеса, защото образованите хора влияят върху цялото общество. Това стана ясно от думите на министъра на образованието Красимир Вълчев, който говори на  кръглата маса \"Бизнес и висше образование\", организирана от Асоциацията на индустриалния капитал в България /АИКБ/ и \"Стандарт\". Според министъра, ще живеем в по-добро общество, ако има повече хора с по-високо образование. Вълчев посочи като голям проблем нетната външна миграция и в тази връзка каза, че очакванията към системата на образованието ще се увеличават. Той посочи три неща, които системата може да предприеме: да направи така, че минимум деца да отпадат преждевременно от образователната система; да се настрои профилната структура на образованието към потребностите на пазара на труда, както и да се направи така, че способностите, които се придобиват, да са релевантни на нуждите на този пазар.Министърът посочи и някои предприети вече стъпки кат о вторите стипендии, както и намаляване наполовина приема в специалности, където има нерационално търсене. Вълчев допълни и че се обмислят допълнителни стипедии за специалности с очакван малък прием като химическите и физическите. Министърът коментира и въпроса дали висшето образование трябва да стане изцяло платено, както и как да се регулира приема в частните университети. Трябва да насочим децата към природните науки и техниката, коментира още Вълчев.", "date": "2018.05.08", "title": "НА ФОРУМА НА АИКБ И \"СТАНДАРТ\". Красимир Вълчев: Образованите хора влияят върху цялото общество"}
{"url": "http://standartnews.com/svyat/transportirat_teodora_madzharova_koyato_se_bori_s_raka_ot_braziliya_do_istanbul-371279.html", "text": "32-годишната Теодора Маджарова, която страда от рак на гърдата и се намира в бразилска болница, ще бъде транспортирана до Истанбул на 8 май. Това потвърди за БНТ близък до семейството. От Бразилия до южната ни съседка нашата сънародничка ще лети със самолет на турските авиолинии. Очаква се тя да пристигне в Истанбул късно тази вечер. България има готовност да изпрати медицински екип до Турция, а Министерството на отбраната да подготви самолета \"Спартан\", който да прибере Теодора на родна земя. Това по всяка вероятност ще стане в близките дни.", "date": "2018.05.08", "title": "Транспортират Теодора Маджарова, която се бори с рака, от Бразилия до Истанбул"}
{"url": "http://standartnews.com/balgariya/vremeto_sledvashtite_dni_proletna_vartelezhka-371296.html", "text": "Пролетната въртележка от слънце и дъжд продължава и през следващите дни до петък включително. Превалявания ще има най-вече в следобедните часове, преди полунощ, особено интензивни над Източна България, тъй като над Черно море има зона на ниско налягане, която лабилизира атмосферата над Балканите. Това сочи краткосрочната прогноза за времето, представена в „Дарик Кафе\". Температурите през тази седмица ще бъдат сравнително ниски за сезона - между 20 и 25 градуса. Жеги няма да има, ще бъде прохладно и свежо време. В края на седмицата, през уикенда се чака малко по-стабилно време, защото от север ще се разшири зона на високо налягане и ще стабилизира атмосферата в събота и неделя. През следващата седмица обаче пролетната въртележка отново ще се върне. До обяд слънчево и топло, следобед и привечер с валежи и гръмотевици.", "date": "2018.05.08", "title": "Времето следващите дни: Пролетна въртележка"}
{"url": "http://standartnews.com/balgariya/tsatsarov_nagradi_prokuror_ot_sofiyska_gradska-371300.html", "text": "Главният прокурор Сотир Цацаров връчи почетен знак „За заслуги\" и грамота на прокурора от Софийска градска прокуратура (СГП) Стефан Рачев за работата му по делото за убийството на Яна в Борисовата градина. Това съобщиха от пресцентъра на Прокуратурата на Р България. Извършителят на убийството на Яна – Николай Русинов – Чеци, беше окончателно признат за виновен от Върховния касационен съд. Разследването под ръководството на прокурор Рачев продължи 1 г. и 4 месеца. Наградата на прокурор Рачев беше връчена в присъствието на административния ръководител на Софийска градска прокуратура Емилия Русинова.", "date": "2018.05.08", "title": "Цацаров награди прокурор от Софийска градска"}
{"url": "http://standartnews.com/balgariya/na_foruma_na_aikb_i_standart_biznesat_predlaga_studentski_kredit_sreshtu_rabota_u_nas-371294.html", "text": "Нова система за финансиране на висшето образование, която да спре изтичането на мозъци в чужбина, беше предложена по време на дискусията, организирана от АИКБ и \"Стандарт\".  Идеята беше огласена от изпълнителния директор на Асоциацията на индустриалния капитал в България Добрин Иванов, който напомни, че заминаващите зад граница дипломирани у нас висшисти струват на българските данъкоплатци над 20 милиарда лева. Затова се предлага обучението да бъде срещу кредит, който да бъде опрощаван срещу работа в България за определен срок след дипломирането. От АИКБ предлагат да се подписва тристранен договор между студента, вуза и държавата. С него държавата ще поема ангажимент да финансира обучението, вузът-да гарантира качествена подготовка, а студентът- да върне своя дълг към обществото чрез работа у нас. Ако го направи, кредитът му се опрощава, в противен случай ще трябва да плати обезщетение за изразходваните средства за обучението му. Кредитът ще се опрощава също, когато абсолвентът няма възможност да се реализира у нас.  Работодателят ще може да участва във финансирането на студенти като отмени държавата, когато набележи конкретни студенти, от които има нужда в своята дейност, обясни Добрин Иванов.", "date": "2018.05.08", "title": "НА ФОРУМА НА АИКБ И \"СТАНДАРТ\". Бизнесът предлага: Студентски кредит срещу работа у нас"}
{"url": "http://standartnews.com/balgariya/na_foruma_na_aikb_i_standart_slavka_bozukova_dobroto_obrazovanie_e_v_osnovata_na_dobriya_biznes-371286.html", "text": "Единственото нещо, което излиза по-скъпо от образованието, е невежеството. Това заяви главният редактор на вестник \"Стандарт\" Славка Бозукова при откриването на кръглата маса \"Бизнес и висше образование\", организирана от Асоциацията на индустриалния капитал в България /АИКБ/ и  \"Стандарт\". Всеки един от предприемачите на България всеки ден търпи загуби от липсата на качествено подготвена работна сила, от компромисите, които се налага да прави, за да си осигури кадри за дефицитните технически специалности, от допълнителните разходи, които има за преквалификация на служители или направо за внос на работници от други градове или чужбина, подчерта Бозукова.  Тя напомни, че  индустрията осигурява най-голям процент от БВП на страната ни. На фона на Четвъртата индустриална революция, роботизацията и изкуственият интелект обаче налагат  преосмисляне на отношението  към образованието. Защото доброто образование е в основата на добрия бизнес, който осигурява просперитет на държавата, на градовете, на отделния човек, заяви още Бозукова.  Тя напомни  рекордните икономически показатели, които остават емблема на България. Страната ни започна 2018 г. с бюджетен излишък от 1,2 млрд лв., погасихме 2,3 млрд от външния дълг, очакванията за ръста на икономиката тази година са 4,4 на сто. Средната работна заплата мина 1000 лв, оставаме с най-ниските данъци в Европа. Тези показатели са доказателство, че тенденциите за стабилност и ръст на икономиката са трайни. От друга страна, европейската икономика е изправена пред две глобални предизвикателства – все по-бързо развиващи се технологии и застаряващо население. В Европа има около 76 милиона души на възраст между 25 и 64 години, които са нискоквалифицирани или нямат никаква квалификация. Твърде голям брой хора между 18 и 24 години напускат системата на образование без да са получили каквато и да било квалификация. България за жалост не прави изключение от тази обща за ЕС тенденция. Макар безработицата да достигна исторически ниските нива от 5,3% или само 183 000 души, липсата на образование остава водеща причина много от младите хора да не могат да си намерят работа. Данните сочат, че 1/3 от работните места в България, изискващи средно образование, са заети от хора с по-ниско или по-високо образование. Близо 138 000 висшисти заемат позиции, изискващи по-ниско образование, защото не могат да се реализират по специалността си. В същото време липсата на качествено подготвена работна сила, особено за технически кадри, остава проблем №1 за бизнеса най-вече за добивната и преработвателната индустрия, машиностроенето, мехатрониката, IT сектора. Бизнесът търси инженери, но получава от университетите само 4000 машинни инженери годишно, за сметка на близо 50 000 икономисти и 20 000 администратори. На днешната кръгла маса ще потърсим възможните решения за проблемап с липсата на квалифицирана работна ръка, обяви главният редактор на \"Стандарт\".", "date": "2018.05.08", "title": "НА ФОРУМА НА АИКБ И \"СТАНДАРТ\". Славка Бозукова: Доброто образование е в основата на добрия бизнес"}
{"url": "http://standartnews.com/balgariya/na_forum_na_aikb_i_standart_gubim_25_mlrd_leva_ot_iztichane_na_mozatsi-371277.html", "text": "24 660 000 000 лева са преките загуби на България от изтичане на мозъци и работна сила. Ако се добавят косвените загуби и пропуснатите ползи, сумата набъбва значително. Това са изчислили експертите от Асоциацията на индустриалния капитал в България /АИКБ/. Според тях, в общия брой на емигрантите от 1 000 000 души, 30% /300 000 души/ са висшисти, а 50% /500 000 / - среднисти. Ако за обучението на един висшист държавата плаща средно 38 082 лева, то сумата, която е отделена от парите на данъкоплатците за 300 000 студенти, е 11 424 600 000 лева. Средното образование ни струва 26 742 лева на човек, а за 500 000-те българи, които реализират уменията си в чужбина, сме платили 13 236 000 000 лв. Изводът, който правят от АИКБ, е, че консолидираният държавен дълг на България в размер на 25 063 690 000 лева е изразходван за финансиране на образованието на българи, които живеят и плащат данъци в други държави и работят за чуждестранни конкуренти на българските предприятия. А дългът ще се връща от родните компании, ако те оцелеят без човешки ресурси. За съжаление, България няма прагматична и действена политика за задържане на квалифицираната работна сила или за нейното връщане в страната. А това поставя българската икономика в рисково положение. Какви спешни мерки трябва да се предприемат за решението на проблема, е тема на кръглата маса \"Бизнес и висше образование\", организирана от Асоциацията на индустриалния капитал в България /АИКБ/ и вестник \"Стандарт\". На форума, който ще се проведе днес в столичния хотел \"Балкан\", ще присъстват вицепреимерът по икономическа и демографска политика Валери Симеонов, министърът на образованието и науката Красимир Вълчев, кметът на София Йорданка Фандъкова, председателят на комисията по образование и наука в НС Милена Дамянова, председателят на комисията по икономическа политика и туризъм в НС Петър Кънев, експерти от социалното министерство и Агенцията по заетостта, както и над 100 представители на най-големите фирми и университети у нас. Медийни партньори на събитието са ТВ Европа, Дарик радио и Нюз бг. На форума бизнес, власт и медии ще обсъдят предлагания от АИКБ изцяло нов модел на финансиране на висшето образование в държавните висши училища, както и незабавните мерки за сътрудничество и координация между фирмите и системата на висшето образование, което ще доведе до възстановяване на социалната справедливост, без да се ограничават граждански права. Според АИКБ, новият механизъм за финансиране на висшето образование, което се заплаща от данъкоплатците, трябва да способства за задържане в заетост в страната на завършилите висше образование държавна поръчка, посредством привеждане на план-приема в тясно съответствие с потребностите на пазара на труда и промяна на принципа „парите следват студента\". Бюджетното финансиране трябва да не се получава от висшите училища, а от студентите. В тази връзка, новият модел на финансиране на висшето образование следва да има следните основи: •\t Да бъде изменена и подобрена системата за кредитиране на студентите, които да получават средствата, необходими за тяхното обучение; •\tПри записване на новоприетия студент във висшето училище да се сключва договор между него и Министерството на образованието и науката (МОН), с който МОН се задължава да финансира (кредитира) обучението на студента в приелото го висше училище за целия период на обучение до придобиването на избраната образователна степен, а студентът се задължава след завършването на образователния курс за определен период да работи при  работодател, осигуряващ работа за такъв специалист в България; •\tОсвен финансовите средства, необходими за обезпечаване на обучението, студентите от дефицитни специалности могат да получават допълнителен кредит като стипендии за издръжка. Това ще е допълнителна гаранция за обществото, че завършилият специалист, не само ще учи и завърши дефицитната специалност, но след това ще упражнява в България новата си професия и с труда си ще изпълни дълга си към обществото (платените  такси за обучение и стипендии); •\tКредитът няма да се връща, ако завършилият висшето си образование специалист се реализира в страната за определен период от време след завършването си; •\tЗадължението за работа в България трябва да е обвързано с условието да са налични свободни работни места по тази професия, като ако за определен от законодателя срок липсва свободно работно място за новия специалист, което да отговаря на квалификацията му, да го освобождава от задължението му за връщането на кредита за висше образование; •\tВ хода на следването и със съгласието на студента е възможно конкретен работодател да встъпи в правата и задълженията на държавата, като възстанови на държавата изразходваните до момента разходи за обучение и поеме за своя сметка разходите за обучението на студента до придобиването на избраната образователна степен, като в този случай отношенията между студента и работодателя се уреждат с договор; •\tПри прекъсване на обучението, незавършването му или отказ да изпълни договора за работа след завършването без основателна причина, студентът ще дължи обезщетение в размер на разходите за обучението му. В случай, че е работил, но не е изпълнил целия срок на договора, ще дължи обезщетение пропорционално на неспазения срок; •\tОбезщетенията за неизпълнени договори следва да бъдат обявени от закона за публични вземания и да се събират по реда на ДОПК. Събраните обезщетения от неизпълнени договори ще се използват целево за финансиране на висшето образование. Очакваните резултати от предложените мерки са повишаване на конкурентоспособността на българската икономика и българският бизнес чрез осигуряването на квалифицирани човешки ресурси, повишаване на привлекателността на България за чуждестранните инвеститори, повишаване на финансирането за висшето образование поради допълнителен ресурс, събран от обезщетения за неизпълнени договори, повишаване на качеството на висшето образование и др.", "date": "2018.05.08", "title": "НА ФОРУМ НА АИКБ и \"СТАНДАРТ\": Губим 25 млрд. лева от изтичане на мозъци"}
{"url": "http://standartnews.com/balgariya/evrodeputat_shte_vrashta_grazhdanite_na_selo-371267.html", "text": "--------- В България от дълго време съществуват два различни свята, макар и един до друг. Достатъчно е да излезете на 60 километра от София, за да се върнете десетилетия назад, но не в добрия смисъл на думата. Причината е както демографска, така и в обедняването извън големите градове. Тези различия се усещат болезнено и от евродепутатите, когато обикалят по регионите. „Ние сме отишли, защото трябва да им говорим за европейски идеи и за еврофинансиране, а те ни питат как да изкарат пари, за да си купят хляб\", разказва един от тях. Парите от кохезионните фондове през последното десетилетие не са успели да стопят крещящите разлики. И въпреки че земите в страната вече се обработват и не пустеят както преди, сред тях Паралелно с това из страната има пръснати исторически старини, датиращи отпреди раждането на част от съвременните европейски държави. Както и населени места, за които можете да прочетете коя река минава оттам и кои са близките туристически комплекси, но не и какво ни е запазило времето в тях. „За повечето от запазените старини дори не бях чувал, както и приятелите ми\", признава Новаков, който иначе редовно „обикаля регионите\". Една от идеите в проекта на евродепутата е за „презаселване\", ако заимстваме брюкселския термин за бежанците. За целта той е подготвил платформа, в която ще се публикуват както имоти, подходящи за инвестиция, така и всички исторически забележителности и старини, които все още са извън туристическите каталози, и каквито има много пръснати из страната. Целта е Ковачевица и Боженци, където са съчетани запазена старинна архитектура плюс присъствие на известни хора, да се размножат и на други места. И все пак да са по-далеч от „виладжийските\" Драгалевци и Бистрица, където цените на имотите отдавна са достигнали максимума си. Обратен пример е Роженският манастир край Мелник, който по косвени данни Такива примери с имоти масово изобилстват във всички области, а голяма част от тях са с прилежащи площи с размерите на американско ранчо. „От известно време мои приятели, особено от IT сектора, ми разказват как искат да се махнат от града и да отидат да работят някъде на чист въздух и сред природата\", разказва Новаков как възниква идеята. И аз им им обяснявам как за нищо пари можеш да си купиш нормална къща по селата. Разбрах, че има потенциал в тази работа. Да не говорим, че в България има неща, които са ценни, а още е ги знаем. В запустяло село съм виждал църква на 300 години. Бях в Ковачевци, в Селце – чували ли сте го? И аз не бях, но там има неща, за които не знаех дори аз... Исторически ценности, които са оцелели. Платформата, която съм замислил, на практика си е сайт. Осигурил съм и финансиране, остава да се изготви технически, и до лятото ще е готов.\" Платформата няма да е свързана с туристическия бранш, а ще е отворена за кметовете и всеки от тях, който иска да публикува и рекламира исторически останки, църкви и имоти, е свободен да го направи. Колкото повече кметове участват, толкова по-голяма тежест и известност ще придобие идеята, както сочи практиката на интернет рекламата. Новаков, който преди да отиде в Брюксел също е работил на регионално ниво в Благоевград и познава добре този край, смята, че в инициативата има много хляб. Програмата-минимум на инициативата е с туристическа насоченост: „Те нека видят какви неща са оцелели из страната и Програмата-максимум попада в сферата на нещата, предварително определяни в България като невъзможни. Като например да повторим примера на САЩ и Западна Европа с връщането на гражданите на село, образно казано. Тенденция, която засега докосва и България и се символизира предимно от британските пенсионери, накупили евтини къщи извън градовете, но която все още не е ясно докъде ще стигне. Обезлюдяването на селските райони обаче е достигнало такива размери, че потенциалът е голям, и Новаков е решен да го използва. А който иска висока заплата, чист въздух и ниски данъци, е свободен да „повлече крак\".", "date": "2018.05.08", "title": "Евродепутат ще връща гражданите на село"}
{"url": "http://standartnews.com/balgariya/na_foruma_na_aikb_i_standart_vasil_velev_tryabva_da_ima_tolkova_visshisti_kolkoto_sa_nuzhni_na_ikonomikata-371287.html", "text": "Днешният форум не е пи ар акция, а е вследствие на проблемите и острия недостиг на човешкия ресурс за българската икономика. Проблемът с човешкия ресурс е много остър и излиза на първо място в анкетите сред бизнеса като пречки за развитието. Това заяви председателят на АИКБ Васил Велев на кръглата маса \"Бизнес и висше образование\", организирана от Асоциацията на индустриалния капитал в България /АИКБ/ и  \"Стандарт\". Велев посочи, че този проблем се изостря през последните две години. И допълни, че е постигнато облекчаване на трудовата имиграция, което е краткосрочна мярка. Като мярка със средносрочен ефект той посочи реформата в образованието. По думите му заради демографската криза трудовият пазар губи по 50 000 души като работна сила годишно.  Велев каза още, че данните сочат, че има повече места за първокурсници в университетите, отколкото са абитуриентите, завършващи средно образование. Както и че през последните години над 50% от висшистите се реализират на позиции, които не изискват висше образование. Трябва да има толкова висшисти, колкото са потребностите на икономиката, заключи той.", "date": "2018.05.08", "title": "НА ФОРУМА НА АИКБ И \"СТАНДАРТ\". Васил Велев: Трябва да има толкова висшисти, колкото са нужни на икономиката"}
{"url": "http://standartnews.com/balgariya/vse_oshte_v_neizvestnost_ochakva_se_da_zapochne_izdirvaneto_na_boyan_petrov-371278.html", "text": "Очаква се днес, ако времето позволява, да се сформира спасителен екип, който да започне издирването на алпиниста Боян Петров в Хималаите. По информация на Министерството на външните работи той е в неизвестност от 3 май. Информацията за липсата на връзка с българския алпинист е подадена от Тибетската алпинистка асоциация. Боян Петров е направил опит да изкачи 8-хилядника Шиша Пангма в Хималаите, но заради рязко влошаване на времето следите му се губят. В експедицията са участвали още 10 души - унгарец, петима италианци и четирима водачи от непалски произход. Липсата на Боян е била забелязана от участниците в района на Шиша Пангма на около 7500 м надморска височина. Веднага след това са изпратени трима души, за да го издирват. На 6 май сутринта на 7350 м надморска височина са били открити палатката и спалния чувал, без самия алпинист. „Със сигурност е направил опит да се качи на върха, защото палатката му е била на лагера. Времето рязко се е влошило и другите момчета са слезли в базовия лагер. Те са се движили един ден след него...\", заяви съпругата му Радослава Ненов във фейсбук вчера. Шиша Пангма е един от най-малко изкачваните върхове. На тибетски името му означава „Планина на пасищата\", но по-често е отбелязван на картите с индийското си име - „Светата обител\". Наричат го Джуджето, защото е с най-малка височина сред 14-те осемхилядника - 8013 м. „В планината хората стават повече от семейство и знам, че ще направят всичко по силите си тази история да завърши добре\", надява се съпругата на Боят Петров.", "date": "2018.05.08", "title": "Все още в неизвестност: Очаква се да започне издирването на Боян Петров"}
{"url": "http://standartnews.com/balgariya/na_foruma_na_aikb_i_standart_valeri_simeonov_biznesat_da_vliza_v_politikata-371288.html", "text": "Бизнесът да влиза в политиката, за да може законодателната и изпълнителната власт да бъдат по-адекватни към проблемите на предприеимачите. Този призив отправи вицепремиерът Валери Симеонов по време на дискусията на АИКБ и \"Стандарт\".  Той обясни, че от 240 депутати едва 10-15 са влезли в парламента след като са направили успешен бизнес. Подобно било положението и в изпълнителната власт.  В същото време логиката е образованието да бъде съобразено преди всичко с нуждите на икономиката, подчерта Симеонов. \"Ако бизнесът обаче си мисли, че ше седи отстрани и ще дава акъл на държавата, това няма да стане. Вземете нещата в свои ръце\", призова Симеонов. Той обясни, че по негова инициатива властта е направила каквото може със сезонната заетост и синята карта, но вече година се бави облекчаването на процедурата за получаване на българско гражданство. В същото време Полша приела един милион украинци, много от които с български произход, нужни за работна ръка. Унгария и Чехия вървяли по същия път, докато у нас тромавите процедури затрудняват получаването на българско гражданство и възможност за работа у нас. ", "date": "2018.05.08", "title": "НА ФОРУМА НА АИКБ И \"СТАНДАРТ\". Валери Симеонов: Бизнесът да влиза в политиката"}
{"url": "http://standartnews.com/balgariya/zemetresenie_v_sarbiya_na_pomalko_ot_100_km_ot_sofiya-371284.html", "text": "Слабо земетресение разлюля Сърбия, близо до границата с България. Трусът е бил с магнитуд от 2,9 по скалата на Рихтер сочи справка на сайта на Геофизичния институт към БАН. Земетресението е станало в 7,43 часа тази сутрин, а епицентърът му е бил на 11 км северно от Пирот, на 57 км западно от Монтана и на 87 км северозападно от София. Няма данни за материални щети.", "date": "2018.05.08", "title": "Земетресение в Сърбия на по-малко от 100 км от София"}
{"url": "http://standartnews.com/balgariya/slantse_i_dazhdove-371261.html", "text": "И днес времето в страната ще остане неустойчиво. След обяд ще се развива купесто-дъждовна облачност и на много места в Западна България и североизточните райони ще превали и прегърми. По-интензивни и значителни по количество ще са валежите в Родопската област и Западна Стара планина. Ще духа до умерен вятър от северната четвърт. Минималните температури ще са между 11 и 16 градуса. Максималните ще са предимно между 22 и 27 градуса. Атмосферното налягане ще се понижи и ще бъде по-ниско от средното за месеца.", "date": "2018.05.08", "title": "Слънце и дъждове"}
