{"url": "https://www.standartnews.com/regionalni/koleden-praznik-za-detsa-ss-spetsialni-potrebnosti-380996.html", "text": "Сдружение \"Различни, но равни\" организира за поредна година празник под надслов „Да посрещнем Коледа с усмивка“за деца със специфични потребности. \r\nНад 75 деца и младежи с детска церебрална парализа, мускулна дистрофия, синдром на Даун, Аутизъм и други тежки неврологични заболявания се включиха в празника. \r\n„Община Пловдив е не само партньор, но и приятел на децата и младежите. Лично благодаря на сдружението за грижите, които полагат. В навечерието на Коледните празници пожелавам на децата и техните семействата здраве, благоденствие и светли дни!“, приветства присъстващите заместник-кметът Георги Титюков.", "date": "2018.12.18", "title": "Коледен празник за деца със специални потребности"}
{"url": "https://www.standartnews.com/regionalni/dyado-koleda-poseshchava-vsyaka-detska-gradina-v-lovech-380979.html", "text": "Дядо Коледа посещава всяка ясла и детска градина в Ловеч. Заедно с него на коледните тържества на децата присъства  и ръководството на Община Ловеч - кметът Корнелия Маринова и заместниците й, съобщават от общинската администрация. \r\nВсяко дете получава пакет с лакомства от Община Ловеч, а всяка група - по един нов календар на институцията. \r\nДецата от своя страна пеят песнички и танцуват за дядо Коледа и гостите. \r\nДобрият старец вече посети детска ясла \"Шарено петле\" и детска градина \"Слънце\" в кв. \"Червен бряг\".  ", "date": "2018.12.18", "title": "Дядо Коледа посещава всяка детска градина в Ловеч"}
{"url": "https://www.standartnews.com/regionalni/13-khilyadi-posetikha-muzeya-srebrna-prez-2018-380991.html", "text": "\r\n13 хиляди български и чуждестранни туристи са посетили Природонаучния музей в резервата „Сребърна” през отиващата си година. Статистиката сочи, че 3 хиляди от гостите са избрали  да разгледат експозицията в дните за безплатни посещения, които са всеки четвърътък от седмицата, в празничните дни и в специално организираните Дни на отворените врати. Това съобщи директорът на музея Елена  Иванова. \r\nТази година музеят край езерото на пеликаните  отбеляза 35-годишнината от създаването си.  В неговата експозиция се съхраняват 140 екземпляра препарирани редки птици и животни, които могат да бъдат открити в уникалната  влажна зона  край Дунава. \r\nВ юбилейната година  залите на  фондохранилището се обогатиха и с уникална изложба от детски рисунки „Сребърна в моето сърце”. Тя бе организирана по повод годишнината от създаването на фондохранилището  в рамките на Международния ученически екофорум „Сребърна”, сътоял се през лятото на 2018 година в резервата.  ", "date": "2018.12.18", "title": "13 хиляди посетиха музея „Сребърна” през 2018"}
{"url": "https://www.standartnews.com/regionalni/blagoevgradchani-slushat-nay-populyarnite-pesni-na-abba-380974.html", "text": "Оркестър на Камерна опера-Благоевград и джаз формация \"София\" ще изнесат концерт с най-популярните песни на легендарната шведска поп група \"АББА\" на 19 декември в зала \"Яворов\". Началото е в 18.30 часа, пише topnovini. \r\nВ репертоара са включени изпълнения като „Voulez-vous“, „Lay all your love on me“, “Mamma Mia“, „SOS“, „Money, money, money“ и още златни хитове на „АББА“. Тематично, в зала „Явров“ ще прозвучи и неостаряващата песен „Happy New Year“. \r\nМузикалните произведения са адаптирани и аранжирани за камерен оркестър, рок-група и електрическа цигулка. Диригент е Свилен Симеонов, електрическа цигулка – Ралица Петкова.  ", "date": "2018.12.18", "title": "Благоевградчани слушат най-популярните песни на \"АББА\""}
{"url": "https://www.standartnews.com/regionalni/blagotvoritelna-izlozhba-bazar-v-pazardzhik-380983.html", "text": "За поредна година Община Пазарджик организира благотворителна изложба-базар под наслов \"Коледна приказка\", съобщиха от администрацията. Тя се открива днес с концерт във фоайето на сградата на общината и ще продължи до 21 декември.В откриването на изложбата ще се включат децата от ДГ „Юрий Гагарин“ – Пазарджик \r\nВ изложбата-базар участват всички детски градини и подготвителни групи към училищата в града. Преподавателите и децата са изработили коледни картички, украса, сувенири и сладкиши. Тази година със събраните средства ще бъде подпомогнато лечението на Димитър Борисов Ганев, роден през 2016 г., чието заболяване е  „Синдромът на Аперт“ (Болестта на счупените кукли).", "date": "2018.12.18", "title": "Благотворителна изложба-базар в Пазарджик"}
{"url": "https://www.standartnews.com/regionalni/73-dvoyki-podpomognati-za-in-vitro-protseduri-v-krdzhali-381004.html", "text": "Общо 11 двойки с репродуктивни проблеми са били подпомогнати финансово с по 2 хил.лв. от началото на 2018 г. от община Кърджали, съобщи заместник-кметът Веселина Тихомирова. На декемврийското заседание бе гласувана сума от 2000 лв. за ин витро процедури на още едно семейство. Кметът Хасан Азис подчерта, че средства по програмата ще има и нито едно семейство, което отговаря на изискванията на правилника, няма да бъде отхвърлено. При изчерпване на заложените 24 000 лева за програмата, ще се търси възможност за актуализиране на бюджета на програмата. \r\n\"През тази година можем да се похвалим и с двойка близнаци, родени в началото на 2018 г.\", коментира Тихомирова. Тя уточни, че през 2017 г. общината е подпомогнала 15 семейства, с което е надхвърлена заложената годишна сума от 24 хил.лв., но всяко едно заявление е било прецизирано и подпомогнато. Отпуснати са били близо 29 хил.лв., като част от кандидатствалите двойки вече се радват на своите бебета. \r\nОбщина Кърджали подпомага финансово семейства с репродуктивни проблеми от 2012г. по идея на тогавашния независим общински съветник д-р Марин Мухтаров. За изминалите 7 години подпомогнатите семейства са 73.    ", "date": "2018.12.18", "title": "73 двойки  подпомогнати за ин витро процедури в Кърджали"}
{"url": "https://www.standartnews.com/regionalni/prva-zhertva-na-studa-v-krdzhaliysko-380978.html", "text": "Лошото време в Кърджалийско взе първата си жертва. 55-годишен мъж е починал от измръзване, след като е прекарал нощта навън. Тялото му е било открито в близост до жп прелез в Момчилград. Според полицията няма данни за насилствена смърт. Трети ден в района вали дъжд, а температурите през нощта са около нула градуса.  ", "date": "2018.12.18", "title": "Първа жертва на студа в Кърджалийско"}
{"url": "https://www.standartnews.com/biznes/chakat-do-mart-prvoto-zlato-ot-ada-tepe-381005.html", "text": "Първият златен концентрат от рудника Ада тепе край Крумовград ще бъде произведен през  първото тримесечие на 2019 година. Това съобщи оперативният директор на „Дънди Прешъс Металс” инж.Любомир Хайнов. Рудникът започна своята дейност в началото на юли 2018.г.  По план е заложено фирмата да добива 850 000 тона руда годишно. \r\n90 на сто от необходимия персонал за рудника вече е нает. Общо 230 души ще работят в мината, в обогатителната фабриката, интегрираното съоръжение и администрацията. В началото на следващата година ще бъдат назначени и последните 20 служители, които приключват своето обучение. Компанията стартира  програма съвместно с Професионална гимназия по транспорт в Крумовград – „Основи на механошлосерството”, по която в продължение на 2 месеца са се обучили около 60 души. Оперативният директор на „Дънди Прешъс Металс” коментира, че близо 30 от наетите на работа са хора, които са се върнали от чужбина и са намерили реализация във фирмата. Инж.Любомир Хайнов подчерта, че те са много отговорни, особено по отношение опазването на техника, с която работят и спазване безопасните условия на труд. Подчерта също доброто партньорство с община Крумовград, като припомни и сключеното през май 2018 г. споразумение за финансиране на различни общински проекти на стойност 500 хил.лв. Стана ясно, че предстои финализиране на процедурата по създаване на Специален фонд от 5 млн. лв. за подпомагане на местния бизнес.    ", "date": "2018.12.18", "title": "Чакат до март първото злато от Ада тепе"}
{"url": "https://www.standartnews.com/sport/slovenka-e-1-na-spuskaneto-vv-val-gardena-381014.html", "text": "Илка Щухец (Слвн) спечели спускането за световната купа на страховитата писта \"Саслонг\" във Вторник за първата си победа, след като пропусна поради контузия целия минал сезон, включително и олимпийските игри в Корея. За последен път жени са се състезавали на тази писта на световно първенство през 1970 г, но никога до сега не е имало стартове от календара на световната купа. Словенката финишира с 14 стотни от секундата пред местната любимка Никол Делаго, родена и израстнала във Вал Гардена. На трето място е австрийката Рамона Зубенхофер на 51 стортни. Преди два сезона Щухец спечели световната купа в дисциплината и титлата от световното първенство в спускането. За словенката това бе пета победа в спускане за СК и общо осма за най-престижните стартове в ските. Лидерката в генералното класиране за световната купа Микаела Шифрин, която води със солиден аванс пред конкурентките си, реши да си вземе почивка преди следващите стартовете във френския курoрт Куршевел на 21 и 22 Декември.", "date": "2018.12.18", "title": "Словенка е №1 на спускането във Вал Гардена"}
{"url": "https://www.standartnews.com/mneniya/otkazhete-se-ot-khrani-koito-ni-ubivat-380980.html", "text": "\"Има обидни думи, които са по-страшни от отрова. Как ще търпиш, ако глътнеш такава отрова? Ще се въртиш в леглото си дни и нощи - не можеш да заспиш, не можеш да се движиш. Докато отровата не се асимилира от организма, не можеш да си намериш място. Силна е отровата на обидата. Страшна е отровата на клюката, на интригата. Геройство се иска от тебе, за да превърнеш отровата на обидата в безвредно вещество“. С тези няколко изречения учителят Беинса Дуно обяснява по най-простичкия начин що за „създание“ представлява толкова често срещаното явление днес у нас – обидата! В интерес на истината, оказва се, че ние хората много обичаме да се обиждаме помежду си и с действия, и с думи. И щом го правим, значи това носи някаква неописуемо голяма наслада. Явно да видиш този срещу теб смачкан, придава по-голяма сила и усещане за власт. Но нека не забравяме, че най-простичкият начин да отблъснеш някого от себе си, и от приятел да го превърнеш във твой съдник, е малко по малко да наслагваш чувството на отрицание у него. От друга страна е хубаво да припомним, че предателството и обидата вървят ръка за ръка. Едното влачи след себе си другото и обратно. И все пак нека се опитаме да си обясним кое е това чудо, което подтиква хората към нуждата да нанасят обиди. Някои хора, вероятно привърженици на нетрадиционните теории, биха обяснили подобно поведение с така наречения енергиен вамприризъм. Странно звучи, но има доза истина, тъй като това отнема от енергията на човека. Вероятно сте срещали в живота си не един или двама души, чийто изтерзан вид се дължи именно на поредица от лошо стечение на обстоятелствата или, казано по друг начин – заобикаляне с неподходящите хора. А практиката е показала, че колкото си по-измъчен, толкова си по-болен. Защото Веднъж започне ли да боледува тя, то знайте, че и на физическо ниво нейното състояние ни застига. За това преди да кажете някому нещо, преди да ви се прииска да нараните някой, поспрете и за миг се запитайте какви ще са последиците не само за човека, срещу когото е насочен гневът ви, а и за вас. Казваме го, тъй като ненапразно съществува понятието „моментна наслада“. Тя е такава поради простата причина, че я усещаме само за миг, но никога не можем да знаем дали няма да ни донесе горчилка, която можем да понесем. Говорейки за горчивината, предизвикана умишлено или не в живота ни, няма как да пропуснем и тази, провокирана от болестите, застигащи нас и близките ни. Истината е, че никой не е „застрахован“ или „имунизиран“ срещу заболяванията, обсебили новото време. Оглеждайки се и правейки някаква бегла равносметка, с тъга бихме заявили, че днес и с други добре познати, но някак „инатливи“ по отношение на лечението им. Поради тази причина си позволяваме да споделим наскоро изтъкнатото мнение на американския онколог Марк Хаймън, който открито говори за бича на 21 век – ракът и правилният подход в битката срещу него. Интересното тук е, д-р Хаймън не залага на отделни елементи, а на цялостен комплексен подход, като започва с едно от най-простичките неща, а именно промяна на хранителните навици. Иначе казано, правило номер едно гласи да се откажем от захарта, която поглъщаме с голямо удоволствие. Макар да няма неоспорими доказателства, които да свързват директно захарта с повишения риск от развитие на рак, съществува непряка връзка. Всички клетки в тялото ни - включително и раковите - се нуждаят от глюкоза, която използват за гориво. Нея си набавяме отвън естествено чрез храни. Така, с един плавен преход, се озоваваме и на следващата “спирка“, която гласи цялостна промяна при подбора на блюдата. Естествено, тук не става дума за диета. Много често, когато се говори за реорганизиране на менюто, хората оприличават това действие на строг хранителен режим, което понякога им звучи плашещо. Но това далеч не е така. Тук се има предвид даването на превес на консумацията на определени продукти над други, чието съдържание не носи ползи за организма. Също така тъй като колкото по-обработена е тя с различни стабилизатори, дори и в допустимите норми, толкова повече негативи носи на тялото ни. Разбира се, трудно е в днешни времена да намерим месото, плодовете и зеленчуците, които бабите ни отглеждаха, но това в никакъв случай не трябва да се превръща в непреодолима пречка. Все пак мнозинстовото живущи в тази държава имат своите села, в които разполагат с възможността да отглеждат необходимото, пък и така ще имат повече поводи да посещават родните си и на техните предци места. Може да звучи смешно и несериозно отстрани, но е истина. Некачествената и лоша храна е в състояние не само да внася токсини в организма ни, но би могла да доведе и до серизони болестни състояния при стомашно-чревния тракт, за които, както знаем, са проводници на раковите заболявания. Не на последно място по значение поставяме възпалителните процеси в организма на човек. Тук на фокус попадат хроницифиралите такива. А те се появяват, когато твърде дълго сме отлагали или пък изцяло сме неглижирали лечението на налично заболяване. Доста често сме си позволявали да обвиняваме именно болестотворните процеси, протичащи незабелязано (поне до определен момент) в тялото на човека за провокирането на някои диагнози, от които трудно бихме могли да се избавим. Например онкологичните заболявания, характеризиращи се с чест рецидив, попадат в тази категория. Възпалението е свързано с развитието и злокачествената прогресия на повечето ракови заболявания. То може да бъде причинено от много фактори, включително бактериални, микотични и паразитни инфекции, автоимунни заболявания, затлъстяване, тютюнопушене, прекомерна експозиция на токсини и други. Както външното, така и вътрешното възпаление са в състояние да доведат до имуносупресия, като по този начин се осигурява предпочитаната от тумора “атмосфера“ за развитие. \r\nВръзката между възпалението и онкологичните диагнози е идентифицирана още през 1863 г. от Рудолф Лудвиг Карл Вирхов, който припознава възпалителния процес след поредица от клинични проучвания като една от основните предпоставки за развитието на злокачествените образувания. Нещо повече – то играе решаваща роля не само по отношение развитието, но и при метастатичното разпространение. Много различни възпалителни медиатори могат да стимулират появата на туморите, включително цитокини, хемокини, растежни фактори, свободни радикали, простагландини и протеолитични ензими. Същите „елементи“ се произвеждат от множество клетки, които населяват туморната микро-среда, а понякога и от самите ракови клетки. Някои от всички изброени точки действат директно върху поразените такива, стимулирайки пролиферацията им, като същевременно „окуражават“ натрупването на онкогенни мутации. Според епидемиологични проучвания, най-малко 20% от всички ракови заболявания започват като пряка последица от налично хронично възпалително такова. \r\nА всяка круша си има и своя опашка. По-точно казано, за който и да е болестотворен процес, независимо дали е инфекция или терминален стадий, наречен рак, инфаркт, инсулт, множествена склероза, ЛАС, белодробна емболия и т.н., има преносител. \r\nТалантът в едно лечение е да откриеш пътя към него. Но всичко това не би било възможно без наличието на една „малко“ незабележимо качество – човечността. Тази, която търсим под дърво и камък и все по-рядко я откриваме. Може би защото ние самите непрекъснато се самонаказваме дали чрез поведението, мисленето и действията ни. \r\nИ все пак, да не забравяме думите на Жан-Пол Сартр: „Има хора, които през целия си живот не забелязват колко трудно е да бъдеш човек“!", "date": "2018.12.18", "title": "Откажете се от храни, които ни убиват"}
{"url": "https://www.standartnews.com/sport/real-se-interesuva-ot-mourino-381006.html", "text": "Веднага след като стана ясно, че португалецът Жозе Моуриньо беше уволнен от Манчестър Юнайтед, то Реал Мадрид веднага се ориентира и пожела треньора. Според Индипендънт, президентът на Реал Мадрид Флорентино Перес иска отново да го привлече в тима, по мнението му португалецът може много добре да промени отбора. Сегашният договор на настоящия треньор на Реал Сантяго Солари е до 2021 година, но това едва ли ще е пречка за евентуалното привличане на португалеца. Моуриньо работи в Реал Мадрид от 2010 до 2013 година, като спечели един път шампионската титла.", "date": "2018.12.18", "title": "Реал се интересува от Моуриньо"}
{"url": "https://www.standartnews.com/biznes/zhirardeli-nikoy-ne-me-e-pital-pritezhavam-li-yulen-380953.html", "text": "„Придобрих мажоритарния дял на фирмата „Юлен” от 2016 г. Не съм го казал още тогава, защото никой не ме е питал”. Това заяви в ефира на „Здравей, България” по Нова тв. легендата на ски спорта Марк Жирардели. Той поясни, че е купил фирмата от „един фонд”, чието име нямал право да оповестява, защото е подписал декларация за конфиденциалност. Въпросният фонд искал да си запази дяловете, но не го направил заради създаденото напрежение.  Той обясни, че процедурата по изкупуването на „Юлен” е продължила дълго време. „Още през 2012 г. си мислех, че би било една прекрасна възможност да инвестирам в тази фирма. Но цялото проучване на правните и икономическите показатели се извършва няколко години. В крайна сметка успяхме. Цената беше интересна за мен”, коментира скиорът. Той бе категоричен, че в Банско не е построено абсолютно нищо без разрешително. Но втори лифт трябвало да бъде изграден. „Срам ме е да казвам, че 10 години не може да се направи и не можем добре да си обслужваме клиентите, защото те висят по 2 часа на опашка, за да се качат на лифта. Искаме Банско да стане известен на целия свят”, коментира Жирардели. Той не изключи възможността да инвестира и в други големи проекти у нас.", "date": "2018.12.18", "title": "Жирардели: Никой не ме е питал притежавам ли \"Юлен\""}
{"url": "https://www.standartnews.com/kultura/stolichnata-biblioteka-nagradi-svoite-avtori-na-godinata-380998.html", "text": "За пета поредна година Столичната библиотека  връчи своите „Годишни награди“ на официална церемония днес. Георги Господинов, проф. Николай Овчаров и Божана Апостолова са писатели на годината в трите раздела -художествена литература, научно-популярна литература и детска литература. \r\n Отличени бяха и най-четените съвременни български писатели в библиотеката -  Владимир Зарев, Алек Попов, Захари Карабашлиев и Венета Райкова. \r\n  Награда в раздел научно-популярна литература получи журналистката от в. \"Труд\" Ана Заркова за книгата си \"Българската мафия\". \r\nЗа читател на годината бе обявена Христина Савова,която е вземала на 2-3 дни по една книга от библиотеката, общо 150 книги.Наградата за читател на детска литература заслужи 10-годишната Ема Николова. \r\n  За „Виртуален читател“ бе обявена Галина Бончева, а за най-четящо семейство – Десислава, Борислав и Алекса Георгиеви. \r\nЗа медийно партньорство Столична библиотека отличи БТВ,БНТ, БНР,в.\"19 минути\" и trud.bg. \r\nНа церемонията по връчване на годишните награди на Столична община присъства кметът на София Йорданка Фандъкова.  \r\n  Наградените автори, както и награждаваните през годините писатели и активни участницr в кампаниите на Библиотеката на София ще подарят свои книги с автограф на училищните и читалищните библиотеки в район \"Нови Искър\". ►", "date": "2018.12.18", "title": "Столичната библиотека награди  своите автори на годината"}
{"url": "https://www.standartnews.com/biznes/rabotodatelite-ne-iskat-560-lv-minimalna-zaplata-380985.html", "text": "Работодателите се обявиха против административното увеличение на минималната работна заплата от 510 на 560 лева. НСТС разглежда проект на постановление на Министерския съвет, с който минималната работна заплата от 1 януари догодина става 560 лева. Бизнесът настоява за ясни икономически критерии при определянето на минималното възнаграждение, а не то да се базира на политически обещания. Според бизнеса трябва да се приеме механизъм за определянето й, както е заложено в ратифицираната конвенция 131 на Международната организация на труда. Асоциацията на индустриалния капитал в България настоява за 15 икономически дейности новият размер на минималната работна заплата от 560 лева да влезе в сила от 1 януари 2020 година, съобщи председателят на АИКБ Васил Велев. Това са застрашените, според бизнеса, икономически дейности, като сред тях са пчеларство, добив на глина и каолин, производство на хляб и тестени изделия, производство на облекло, хотелиерство и ресторантьорство, медико-социални грижи с настаняване. АИКБ иска предложението да бъде записано в текста на постановлението на МС за определяне на новия размер на минималната заплата. Избрали сме тези дейности по факта, че средният осигурителен доход в тях е на равнището на минималната работна заплата за следващата година, допълни Велев. По думите му вече всички са поставени пред свършен факт чрез средносрочната бюджетна прогноза, която се прави без съгласуване със социални партньори. Чрез нея се знае минималната заплата не за година напред, а за три, допълни той. България стърчи значително над средноевропейското равнище по показателя съотношение на минималната към средната заплата, каза Васил Велев. По думите му, ако се добави клас прослужено време към минималната заплата, съотношението става 54 процента към средната, при 42-43 на сто средно за ЕС. Като темп на нарастване на минималната ние също сме начело, каза Велев. Само в София това съотношение е под 50 процента, а в някои градове достига до 80 процента. В някои области всички получават едно и също - квалифицирани и неквалифицирани, трудолюбиви - мързеливи, отбеляза Велев. \"Минималната заплата е минимална заплата, не е реална , ние не искаме хората да получават минимална\", отбеляза Велев. Според него обаче към момента 473 хиляди получават към второто тримесечие на тази година минимална заплата, а догодина ще са повече. Той отбеляза, че половината европейци работят в страни, където минималната месечна заплата се договаря между социалните партньори, а не се определя административно, като там средните заплати са с 60 процента по-високи.", "date": "2018.12.18", "title": "Работодателите не искат 560 лв. минимална заплата"}
{"url": "https://www.standartnews.com/sport/uvolnikha-zhoze-mourino-380969.html", "text": "Манчестър Юнайтед уволни Жозе Моуриньо! Клубът официално обяви новината на сайта си: \"Манчестър Юнайтед пожелава всичко най-хубаво на Жозе Моуриньо в бъдещите му начинания и му благодари за отдадеността начело на клуба. Нов временен мениджър ще бъде назначен в най-скоро време\", обяви \"червените дяволи\". Жозе Моуриньо пое Манчестър Юнайтед през лятото на 2016 г. Единственият му успех бе спечелването на Лига Европа през сезон 2016-17. В Англия обаче \"червените дяволи\" се представиха крайно незадоволително докато Специалния бе начело. А този сезон са много далич от място в Топ 4.", "date": "2018.12.18", "title": "Уволниха Жозе Моуриньо"}
{"url": "https://www.standartnews.com/sport/levski-predstavi-noviya-si-sponsor-380968.html", "text": "Левски представи новия генерален спонсор на клуба. Това е българската компания Efbet. \"От новия сезон логото на компанията ще стои на фланелките. Сега влизаме в ново партньорство. Помощта няма да бъде само финансова. Договорът е за три години. Не мога да разкрия конкретна сума, но контракът е значителен за българските стандарти. Съвсем скоро ще видите повече от партньорството ни с efbet. Нека не разкриваме всичко наведнъж. Договорът ни е важен, тъй като те са сериозна компания в българския спорт\", заяви изпълнителният директор на \"сините\" Красимир Иванов по време на специалната пресконференция.", "date": "2018.12.18", "title": "Левски представи новия си спонсор"}
{"url": "https://www.standartnews.com/biznes/ravni-zaplati-na-mzhe-i-zheni-shche-ima-sled-200-godini-380990.html", "text": "Въпреки известния напредък изравняването на заплащането на труда на мъжете и жените ще отнеме още над 200 години, прогнозират авторите на доклад на Световния икономически форум (СИФ). Изследването, което обхваща 149 страни, сочи, че има подобрение в заплащането спрямо миналата година, когато разликата между възнагражденията за мъжете и жените се бе увеличила за пръв път от 10 години, предаде АФП, позовавайки се на доклада на СИФ. Участието на жените в политическия живот за сметка на това намалява. Същото важи и за достъпа им до системите на здравеопазване и образование, отбелязват авторите на доклада. При сегашния темп неравенствата между мъжете и жените в повечето области ще бъдат премахнати едва след най-малко 108 години и ще бъдат необходими 202 години, за да се намали неравнопоставеността им на трудовия пазар, подчертават експертите на СИФ. Годишният доклад за равенството изследва ситуацията в четири области: образование, здравеопазване, политика и трудов пазар. След години на непрекъснат напредък в образованието, здравеопазването и участието в политическия живот, в тези три области тази година мястото на жените се свива, подчертава СИФ. В областта на трудовия пазар напредък има, но той не е голям, защото разликата в заплатите продължава да бъде близо 51%. А делът на жените на ръководни постове вече е 34% в световен мащаб. В същото време обаче изследването сочи, че пропорционално към днешна дата на трудовия пазар има по-малко жени, отколкото мъже, най-вече заради последиците от автоматизацията на работните места, които традиционно се заемат от жени. Жените са слабо представени в секторите на дейност, които са в растеж и изискват умения и познания в науката, технологиите, инженерството и математиката. Жените са едва 22 процента от специалистите в сектора на изкуствения интелект, констатират авторите на доклада. Ситуацията с равенството на половете е различна в отделните страни и региони. И докато страните от Западна Европа са в състояние да заличат разликите между жените и мъжете през следващите 61 години, в Близкия изток и Северна Африка това ще отнеме 153 години, прогнозира СИФ. За пореден път скандинавските страни са начело в класацията. Най-голяма степен на равенство има в Исландия, Норвегия, Швеция и Финландия. За сметка на това Сирия, Ирак, Пакистан и Йемен са страните с най-големи неравенства между мъжете и жените. Сред 20-те най-големи икономики в света Франция е начело, заемайки 12-о място в световната класация, следвана от Германия, която е на 14-о място, Великобритания (15-о), Канада (16-о) и Република Южна Африка (19-о). САЩ продължават да отстъпват позиции, слизайки от 49-о на 51-о място.", "date": "2018.12.18", "title": "Равни заплати на мъже и жени ще има след 200 години"}
{"url": "https://www.standartnews.com/sport/rezultati-v-nkhl-380982.html", "text": "Резултати от поредния кръг в редовния сезон на Националната хокейна лига на САЩ и Канада (НХЛ): \r\nКълъмбъс - Лас Вегас 1:0  \r\nПитсбърг - Анахайм 2:4 \r\nМонреал - Бостън 0:4 \r\nОтава - Нешвил 4:3 (след продължение) \r\nКолорадо - НЙ Айлендърс 1:4. \r\nИзточна конференция: \r\nАтлантическа дивизия: Тампа Бей 52 точки, Бъфало 45, Торонто 44 \r\nСтолична дивизия: Вашингтон 43, Кълъмбъс 39, НЙ Айлендърс 36. \r\nЗападна конференция: \r\nЦентрална дивизия: Уинипег 46, Нешвил 46, Колорадо 42  \r\nТихоокеанска дивизия: Калгари 46, Анахайм 43, Сан Хосе 41.   ", "date": "2018.12.18", "title": "Резултати в НХЛ"}
{"url": "https://www.standartnews.com/sport/obyavikha-novite-pravila-v-zhenskiya-tenis-380981.html", "text": "Женската тенис асоциация обяви въвеждането на нови правила през следващия сезон, обяви БНР. Едно от тях ще бъде промяната на правилото за защитен ранкинг на дадена тенисистка, което ще й осигури по-лесно завръщане в тура след бременност, брак или болест. Ето какви ще бъдат промените в правилата на WTA от 2019 година: Предишното правило за защитен ранкинг, което позволяваше на тенисистката да не променя своята позиция в световната ранглиста при контузия, болест или бременност, изискваше дадената тенисистка да бъде извън игра в продължение на минимум шест месеца и да се завърне в тура в тригодишен срок. Завърналата се състезателка може да използва тогава защитения си ранкинг за осем турнира в рамките на година, въпреки че защитеният ранкинг не може да бъде използван за поставени позиции в основните схеми на дадена надпревара. Бордът на директорите одобри няколко промени на правилото за защитен ранкинг, което включва и възможността на състезателка да използва защитения си ранкинг за поставена позиция в основната схема на турнир. Промените в правилото за защитен ранкинг - Тенисистка, която е извън игра за повече от шест месеца, но по-малко от година, може да използва защитения си ранкинг за осем турнира в рамките на една година. - Играч, който е извън игра за над година или повече, може да използва защитения си ранкинг за 12 турнира в рамките на една година. - Ако състезателка е извън игра поради бременност или болест, тя има право на три години, за да използва защитения си ранкинг. В случай на бременност, периодът на защитения ранкинг се изчислява от раждането на детето. - Ако играч е извън игра поради осиновяване, сурогатно майчинство или законно настойничество, има право на две години защитен ранкинг. - Ако защитеният ранкинг на дадена състезателка й осигури поставена позиция, този играч ще бъде определен като ,,добавен поставен“ и ще играе с непоставен в първия кръг. ,,Добавен поставен“ не се изправя срещу друг поставен играч. - След завръщането си в игра, играч може да използва защитения си ранкинг за поставени позиции в първите осем турнира, на които участва. - Играч може да „замрази“ ранкинга си на два пъти. Предишното правило гласеше, че играч може да ,,замрази“ позицията си в ранглистата само веднъж. Въпреки че WTA нямаше специално правило, което да забранява на играча носенето на чорапогащници без пола, Бордът на директорите реши да изясни случая като постанови следното: Чорапогащници и компресионни къси гащи могат да бъдат носени със или без пола. След като се повдигна въпроса за времето преди сервис по време на US Open сериите през лятото, WTA ще продължи да използва 25-секунден часовник на Премиер турнири през 2019, докато не се достигне до цялостна употреба на всяка една надпревара през 2020. Предишната пауза според правилника бе 20 секунди. В добавка на часовника, WTA ще използва схемата 1:5:1 загрявката преди мач, която позволява на даден играч 1 минута да достигне до мрежата за жребия, който определя кой сервира пръв, 5 минути за загрявка и 1 минута за начало на двубоя. На играчите им е позволено по една пауза за тоалетна по време на мач. Предишното правило гласеше, че играч има право на две паузи по време на мач. Ако играч от основната схема на турнир (без тези, които получават ,,уайлд кард“) е на линия и се откаже от турнир преди квалификациите и нейния мач от първи кръг, то тя ще получи 100% от наградния фонд, който й се отрежда за участие в първия кръг. Правилото цели да подобри здравословното състояние на играча и конкурентноспособността от обезкуражаването на даден играч поради травма или отказ по време на двубой. ,,Щастливият губещ“, който заема мястото на играча в основната схема, ще получи или пари от наградния фонд за последния кръг на квалификациите, ако загуби в първия кръг на турнира, или пари от наградния фонд за последния кръг на квалификациите плюс пари от основната схема за кръга, който е достигнала минус парите, които са отишли за отказалата се в първи кръг тенисистка. Играч може да използва това правило два пъти в непоследователни турнири. В момента, играч може да използва максимум 6 пъти ,,уайлд-кард“ на година, като има опция за допълнителни при определени условия. Ако дадени играчи са се състезавали в продължение на 10 или повече години, то на тях са им позволени три допълнителни „уайлд-кард“ възможности. Започвайки през 2019, играч трябва да участва в поне шест турнира през годината, за да влезе в правилото за 10-те години. Предишното правило гласеше за един турнир през годината. То ще влезе в сила от 2020 година, тъй като правилото важи до 2019-та година включително.", "date": "2018.12.18", "title": "Обявиха новите правила в женския тенис"}
{"url": "https://www.standartnews.com/kultura/kholivud-nagrazhdava-dzhef-bridzhis-380975.html", "text": "Джеф Бриджис ще бъде удостоен с наградата „Сесил Б. Демил“ на церемонията „Златен глобус“. Отличието се дава на звезди оставили своя отпечатък в Холивуд и които са признати от Асоцияцията на чуждестранните журналисти за приноса им в света на развлекателната индустрия. „С удоволствие връчваме наградата „Сесил Б. Демил” на Джеф Бриджис. Неговата работа, обхващаща разнообразни жанрове, въодушевява световната публика вече шест десетилетия. Очакваме с нетърпение  да отбележим невероятната му кариера и постиженията му в сферата на филантропията на предстоящата церемония „Златен глобус“, написаха от организацията. Сред най-известните носители на наградата са Уолт Дисни, Джуди Гарланд, Франк Синатра, Елизабет Тейлър, Робин Уилямс, Мерил Стрийп и Опра Уинфри, която получи приза миналата година.", "date": "2018.12.18", "title": "Холивуд награждава Джеф Бриджис"}
{"url": "https://www.standartnews.com/sport/tuniziytsi-sa-peti-v-sveta-381007.html", "text": "Тунизийският Есперанс победи Чивас Гуадалахара от Мексико след изпълнение на дузпи в мача за пето място на Световното клубно първенство. Двубоят завърши 1:1 в редовното време, след като Валтер Контрерас откри за Чивас в 5-а минута, а Юсеф Белайли изравни от дузпа за тунизийците в 38-а минута. \r\nТози резултат се запази в редовните 90 минути, въпреки че Есперанс довърши с девет души след червени картони на Бадри (79-а минута) и Рабий (90+6). При дузпите двата отбора изпълниха общо 16 удара, изпуснаха по две в редовните пет изпълнения, а след това Исаак Брисуела не уцели вратата за Чивас, след което Шамседин Дауади реализира и донесе успеха с 6:5 за Есперанс. \r\n ", "date": "2018.12.18", "title": "Тунизийци са пети в света"}
{"url": "https://www.standartnews.com/svyat/sashch-silno-podkrepyat-prespanskiya-dogovor-za-makedoniya-380994.html", "text": "САЩ силно подкрепят договора от Преспа, който отваря пътя пред Македония да заеме заслуженото си място в ЕС и НАТО, заяви американският заместник държавен секретар Джон Съливан на обща пресконференция с македонския премиер Зоран Заев, предаде МИА. САЩ се застъпват за стабилна и сигурна Югоизточна Европа, а Македония е ключов фактор в региона за постигане на тази цел, заяви Съливан. Той похвали премиера Заев и ръководителя на дипломацията Никола Димитров, както и депутатите, които подкрепиха конституционните промени. Съливан призова и другите парламентаристи да подкрепят промените, да оставят настрана тяснопартийните цели и да следват националните интереси. Вашите гласове поставиха вашата страна на пътя на сигурно и просперитетно бъдеще. С продължаването на процеса в парламента призоваваме повече депутати да оставят настрана партийните интереси и да останат фокусирани върху общите стратегически цели. Няма друга алтернатива, надеждата за по-светло бъдеще за вашата страна са на една ръка разстояние, каза Джон Съливан. Македонският премиер Зоран Заев оцени, че посещението на заместник държавния секретар на САЩ е още едно доказателство за постоянната и последователна подкрепа на САЩ за Република Македония. Заев подчерта, че главните стратегически цели на Македония остават ЕС и НАТО. Той каза, че Македония е посветена на регионалното сътрудничество и се застъпва за силни и стабилни Балкани с подкрепата на ЕС и САЩ. В Република Македония създаваме условия за политическа среда, която ще позволи реализацията на Договора от Преспа в цялост, и ще сведем до минимум рисковете, а успешният финал в парламента е нашият билет за влизане в НАТО, заяви Заев. Той добави, че правителството остава посветено на реформите, за да има добри резултати и да се потвърди решението за започване на преговори за членство на Македония в ЕС.  ", "date": "2018.12.18", "title": "САЩ силно подкрепят Преспанския договор за Македония"}
{"url": "https://www.standartnews.com/biznes/tristrankata-ne-postigna-sglasie-za-noshchniya-trud-381002.html", "text": "Социалните партньори не постигнаха съгласие за начина, по който да бъде заплащан нощният труд. След Нова година работна група с участието на работодателите и синдикатите ще обсъди и предложи съответни законодателни промени, обяви министърът на труда и социалната политика Бисер Петков пред БНР: “В очерталата се дискусия се обединихме около това, че това заплащане на нощния труд е неадекватно на другите равнища на заплащане. Минимална работна заплата, средна работна заплата – въобще на равнището на доходите в страната към 2018-а година“. Министър Петков заяви, че в бюджета за следващата година не са предвидени допълнителни пари за по-висока добавка за нощен труд за служителите на МВР, отбраната и здравеопазването. От синдикатите реагираха остро на отказа сегашната ставка от 25 стотинки за час нощен труд да бъде увеличена още от догодина: “В рамките на бюджета за тази година се решаваха какви ли не безумни проблеми. На какви ли не безумни групи хора – тук говорим за пари, които са заработени. Вие раздадохте какво ли не  кому ли не – само не на хората, които работят“, обърна се към социалните партньори лидерът на КТ \"Подкрепа\" Димитър Манолов. От своя страна Васил Велев от Асоциацията на индустриалния капитал в България посочи, че в 38 бранша е договорено по-високо заплащане на нощния труд: “Тоест тази ставка, която е изостанала от времето от преди 10 години, изглежда смешно ниска – всъщност, де факто я няма“. Националният съвет за тристранно сътрудничество заседава днес, за да обсъди проекта на постановление за определяне на новия размер на минималната заплата от 560 лева за 2019 година. Предвиденото увеличение е с 50 лева спрямо тазгодишната минимална заплата. Така се цели да се запази покупателната способност и да се повиши стандартът на живот на нискодоходните групи от заетите. По всяка вероятност работодателите няма да се съгласят с това предложение, защото Българската стопанска камара предварително отбеляза, че предвиденият ръст надвишава средногодишната инфлация и ръста на производителността на труда. Социалните партньори ще обсъждат също предложение на КТ \"Подкрепа\" за повишаване заплащането за нощен труд, който сега се оценява на 25 стотинки за един час. От синдиката предлагат и ограничаване на полагането му, тъй като вреди на здравето. Президентът Димитър Манолов с аргументите за инициативата: \"Всички институции признаха, че нощният труд е проблем. От една страна, повече от ясно е, че 25 ст. на час са подигравателно ниво, от друга страна, отсъства регламент за неговото полагане\". Заседанието на Съвета за тристранно сътрудничество ще председателства вицепремиерът по икономическата и демографска политика Марияна Николова.", "date": "2018.12.18", "title": "Тристранката не постигна съгласие за нощния труд"}
{"url": "https://www.standartnews.com/biznes/ravni-zaplati-na-mzhe-i-zheni-shche-ima-sled-200-godini-380993.html", "text": "Въпреки известния напредък изравняването на заплащането на труда на мъжете и жените ще отнеме още над 200 години, прогнозират авторите на доклад на Световния икономически форум (СИФ). Изследването, което обхваща 149 страни, сочи, че има подобрение в заплащането спрямо миналата година, когато разликата между възнагражденията за мъжете и жените се бе увеличила за пръв път от 10 години, предаде АФП, позовавайки се на доклада на СИФ. Участието на жените в политическия живот за сметка на това намалява. Същото важи и за достъпа им до системите на здравеопазване и образование, отбелязват авторите на доклада. При сегашния темп неравенствата между мъжете и жените в повечето области ще бъдат премахнати едва след най-малко 108 години и ще бъдат необходими 202 години, за да се намали неравнопоставеността им на трудовия пазар, подчертават експертите на СИФ. Годишният доклад за равенството изследва ситуацията в четири области: образование, здравеопазване, политика и трудов пазар. След години на непрекъснат напредък в образованието, здравеопазването и участието в политическия живот, в тези три области тази година мястото на жените се свива, подчертава СИФ. В областта на трудовия пазар напредък има, но той не е голям, защото разликата в заплатите продължава да бъде близо 51%. А делът на жените на ръководни постове вече е 34% в световен мащаб. В същото време обаче изследването сочи, че пропорционално към днешна дата на трудовия пазар има по-малко жени, отколкото мъже, най-вече заради последиците от автоматизацията на работните места, които традиционно се заемат от жени. Жените са слабо представени в секторите на дейност, които са в растеж и изискват умения и познания в науката, технологиите, инженерството и математиката. Жените са едва 22 процента от специалистите в сектора на изкуствения интелект, констатират авторите на доклада. Ситуацията с равенството на половете е различна в отделните страни и региони. И докато страните от Западна Европа са в състояние да заличат разликите между жените и мъжете през следващите 61 години, в Близкия изток и Северна Африка това ще отнеме 153 години, прогнозира СИФ. За пореден път скандинавските страни са начело в класацията. Най-голяма степен на равенство има в Исландия, Норвегия, Швеция и Финландия. За сметка на това Сирия, Ирак, Пакистан и Йемен са страните с най-големи неравенства между мъжете и жените. Сред 20-те най-големи икономики в света Франция е начело, заемайки 12-о място в световната класация, следвана от Германия, която е на 14-о място, Великобритания (15-о), Канада (16-о) и Република Южна Африка (19-о). САЩ продължават да отстъпват позиции, слизайки от 49-о на 51-о място.", "date": "2018.12.18", "title": "Равни заплати на мъже и жени ще има след 200 години"}
{"url": "https://www.standartnews.com/sport/mesi-s-rekordna-peta-zlatna-obuvka-381010.html", "text": "Лионел Меси получи рекордната си пета Златна обувка за голмайстор на Европа през миналия сезон. Звездата на Барселона заслужи приза за 34-те гола, които вкара в испанското първенство сезон 2017/18. Втори остана Мохамед Салах от Ливърпул с 32 гола в английската Висша лига. \r\nМеси заслужи Златната обувка и през сезони 2009/10 (34 гола), 2011/12 (50), 2012/13 (46) и 2016/17 (37), с което изпревари големия си съперник Кристиано Роналдо, който има четири отличия. Лео Меси води в класацията и през този сезон, като до момента има 14 попадения. \r\n\"Обичам футбола, но когато започнах не съм очаквал всичко това. Мечтата ми беше да бъда професионален футболист. Всички тези отличия са благодарение на съотборниците ми. Редом с мен на терена играят най-добрите футболисти на своите постове в света\", каза Меси, след като получи приза на церемония в Барселона. \r\nЗлатната обувка се връчва от асоциацията на европейските спортни медии, като наградата се дава на база на головете умножени по коефициента на съответното първенство.", "date": "2018.12.18", "title": "Меси с рекордна пета Златна обувка"}
{"url": "https://www.standartnews.com/sport/shef-na-levski-ne-vrvim-km-falit-381008.html", "text": "Изпълнителният директор на Левски Красимир Иванов успокои феновете, че клубът не е тръгнал към фалит, както се случи с големия му съперник ЦСКА преди няколко години. В последните дни се появиха информации, че множество дългове са надвиснали над клуба и постоянно се обсъжда финансовото състояние на \"сините\".  \"Аз смятам, че в основата на причината да се обсъжда финансовото ни състояние е, че ние единствени говорим за него. Ако го съпоставим с това на ЦСКА-София, те извадиха само за миналата година загуба, която е по-голяма от трите години общо при нас. Затова постоянно се обсъждат тези неща около нас\", заяви Иванов.   \r\n\"Отговорът е \"Да!\" Ние нямаме намерение да последваме съдбата на ЦСКА\", сподели още директорът и отговори на наставника на \"червените\" Нестор Ел Маестро, който се заяде с тях, че им предстояла скучна пролет, защото отпадат от борбата за титлата. \r\n\"Може да се окаже скучна пролет за треньора на ЦСКА-София, той имаше нужда от консултант, може всъщност той да има скучна пролет. Ще видим\", сподели Красимир Иванов.", "date": "2018.12.18", "title": "Шеф на Левски: Не вървим към фалит"}
{"url": "https://www.standartnews.com/sport/salparov-se-shchrakna-s-kamata-381009.html", "text": "Волейболният национал Теодор Салпаров публикува снимка с футболната легенда Христо Стоичков. \"Скъпо за мен приятелство\", написа Теди Салпаров в профила си в социалната мрежа Instagram. На фотото се виждат още няколко екземпляра от биографията на Камата - \"Христо Стоичков. Историята” и оригиналната \"Златна топка\", спечелена от него през 1994 година.", "date": "2018.12.18", "title": "Салпаров се щракна с Камата"}
{"url": "https://www.standartnews.com/sport/stamatova-na-polufinal-v-italiya-381012.html", "text": "Българката Юлия Стаматова се класира за полуфиналите на двойки на турнира по тенис на твърди кортове в зала в Ортизей (Италия) с награден фонд 15 хиляди долара. Стаматова и Наталия Зийдлиска (Германия), поставени под номер 2, победиха Джоана Гарланд (Тайван) и Олга Хелми (Дания) с 6:4, 7:5 за 85 минути.  Българката и германката спечелиха първия сет със серия от три поредни гейма, след като наваксаха пробив пасив при 3:4, а във втората част те преодоляха изоставане от 3:5 гейма, за да триумфират.", "date": "2018.12.18", "title": "Стаматова на полуфинал в Италия"}
{"url": "https://www.standartnews.com/kultura/goran-bregovich-se-naslazhdava-na-plovdiv-380966.html", "text": "Горан Брегович забива довечера от 20 часа в пловдивския комплекс „Сила“ заедно с прочутите си музиканти от  „Оркестъра за сватби и погребения”. С него, разбира се, са и сестрите Людмила и Даниела Радкови, с които той от години обикаля световните сцени. В Града под тепетата вече са се събрали фенове от  Монтана, Враца, Перник, Кюстендил, които очакват  свободната и вихрена интерпретация на характерните балкански ритми. Народът ще чуе най-култовите хитове на бесния босненец – „Аризонска мечта“, „Калашников“, „Месечина“, „Буба Мара“... Брегович разпуска преди шоуто в президентския апартамент в „Рамада Тримонциум“, но няма да пропусне обиколката из Стария град, Малката базилика, Римския стадион и Гребния канал.  В предишните си идвания в Пловдив той никога не е  разполагал с достатъчно време, за да се наслади на Пловдив. Следвалият философия и социология създател на „Бело дугме” проявява подчертан интерес към историята и любопитство към многовековния  град. Тъкмо заради това организаторите от продуцентска компания Арт Бг подготвиха панорамен тур за звездата. От личната му програма пък става ясно, че Брегович все така се придържа към средиземноморска диета преди големи събития - червен хайвер, лосос риба, морски език, големи количества свежи салати. След финалните овации обаче той ще гръмне традиционните десет бутилки шампанско Дом Периньон – за вечната балканската дружба. А от продуцентския екип разказват интересна история за пословичната щедрост на Брегович. Преди няколко години, навръх 31 декември, той е поканил всички свои музиканти и изпълнители със семействата им в Палермо. Но това съвсем не е единствения път, когато той прави запомнящ се жест за хората, с които работи и приема като семейство.", "date": "2018.12.18", "title": "Горан Брегович се наслаждава на Пловдив"}
{"url": "https://www.standartnews.com/svyat/khilyadi-ungartsi-otnovo-na-protest-v-budapeshcha-380947.html", "text": "За пети пореден ден няколко хиляди унгарци излязоха на протест срещу премиера Виктор Орбан. Протестиращите се събраха пред сградата на държавната телевизия в Будапеща. Недоволството беше предизвикано от новото трудово законодателство, но исканията се разшириха, като вече включват премахване на корупцията, създаване на независима съдебна власт и гарантиране на независимостта на държавните медии. ", "date": "2018.12.18", "title": "Хиляди унгарци отново на протест в Будапеща"}
{"url": "https://www.standartnews.com/svyat/egipet-razsledva-datski-fotograf-pravil-seks-na-piramida-380958.html", "text": "Египетските власти разследват датски фотограф, който се изкачил на Великата пирамида в Гиза и правил секс с приятелката си на върха й, пише “Вайс”. Андреас Хвид сам публикува серия от снимки и видеоклип как с приятелката му катерят пирамидата, което само по себе си е забранено. На част от снимките обаче се вижда как двойката прави секс. Фотографиите не бяха добре приети от египетското общество и власти. Египетският министър на антиките Калед Ел-Анани разпореди разследване по случая, което да установи дали фотографът наистина е снимал порнографско видео на върха на пирамидата. Потребители онлайн се усъмниха в автентичността на видеото, като посочват, че зоната около пирамидите е строго охранявана през нощта. Пред датско издание Хвид увери, че снимките и видеоклипът са съвсем истински, като посочи, че в бъдеще няма да ходи в Египет, за да не го арестуват. По случая вече има арестувани хора - човек, който отдава камили под наем и местна жена, помогнали на Хвид и приятелката му да изкачат пирамидата.", "date": "2018.12.18", "title": "Египет разследва датски фотограф – правил секс на пирамида"}
{"url": "https://www.standartnews.com/svyat/vnesokha-vot-na-nedoverie-sreshchu-tereza-mey-380952.html", "text": "Лидерът на британската опозиция   внесе искане за вот на недоверие срещу премиера  . Причината е решението ѝ да отложи гласуването за споразумението с Европейския съюз за брекзит за януари. Вчера премиерът Тереза Мей обяви, че ще внесе споразумението за гласуване в парламента в седмицата след 14 януари. Корбин заяви, че отлагането е неприемливо и обвини премиера, че е довела страната до национална катастрофа. Вчера Мей отново призова депутатите да гласуват споразумението. „Зная, че това не е перфектната сделка за никого. Това е компромис. Но ако допуснем перфектното да бъде противник на доброто, тогава рискуваме да напуснем Европейския съюз  без споразумение”, подчерта британският премиер.", "date": "2018.12.18", "title": "Внесоха вот на недоверие срещу Тереза Мей"}
