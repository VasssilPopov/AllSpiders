{"url": "http://standartnews.com/lyubopitno/smste_ostaviha_sreshtite_mezhdu_mladezhite_v_minaloto-376141.html", "text": "Американските тийнейджъри предпочитат да общуват с есемеси (SMS), вместо да се срещат или да говорят по телефона. Това показват резултатите от изследване на независимата организация \"Комън сенс медиа\", цитирани от АФП. 36% от анкетираните тийнейджъри признават, че предпочитат да общуват с есемес, а 32% - лично. 16% залагат на социалните мрежи, 10% - на видео разговорите и само 5% - на телефонните разговори. Очевидно е, че децата, представители на електронното поколение, са силно привързани към устройствата си - смартфони, таблети, други цифрови технологии. Тенденцията е ясно отличима: при предишното изследване през 2012 г. все още водещи са били личните срещи (49%), следвани от есемесите. За същия период между двете изследвания процентът на тийнейджърите, притежаващи смартфон, се е увеличил от 41% на 89%. Днес половината от анкетираните деца, които били на възраст от 13 до 17 години, признали, че изпращат есемес поне веднъж на час, други 32% - че го правят постоянно. Социалните мрежи пък са част от живота на 81% от анкетираните и са „изключително важни\" или „много важни\" за 32% от тях. Около 70% от тийнейджърите влизат повече от веднъж дневно в социална мрежа, при 34% през 2012 г. Откакто светът на децата се свива до екрана на смартфона им, специалистите все по-често говорят за нова диагноза - „вирус на цифровото слабоумие\". Още през 2007 г. учени установяват, че все повече деца страдат от разстройство на вниманието, загуба на памет, липсата на самоконтрол. Изследвания доказват промени в мозъка им, характерни за ранен стадий на деменция (слабоумие), които обикновено се развиват в старческа възраст. Резултатите обаче не учудват никой. На практика 7-годишно дете в Европа днес вече е прекарало пред екраните на съвременните устройства над една година от живота си, а младеж на 18 - над четири години. От 1970 г. радиусът на активност на децата се е свил с 90%, т.е. светът им буквално се е свил до екрана на смартфона. Затова, макар и стряскащи, не са преувеличени изводите, които се цитират: децата вече не знаят какво е да тичат навън, да се катерят по дърветата, да пускат хвърчила, да скачат на дама или просто да си говорят. Тревогата вече завладява и психолозите, които алармират, че цифровите технологии инфантилизират мозъка. Но нищо все още не е изгубено!, успокояват специалистите. Достатъчно е да се ограничи времето, което децата прекарват с цифровите устройства. Само така, уверени са те, модерното „електронно поколение\" ще преоткрие чара на общуването очи в очи и ще хареса света, живеейки го пълноценно, а не от екраните.", "date": "2018.09.27", "title": "SMS-те оставиха срещите между младежите в миналото"}
{"url": "http://standartnews.com/biznes/api_toltaksuvaneto_shte_pozvoli_mnogo_poveche_investitsii_v_patna_infrastruktura-376152.html", "text": "Преминаването към електронна винетка от 1 януари 2019 г. и на тол-таксуване за превозни средства над 3.5 тона за изминато разстояние  от 16 август догодина е  нов финансов модел, който ще позволи да се генерират много повече средства за развитието на пътната инфраструктура. Това заяви инж. Веселин Давидов, член на Управителния съвет на Агенция „Пътна инфраструктура\", пред медиите на работна среща в Банско, организирана от Световната банка. Дискусията е част от експертната и техническа помощ, която финансовата институция  предоставя на пътната агенция за успешното изпълнение на проекта „Проектиране, изграждане и въвеждане на електронна система за събиране на таксите за ползване на републиканската пътна мрежа на база изминато разстояние за превозни средства с обща технически допустима максимална маса над 3,5 т (тол) и на база време за леки автомобили с обща технически допустима максимална маса до 3,5 т (електронна винетка)\", както и за внедряването на тол-таксуването в България. Консултантите от банката подпомогнат администрацията при определяне на обхвата за таксуване с тол на пътната мрежа и размера на тарифите, както и структурирането на бъдещето Национално тол управление, което ще оперира системата от 1 януари 2019 г. Предстои след окончателното изработване на вариантите за тарифиране и обхвата на тол системата от Световната банка, проектите да бъдат разгледани и обсъдени с превозвачите и представени пред обществеността. Инж. Давидов подчерта, че с въвеждането на тол-системата се очаква значително повишаване на приходите от пътни такси, които ще са предимно от тежкотоварния транспорт. Той подчерта, че тол-системата ще бъде фокусирана върху високо класната мрежа – магистрали, скоростни пътища, транзитните трасета и обхвата  постепенно ще се разширява като в системата ще се включат пътищата в добро състояние. Инж. Давидов заяви, че средствата, които поетапно ще се генерират от тол-системата  ще позволи  много по-голям финансов ресурс да се инвестира в развитието  на републиканската пътна мрежа. За разлика от винетните такси средствата от тол-системата  ще могат да се използват и за ново строителство, каза още той. Калкулацията на тарифите както и начина, по който ще функционира технологично системата, ще съответства на европейското законодателство, нормативните и технически изисквания, категоричен е инж. Давидов.", "date": "2018.09.27", "title": "АПИ: Тол-таксуването ще позволи много повече инвестиции в пътна инфраструктура"}
{"url": "http://standartnews.com/biznes/aikb_grazhdanite_shte_plashtat_povisoki_mestni_danatsi_sled_zakonodatelnite_promeni_dogodina-376146.html", "text": "Гражданите ще плащат по-високи местни данъци след промените в данъчното законодателство догодина, обясни в интервю за БНР председателят на Асоциацията на индустриалния капитал Васил Велев. Възможността за данъчно облекчение само за едно основно жилище ще прекрати много некоректни практики, но ще натовари с допълнителни данъци собствениците на повече от един имот, обясни Велев. За автомобилите има промяна във формулата на изчисляване на налога, но отново не се прилага принципът \"замърсителят плаща\". \"Това, което остава за нас необяснимо, е, защо продължават старите автомобили да имат по-ниски данъци – два пъти по-ниски данъци – от новите автомобили при същите условия\", каза председателят на АИКБ. Велев обяви, че ръководството на бюджетната комисия в парламента – т.е. депутати от ГЕРБ, защитават лобистки текстове за одиторите, които натоварват прекомерно малкия бизнес, на който се предлагат услуги, от които бизнесът няма нужда: \"Паразитират! Като кърлежи са се впили в малкия бизнес и смучат от него. Това беше вкарано между две четения от лобито на одит и вече втора година не се поправя тази въпиеща несправедливост\". Тъй като управляващите са отказали да въведат предложенията за промени, направени от бизнеса, пакетът с данъчни закони не е подкрепен на експертно ниво и ще бъде разглеждан обстойно в Националния съвет за тристранно сътрудничество.", "date": "2018.09.27", "title": "АИКБ: Гражданите ще плащат по-високи местни данъци след законодателните промени догодина"}
{"url": "http://standartnews.com/biznes/v_pleven_tragna_stroezhat_na_nov_zavod_za_2000_rabotni_mesta-376150.html", "text": "Инвестиция от 32 млн. евро и осигуряването на 2000 работни места предвижда да направи германската компания за автомобилни кабелни инсталации Леони в региона на град Плевен. Това стана ясно по време на първата копка на завода, на която присъстваха още вицепремиерът Томислав Дончев, заместник-министърът на икономиката Лъчезар Борисов, кметът и Областният управител на гр. Плевен Георг Спартански и Мирослав Петров, изпълнителни директори на Леони и др. „За нас е от особена важност, че Леони реши да инвестира в региона на гр. Плевен. Изборът им отговаря на активната политиката, която провеждаме и ангажимента, който поехме за стабилизиране и укрепване на Северна България\", заяви икономическият министър. По думите му тази инвестиция ще стимулира икономическото развитие и ще допринесе за повишаване на ефективността и конкурентоспособността на пазара на труда в областта. В тази връзка, той подчерта, че само за последните няколко седмици инвестициите вече са над 100 млн. лв., напомняйки за новооткрития завод за самолетни части преди дни в Пловдив. Според вицепремиера Томислав Дончев това е шанс за реиндустриализация на Плевен и целия регион, който заслужава. По думите му този процес в Юга е факт. Време е това да се случи и в Севера - това ще промени България, подчерта Дончев. \"Няма развита държава, която базира БВП само на туризъм, земеделие и услуги, без силно производство. Към момента делът на производството от БВП е почти 30 на сто, бих се радвал да бъде повече\", допълни той. Според него трябва да се развива производство с висока принадена стойност - това означава повече квалифицирана работна ръка, да върнем специалистите от чужбина, по-добри заплати, повече данъци за Държавния бюджет. Дончев заяви, че държавата се стреми да помага, като не пречи, като не създава различни административни трудности и бариери. Той каза още, че предстои автомагистрала \"Хемус\" да свърже Плевен с магистралата София - Варна, както Северът да бъде свързан с Юга. \"Приоритет за правителството е образованието, да се опитаме да върнем повече българи от чужбина. България има един голям капитал, който в момента не е тук. Всяко връщане на квалифициран работник е знак, тенденция, която би могла да промени бъдещето на България за добро\", посочи Томислав Дончев. Новият завод в Плевен ще бъде с площ от над 30 хиляди кв. м от които около 14 хиляди са производствени мощности. Първата производствена зона се планира да започне дейност до края на 2018 г.", "date": "2018.09.27", "title": "В Плевен тръгна строежът на нов завод за 2000 работни места"}
{"url": "http://standartnews.com/svyat/google_veche_e_na_20-376142.html", "text": "Световната компания Google става на 20 години. Преди две десетилетия основателите й - американците Лари Пейдж и Сергей Брин, докторанти в Станфордския университет, са мотивирани от взривообразното развитие на световната мрежа. Те се захващат да измислят ефикасен алгоритъм за търсене на уеб страници по ключова дума. За празника си екипът дизайнери на компанията създаде забавен дудъл, с който показва какво е световната търсачка за хората, а именно източник на информация за всичко и навсякъде. На практика тийнейджърите днес не знаят какво е било времето без Google. Текущото официално лого на търсачката се използва от 1 септември 2015 г. Днес обаче то е заменено от балони.", "date": "2018.09.27", "title": "Google вече е на 20!"}
{"url": "http://standartnews.com/svyat/premierat_se_sreshtna_s_predstaviteli_na_amerikanski_evreyski_organizatsii_v_nyu_york-376145.html", "text": "Министър-председателят Бойко Борисов проведе среща с представители на американски еврейски организации в Ню Йорк, където е на посещение по повод 73-ата сесия на Общото събрание на ООН и ръководи българската делегация, съобщи пресслужбата на Министерския съвет. Премиерът подчерта, че българският и еврейският народ са изключително свързани и с годините са изградили приятелство, което е добра предпоставка за сътрудничеството на международно ниво. \"Признателни сме на еврейската общност, която даде своя принос и оказа подкрепа на България в годините на прехода към демокрация, в процеса на присъединяването на страната ни към НАТО и ЕС, както и за задълбочаване на двустранния диалог със САЩ\", каза премиерът Борисов. Министър-председателят допълни, че страната ни би оценила високо подкрепата и съдействието на американските еврейски общности пред Конгреса и американската администрация за постигането на пълна визова реципрочност със САЩ. \"Тази година се навършват 75 години от спасяването на българските евреи по време на Втората световна война. През 1943 г. единствено България не изпраща на сигурна смърт в нацистките концентрационни лагери близо 50 000 свои граждани от еврейски произход\", каза министър-председателят Борисов и допълни че тази история трябва да се изследва и разказва. Българският премиер припомни, че в началото на месеца в Тел Авив заедно с премиера на Държавата Израел Бенямин Нетаняху откриха паметник - символ на българския принос в спасяването на българските евреи от Холокоста, и подчерта, че това е пореден акт, който затвърждава приятелството и взаимната подкрепа между двете страни. \"Днес второ и трето поколение български евреи са онзи мост на приятелство и подкрепа, които правят отношения ни уникални и сърдечни\", каза министър-председателя Бойко Борисов Премиерът Борисов запозна председателите на еврейските организации със стъпките, които страната ни е предприела за членство в Международния алианс за възпоменание на Холокоста, и посочи, че това е важна междуправителствена организация за България. Целта на организацията е да осигури политическа и обществена подкрепа за изучаването, изследването и съхраняване на паметта на Холокоста на национално и международно равнище. Министър-председателят подчерта, че през октомври 2017 г. българското правителство взе решение да приеме и прилага работното определение за антисемитизъм на Международния алианс за възпоменание на Холокоста, а заместник-министърът на външните работи Георг Георгиев бе определен за национален координатор за борба с антисемитизма.  \"България стана петата държава - членка на ЕС, приела определението за антисемитизъм, което ще подпомага работата на съдебната власт и правоприлагащите органи при идентифицирането и наказателното преследване на деяния с антисемитски характер\", допълни още премиерът Борисов.", "date": "2018.09.27", "title": "Премиерът се срещна с представители на американски еврейски организации в Ню Йорк"}
{"url": "http://standartnews.com/svyat/tereza_mey_gubi_podkrepa_v_kabineta_si_za_tvardo_izlizane_ot_brekzit-376132.html", "text": "Британският премиер Тереза Мей губи подкрепа в кабинета си за решението да прибегне до варианта „брекзит без споразумение\", ако Брюксел отхвърли нейния план за излизането на Великобритания от Евросъюза. Министри от кабинета, сред които този по въпросите на брекзит – Доминик Рааб, външният министър Джереми Хънт и вътрешният Саджид Джавид не са съгласни с намерението на премиера и искат тя да обмисли варианта за свободно търговско споразумение с ЕС, ако той отново отхвърли нейния план. След последната среща на върха в Залцбург Мей заяви, че би предпочела брекзит без споразумение пред сегашните предложения на Брюксел. Тя подчерта, че Великобритания иска да види контрапредложения от Съюза, за да бъде постигнат напредък в преговорите за брекзит.", "date": "2018.09.27", "title": "Тереза Мей губи подкрепа в кабинета си за „твърдо излизане” от брекзит"}
{"url": "http://standartnews.com/svyat/horata_izpalniha_ulitsite_na_hanoy_za_da_oplachat_pochinaliya_prezident-376135.html", "text": "Хиляди хора се подредиха днес по улиците на Ханой, за отдадат последна почит на починалия виетнамски президент Чан Дай Куанг, предаде АП. Мнозина използваха смартфоните си, за да заснемат траурната процесия с покрития с националния флаг ковчег, който беше поставен върху теглен от камион оръдеен лафет. Куанг почина миналата седмица на 61 години. Правителствен лекар заяви, че причината е вирулентно рядко заболяване. В своето слово генералният секретар на Виетнамската комунистическа партия Нгуен Фу Чонг заяви, че кончината на Куанг е голяма загуба за Виетнам и похвали приноса му към Виетнам като бивш министър на обществената сигурност и президент. Той ще бъде погребан в родното си село в северна провинция Нинбин по-късно днес. Генералният секретар на ВКП заяви, че като министър на обществената сигурност, преди да стане президент, Куанг е спомогнал \"за разкриването и осуетяването на много заговори за саботаж на враждебни и реакционни сили и други престъпници\". Чонг добави, че като президент Куанг, заедно с другите ръководители, е ускорил реформите за развиване на пазарно ориентирана виетнамска социалистическа икономика и е работил за засилване на международната роля на Виетнам. Сред чуждестранните сановници, дошли да почетат паметта на Куанг, бяха премиерите на Камбоджа и Южна Корея Хун Сен и И Нак-йон. Куанг стана министър на обществената сигурност през 2011 г., а през 2016 г. беше избран от Националното събрание за президент. Вицепрезидентът Данг Тхи Нгок Тхин беше назначена за временен президент. Тя ще бъде първата жена на поста. Няма обявена дата за избора на нов президент.", "date": "2018.09.27", "title": "Хората изпълниха улиците на Ханой, за да оплачат починалия президент"}
{"url": "http://standartnews.com/balgariya/rakovodstvo_shte_pomaga_na_prokurorite_razsledvashti_prane_na_pari_v_chuzhbina-376164.html", "text": "Практическо ръководство ще помага на прокурорите, занимаващи се с разследвания на пране на пари в чужбина. То е разработено от смесен българо-швейцарски екип от прокурори и разследващи полицаи и беше представено в присъствието на посланика на Швейцария у нас Мюриел Берсе Коен, съобщи БНР. \"Организираната престъпност е много силно предизвикателство навсякъде\", каза тя на конференция, посветена на противодействието на прането на пари, и изрази надежда сътрудничеството между швейцарските и българските институции в тази сфера да продължи\", каза Коен. Активизиране на дейността на наблюдаващите прокурори по разследвания за изпиране на пари е един от приоритети, които държавното обвинение си постави за тази година. Тъй като прането на пари често е трансгранично престъпление, прокуратура, МВР, ДАНС и новата комисия \"Антикорупция\" търсят и външна подкрепа. Избран е опитът на Швейцария, защото тя е сред активните донори на българската съдебна система чрез тематичния фонд \"Сигурност\" на Българо-швейцарската програма за сътрудничество, но и защото в неутрална Швейцария има добра практика в противодействието на прането на пари и обществена нетърпимост. Представеното днес помагало ще подпомага методически прокурори, разследващи полицаи и агенти за повишаване на квалификацията им при разследване на трансгранични престъпления. Коментарът е на Камен Михов, прокурор от Върховната касационна прокуратура (ВКП): \"ВКП има друга позиция в разследването и нейната роля е да подпомага разследващите на изпирането на пари и в случая идеята е ние да подпомогнем разследващите, когато става въпрос за разследване на пари в чужбина. Аз смятам, че качествата на българските прокурори са наистина високи. Моят международен опит показва, че сме добре подготвени, има сериозни професионалисти. За мен има и необходимата мотивация, когато се налага изпиране на пари да бъде разследвано и да се стигне до добри резултати. Бъдещето ще покаже що се отнася до разследване на изпиране на пари в чужбина. Мога да ви кажа, че съм сигурен, че в бъдеще случаите ще се увеличат от гледна точка на това, че опитът и квалификацията на прокурорите ще се повишат, включително и в резултат на проекта, т.е. ако имаме случаи, когато сме сезирани да разследваме пари в чужбина, смятам, че ще бъдем по-ефективни и по-точни./.../ Идеята ни в случая е да се опитваме да запорираме и да подготвим за конфискация и пари, които са изнесени от България. През годините сме били сезирани от чужди служби, включително опити на чужденци да изпират пари в България.\" На въпрос какво се случва с оповестения около фалита на КТБ интерес на властите в Лихтенщайн към парите на банкера Цветан Василев и появилите се тогава информации, че той се разследва за пране на пари Камен Михов, който следва ключовата философия на работещите в държавното обвинение, отговори: \"България и Швейцария дали правят разследване на банкера Цветан Василев лично на мен не ми е известно, защото има едно правило в прокуратурата - да не излизаш извън рамките на това, което ти е на бюрото, т.е. всеки конкретен прокурор отговаря за казусите, които са при него. Знаете, че затова има случайно разпределение на делата, те имат наблюдаващи прокурори и те могат да направят изявления в тази посока. На мен не ми е известно да има разследване. Това, което съм научил, е от медиите\".", "date": "2018.09.27", "title": "Ръководство ще помага на прокурорите, разследващи пране на пари в чужбина"}
{"url": "http://standartnews.com/balgariya/obeshtavat_pobarza_reaktsiya_pri_pozvanyavane_na_speshniya_tel_112-376163.html", "text": "С промяна в работата на спешния телефон 112 спешните обаждания ще стигат вече до операторите в Бърза помощ за около 10-15 секунди, а не както досега за 2-3 минути, каза заместник-здравният министър Бойко Пенков. Той обясни, че това ще се случи паралелно с въвеждането на нов хардуер в спешния телефон, който ще позволи да бъдат приемани до 3000 обаждания от един пост. Освен това към системата за линейките ще бъдат интегрирани и спешните приемни отделения на големите болници. Така екипът на спешната помощ на място ще подава информация през системата към конкретно спешно отделение, за да е ясно какъв пациент ще бъде откаран. Сега няма такава възможност. В по-далечна перспектива се обмисля да има и неотложни звена, които също да са интегрирани в тази система, но това ще се случи след обсъждане с лекарите, посочи Пенков. По повод 10-годишнината от създаването на тел. 112 у нас, сегашният му директор Цветомир Цеков обясни, че се работи над създаването на изцяло нова платформа, чрез която сигналите да бъдат подавани дори като видео. Освен това се очаква да заработи и приложение, което ще позволи на хора с увреден слух и зрение също да подават сигнали. На събитието присъстваха вицепремиерът Валери Симеонов, двама заместник-министри - на вътрешните работи Красимир Ципов, и на здравеопазването Бойко Пенков, началникът на система 112 Цветомир Цеков и др. \"Здраве, бърза реакция и висока отговорност\", пожела Симеонов на служителите на \"най-известния номер - 112\". Вицепремиерът подчерта, че благодарение на спешния телефон е постигнато много в борбата му с шума. През юли депутатите приеха забрана за озвучаване на открито и шумни дейности в обекти в близост до жилищни сгради между 23 и 8 часа с промени в закона за шума, инициирани от Симеонов. Обясни, че като се \"позамислил кое прави една държава високоорганизирана и показвало принадлежността ѝ към ЕС\", това било именно системата на тел. 112. Тя представлява нервната система на едно общество, защото чрез телефона са предотвратени редица престъпления и са спасени много животи, каза Симеонов. Той изтъкна, че вчера е дадено начало на здравната реформа с кръгла маса за обсъждане на вариантите за промяна. Но тя предвиждала свързаност на всички медицински центрове със спешния телефон. Вицепремиерът подчерта, че усъвършенстването на спешната помощ, полицията и пожарната зависи и от работата на служителите от тел. 112.", "date": "2018.09.27", "title": "Обещават по-бърза реакция при позвъняване на спешния тел. 112"}
{"url": "http://standartnews.com/balgariya/zaporirani_sa_bankovi_smetki_imoti_i_dyalove_na_sem_arabadzhievi-376162.html", "text": "Спецсъдът е запорирал банкови сметки, имоти и дружествени дялове на Ветко и Маринела Арабаджиеви, по искане на Специализираната прокуратура, съобщиха от пресцентъра на държавното обвинение. Ветко и Маринела Арабаджиеви са обвинени за участие в организирана престъпна група за данъчни престъпления и пране на пари. Те бяха обявени за издирване чрез Интерпол. За постоянно в ареста е техният син Вълчо Арабаджиев, както и двете счетоводителки Ромелия Кирилова и Елена Караянева. Те бяха задържани при акция в хотелите на Арабаджиеви и обвинени, че са част от престъпна група, занимавала се с укриване на данъци и пране на пари. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. Точната сума на запорираните средства ще бъде уточнена след представянето на официални данни от всички банкови институции. Със съдебни заповеди са запорирани дялове на Маринела Арабаджиева в пет търговски дружества за общо 165 000 лева, както и дялове на Ветко Арабаджиев в две търговски дружества за 114 000 лева. Запор е наложен и над четири имота, собственост на Маринела Арабаджиева, намиращи се в Пловдив, София и с. Свежен. От прокуратурата уточняват, че в официалните регистри Ветко Арабаджиев не фигурира като собственик на недвижим имот, както и на моторно превозно средство. Като физическо лице Маринела Арабаджиева също не притежава автомобил.", "date": "2018.09.27", "title": "Запорирани са банкови сметки, имоти и дялове на сем. Арабаджиеви"}
{"url": "http://standartnews.com/balgariya/kaloyan_pargov_postavi_5_vaprosa_na_upravlyavashtite_v_so_po_temata_obrazovanie-376159.html", "text": "Лидерът на БСП - София Калоян Паргов постави пет въпроса на управляващите в Столична община по темата \"Образование\". Той очаква отговори на част от тях още на следващото заседание на Комисията по образование, култура, наука и културно многообразие, на която е заместник-председател. Калоян Паргов настоя да бъде направена и представена пред членовете на комисията справка за отпадналите от училище деца. Той очаква информация и за това какви са били проблемите с приема в детските ясли и в първа група на детските градини за тази година. \"Настоявам заместник-кметът Тодор Чобанов да информира също така за ремонтите в училищата на територията на Столична община, каза Калоян Паргов. - Очаквам да ни запознае с актуалното състояние на ситуацията и дали се очакват закъснения с приключването на тези ремонти. Много е важно и да информира какъв е контролът за качеството на изпълнението им. Защото вече имаме сигнали за недобросъвестно изпълнение на ремонти в определени училища. Освен това очаквам информация, свързана с предстоящото реализиране на програмата за преминаване на едносменен режим в училищата - кога се очаква да се случи и готови ли са всички училища в София\". Калоян Паргов повдигна и темата за публикуваното преди дни изследване на \"Евростат\", което показа, че София е на последно място по удовлетвореност на гражданите от образованието и материалните условия в училище от всички европейски столици. \"Столична община отделя много средства за образование и подобни резултати са меко казано неприемливи, коментира той. - За мен не са неочаквани, тъй като превръщането на образованието в услуга, няма как да не доведе до подобен резултат. В крайна сметка образованието е обществено благо, което трябва да осигурява равен старт на всички деца. Затова настоявам с колегите от Комисията по образование, култура, наука и културно многообразие да разгледаме тези резултати и да обсъдим какви мерки можем да предприемем\".", "date": "2018.09.27", "title": "Калоян Паргов постави 5 въпроса на управляващите в СО по темата \"Образование\""}
{"url": "http://standartnews.com/balgariya/sanktsionirat_deputati_za_dneshniya_proval_na_plenarnoto_zasedanie-376143.html", "text": "Депутатите, които днес не бяха в пленарната зала без уважителни причини, както и тези, които не се регистрираха, въпреки че бяха в нея, ще бъдат санкционирани с две трети от полагащата им се дневна надница. Глоба няма да бъде налагана само на народните представители в командировка. Това обяви пред журналисти в парламента председателят му Цвета Караянчева след третия неуспешен опит да бъде събран кворум и да започне заседанието, на което трябваше да се разгледат, по думите й, два много важни законопроекта - за местното самоуправление и за лекарствените средства. Тя призова някои политически сили да популяризират визията си от петък (след края на пленарното заседание) до вторник, така че в сряда да бъдат зад банките в залата. Изключително съм разочарована, защото мисля, че тук има отговорни хора, които са дошли да работят, а не да представят визията си в работно време, има изключително много време да се представя и да се правят приемни по общините. Тук, в пленарните заседания, трябва да участват всички, категорична беше Караянчева. Така рейтингът на парламента няма да се вдигне. За да има кворум и НС да работи, председателят се зарече оттук-нататък да прецизира всяка една командировка. Засега не се обмислят извънредни заседания. Утре управляващите се надяват парламентът да работи редовно. В сряда, четвъртък и петък моля народните представители да се ангажират с работата, за която получават заплата, призова Цвета Караянчева.", "date": "2018.09.27", "title": "Санкционират депутати за днешния провал на пленарното заседание"}
{"url": "http://standartnews.com/balgariya/ninova_vnese_v_sem_dokumentite_za_televiziya_na_bsp_-376161.html", "text": "Председателят на БСП Корнелия Нинова и управителят на дружеството \"Българска свободна медия\" Любомир Коларов подадоха днес документи в СЕМ за регистрация на телевизия. \"Избрахме името \"Българска свободна телевизия\", защото вярваме, че в нея ще бъде изразявано свободно мнението на хората, без страх, а истината и фактите да се представят такива, каквито са, без цензура\", каза Нинова при внасянето на документите в СЕМ. Според нея бъдещата медия ще спомогне България да не е на в края на класациите по свобода на словото. По думите й стремежът е до декември тази година телевизията да стартира, но това зависи и от СЕМ. Нинова допълни, че по медията ще е обществена и ще наблегне основно новини и публицистични предавания. Вече има заявен голям интерес към новата телевизия както от журналисти с опит, така и от завършващи по специалността млади хора. \"Телевизията ще бъде обществена. Имаме желанието да бъде интересна и ще заложим на информацията и публицистиката\", каза от своя страна Любомир Коларов. Той добави, че обществото се нуждае преди всичко от точна, ясна и проверена информация, която да разкрие истината за ситуацията у нас и в чужбина. \"Девизът на нашата телевизия ще бъде \"Бъди свободен\", обяви Коларов.", "date": "2018.09.27", "title": "Нинова внесе в СЕМ документите за телевизия на БСП"}
{"url": "http://standartnews.com/balgariya/bsp_otrichat_da_sa_sabotirali_parlamenta_kvorumat_bil_zadacha_na_upravlyavashtite-376144.html", "text": "За пореден път се видя, че това Народно събрание е изпразнено от съдържание. Позиция на Борисов е - че да се осигури кворум за работата на парламента е отговорност на управляващото мнозинство. Но ГЕРБ не успяха да се съберат, за да заработи НС. Това заяви секретарят на ПГ на „БСП за България\" Филип Попов след проваленият опит за осигуряване на кворум за работа на парламента и разпускането на депутатите, съобщиха от пресцентъра на партията. Той подчерта, че в залата е имало народни представители от всички парламентарни групи, но е очевидно - ГЕРБ и ОП не могат да осигурят мнозинство за работа на парламента. Социалистът припомни, че на 17.07.2014г. Бойко Борисов заявява: „Аз ще дойда в парламента, за да направим кворум и да гласуваме оставките на правителството на Орешарски\". Той подчерта, че сега нещата стоят по същия начин. „БСП за България\" е при хората и в парламента, но задължение на управляващите е да си осигурят кворума. За нас този парламент е изпразнен от съдържание. Ние сме тук, работим по важните законопроекти, по бюджета, но всеки да си поема задълженията и отговорността. Да бъдат така любезни, да си осигурят кворума, за да работи НС\", заяви Филип Попов. Това не е саботаж. ГЕРБ са тези, които направиха гафа. Длъжни са да си осигурят кворум, за да върви работата на парламента, заяви народният представител от „БСП за България\" Александър Симов. „ГЕРБ още от 2013 година насам твърдят, че осигуряването на кворум е работа на мнозинството. Аз разбирам, че сегашното управление действа на принципа: „Като се издъниш, обвини БСП\". В този случай това просто не работи. Те си имат достатъчно депутати да си направят кворум, очевидно част от тях не си бяха направили труда да дойдат до зала\", коментира Симов. Той подчерта, че голяма част от депутатите на левицата не са били в зала, защото са на срещи с избиратели из страната, а лидерът на партията Корнелия Нинова ще се среща с европейски посланици, на които трябва да представи изработената от БСП „Визия за България\". „Ние имаме с какво да се занимаваме. Тези, които нямаме срещи, бяхме тук в зала, но пак ще повторя, че ГЕРБ решиха да си починат\", допълни Симов, визирайки липсващите депутати от управляващите, които са в командировка. На въпрос дали народните представители от опозицията ще се регистрират в началото на утрешното пленарно заседание, той отговори: „Нека да видя дали ГЕРБ ще решат да се разходят до зала. Няма ние да осигуряваме техния кворум. Следваме техния принцип\". Лаконични в коментара си бяха от ДПС. „Кворумът в това Народно събрание не е работа на опозицията. Това е цитат, а не мое твърдение\", каза лидерът на партията Мустафа Карадайъ.", "date": "2018.09.27", "title": "БСП отричат да са саботирали парламента, кворумът бил задача на управляващите"}
{"url": "http://standartnews.com/balgariya/volya_grizhata_za_naroda_se_dokazva_s_rabota_v_parlamenta_a_ne_s_provalyane_na_kvoruma-376147.html", "text": "Грижата за народа се доказва с работа в парламента, а не с проваляне на кворума. Това се посочва в позиция на Парламентарната група на \"Воля\" по повод проваленото пленарно заседание днес, съобщиха от пресцентъра. Депутатите от \"Воля\" сме в парламента, за да работим, посочват от групата. \"Цялото общество очаква този парламент да е ефективен. Според нас от \"Воля\" грижата за гражданите трябва да я доказваме като работим всеки ден пълноценно в пленарната зала, а не като правим циркове с процедурни хватки и проваляме работата на Народното събрание\", се посочва в позицията. Как да обясним на майките на децата с увреждания, които една година стоят пред парламента, че на ДПС и на БСП нещо им е хрумнало и провалят парламентарния ден, питат от групата. Как да обясним на лекарите и на пациентите, които искат спешна реформа в здравеопазването, как да обясним на пенсионерите, които така и не видяха обещаната минимална пенсия от 300 лв., какво да кажем на малкия и среден бизнес, който също се надява на адекватни управленски решения, защото се задъхва от административни пречки, питат още от \"Воля\".", "date": "2018.09.27", "title": "ВОЛЯ: Грижата за народа се доказва с работа в парламента, а не с проваляне на кворума"}
{"url": "http://standartnews.com/balgariya/simeon_dyankov_se_svarza_s_kpkonpi_sadeystva_na_komisiyata-376157.html", "text": "Комисията за противодействие на корупцията и за отнемане на незаконно придобитото имущество (КПКОНПИ) благодари на медиите за съдействието, съобщиха от пресцентъра й. След оповестяването на информацията, че Комисията се опитва да открие Симеон Дянков, бившият финансов министър се свърза с представители на КПКОНПИ и декларира готовност да сътрудничи с каквото е необходимо. Очаква се до края на деня Дянков да проведе разговори с инспектори на Комисията. Бившият министър на финансите е обект на проверка от страна на КПКОНПИ след получено уведомление от Софийската градска прокуратура в началото на 2017 г. Българските регистри обаче не позволяват изготвянето на цялостен финансов профил на проверяваното лице, тъй като той и съпругата му имат доходи в чужбина, които няма как да бъдат изследвани без негово съдействие.", "date": "2018.09.27", "title": "Симеон Дянков се свърза с КПКОНПИ, съдейства на комисията"}
{"url": "http://standartnews.com/balgariya/tsvetanov_i_karadaya_obsadili_nominatsiyata_na_gerb_za_konstitutsionen_sadiya-376148.html", "text": "Председателите на парламентарните групи на ГЕРБ и на ДПС Цветан Цветанов и Мустафа Карадайъ са обсъдили номинацията за конституционен съдия от квотата на Народното събрание. Това стана известно от изявлението на двамата след срещата в парламента. Вчера от ГЕРБ и Обединените патриоти внесоха кандидатурата на Красимир Влахов. Цветанов и Карадайъ са се договорили за среща между Влахов и групата на ДПС следващата сряда, в 11.30 часа. След срещата ще обявим нашата позиция, посочи Карадайъ. Според ДПС би трябвало членовете на Конституционния съд (КС) да са консенсусни фигури независимо кой ги предлага. И все пак искаме да носим нашата отговорност, когато се излъчват членове на КС от квотата на Народното събрание, каза той. Парламентарното мнозинство иска, когато има избор от парламента за подобни високи позиции в държавата, да търсим максималния политически консенсус, заяви Цветанов. Той допълни, че ще се постарае да разговаря днес по темата и с лидера на БСП Корнелия Нинова. Смятам, че е нормално политиците и ръководители на парламентарни групи да си говорят, посочи той. На въпрос дали допуска президентът Румен Радев да номинира Янаки Стоилов за съдия в КС, Цветанов заяви, че би се радвал, ако държавният глава също има подобни на парламента прозрачни процедури за издигане на кандидатура. Според Цветанов идеята Стоилов да е номинация на БСП е била добър подход на ръководството да отстрани вътрешната опозиция. Попитан за кворума в пленарна зала Цветанов заяви, че темата не е била широко обсъждана на срещата с Карадайъ. \"Казах, че все пак днешният ден е една недобра практика, която смятам, че няма да я наложим като поведение. Опозицията е в правото си да има своята тактика за регистрация. Ангажимент на управляващото мнозинство е да си събира кворума, за да може да има стабилност\", допълни той. Мустафа Карадайъ не каза дали утре депутатите от движението ще се регистрират в зала. Ако сега разкрием нашето тактическо поведение, ГЕРБ ще си направят свое тактическо поведение на база на нашето, допълни той. Много анализатори даваха препоръки да се направи правителство на малцинството, припомни Цветанов и попита: \"Представяте ли си, ако имахме правителство на малцинството, с 95-ма депутати как щяхме да работим? Нямаше да можем да започнем пленарния ден и щяхме много бързо да отидем на предсрочни избори\". За нас е важно да има стабилност, защото днес имаме икономически растеж от 4 процента, имаме най-ниската безработица и възможност през Бюджет 2019 да увеличим и бюджетните заплати с 10 процента, подчерта Цветанов. В момента ситуацията в страната не е добра - инфлацията е факт, ще усетим по джоба си увеличението на природния газ и ред процеси, които произтичат от там, опонира Карадайъ. По думите му преди година и половина ГЕРБ се отказаха да има ясна програма за развитие на страната, зад която да има мнозинство в НС и предпочетоха да има едно аритметично мнозинство и с него държавата върви по инерция, независимо от частично някои добри неща. Няма ясна програма за развитие на държавата, ГЕРБ допуснаха популизма и национализма във властта и в някои техни действия виждаме, че го приемат дори като своя кауза, коментира Карадайъ. Цветанов отговори, че казаното от Карадайъ показва, че разговорите между управляващото мнозинство и опозицията са трудни, но са задължителни, за да може в диалог да се търси консенсус по теми от национално значение. Управленската програма се изпълнява, самият факт, че имаме икономически растеж, по-голям БВП, показва че се движим в правилната посока, заяви той. Чуваме и различното мнение и където е необходимо, правим съответните корекции, които са в интерес на обществото и държавата, допълни той.", "date": "2018.09.27", "title": "Цветанов и Карадайъ обсъдили номинацията на ГЕРБ за конституционен съдия"}
{"url": "http://standartnews.com/balgariya/regionalniyat_ministar_inspektira_stroitelstvoto_na_uchastak_ot_magistrala_struma-376149.html", "text": "Министърът на регионалното развитие и благоустройството Петя Аврамова заедно с председателя на Управителния съвет на Агенция \"Пътна инфраструктура\" инж. Светослав Глосов инспектира днес напредъка в изграждането на лот 3.1 Благоевград - Крупник от АМ \"Струма\", съобщиха от министерството. Строителите изпълняват строително-монтажните дейности според предвидения график. Все още е спряна работата край Благоевград заради откритото древно селище край с. Покровник. Работата по трасето може да продължи след като експертите в сферата се произнесат. Очаква се протокол от Специализирания експертен съвет към Министерството на културата. Ще бъде направено това, което решат специалистите, е казала министър Аврамова. Предложението, което е направено досега и от археолозите, е на база оценка на разкопките два от артефактите да бъдат изместени в страни от трасето с идея находките да бъдат социализирани. В дългия 12,6 км участък се изграждат два големи пътни възела - Благоевград юг и при Симитли, както и над 20 инженерни съоръжения, включително големи мостове над реките Струма, Логодашка и Суха. По него е предвидено да бъдат изградени \"Интелигентни транспортни системи\" със станции за засичане и управление на трафика, видео наблюдение и метеорологични станции. Магистралната отсечка се финансирана със средства от Оперативна програма \"Транспорт и транспортна инфраструктура\" 2014-2020 г. Строителството й се изпълнява от ДЗЗД \"АМ СТРУМА 3.1\". Стойността на сключения с него договор е близо 140 млн. лв. без ДДС. Почти 1,7 млн. лв. е стойността на строителния надзор, за който е сключен договор с ДЗЗД \"СН АМ Струма Лот 3.1\".", "date": "2018.09.27", "title": "Регионалният министър инспектира строителството на участък от магистрала Струма"}
{"url": "http://standartnews.com/balgariya/koyto_sledva_sazdavashtite_razkol_toy_nyama_da_nasledi_tsarstvoto_bozhie_sv_ignatiy_bogonosets-376160.html", "text": "В статия с вчерашна дата редакторите на faktor.bg публикуват видео интервю на Ловчанския митрополит Гавриил по украинския въпрос, за което твърдят, че вчера е било качено на официалния сайт на Украинската Православна Църква. Справка в официалния сайт на УПЦ показва, че такова интервю там не присъства. То е публикувано в youtube канала на информационния отдел на УПЦ, но преди повече от година и половина, защото е дадено на представители на Украинската Православна Църква на 15 февруари 2017 г. в гр. Пловдив. Представителите на УПЦ бяха в България за конференцията, посветена на св. Лука Войно-Ясенецки, организирана от Пловдивска Света Митрополия. Редакцията на горепосочения сайт манипулативно представя интервюто като ново изявление на Ловчанския митрополит, в което последният едва ли не изразявал и позицията на целия Св. Синод на БПЦ по украинския въпрос. Във всеки случай, и тук се оправдаха думите на псалмопевеца \"падут во мрежу свои грешници\", защото страдащият от маниакална русофобия сайт неволно е дал гласност на един принципен, каноничен и точен коментар на Ловчанския митрополит по украинския въпрос, към който води следният линк: https://www.youtube.com/watch?v=FcTDaBQnfMg", "date": "2018.09.27", "title": "Който следва създаващите разкол, той няма да наследи Царството Божие /Св. Игнатий Богоносец/"}
{"url": "http://standartnews.com/balgariya/maya_manolova_obvini_kevr_che_e_osnovniyat_generator_na_inflatsiyata-376151.html", "text": "„Решенията на КЕВР за повишаване на цените на основните енергоносители са основен генератор на инфлация в България и в момента сме свидетели на започването точно на такъв процес.\" Това каза омбудсманът Мая Манолова днес при участието си в кръглата маса „Дискриминационни практики спрямо възрастните хора в България\", която се проведе в Юнашкия салон във Варна. В приветственото си слово към възрастните хора Манолова обърна внимание, че в последните дни се наблюдава процес, при който цените на енергоносителите се повишават сериозно, което повлича след себе си увеличение както на природния газ, парното, топлата вода, така и на цените на основни стоки, услуги и хранителни продукти, което допринася за инфлацията. „Още през месец август и септември, увеличението на пенсиите, което беше направено от 1 юли т.г. с ръста на инфлацията от 3,7 процента, вече е приключено. Издръжката на живот в резултат на повишаването на всички тези цени, според експерти, ще се повиши със 7 лева и ще достигне близо 600 лева – 597 лева. Тогава резонният въпрос е как се живее със средна пенсия от 374 лева и как живеят 1/3 от българските пенсионери, а именно близо 700 000 души, които получават пенсии в размер до 200 лева\", риторично попита омбудсманът. Тя допълни, че всеки ден се среща в приемната си с пенсионери, чието негодувание непрекъснато се увеличава. По думите й в бюджетната процедура предстои увеличение и на други цени и изброи данъците за по-старите автомобили, на някои от жилищата, гражданската отговорност, горивата, въвеждане на 20-процентна евро такса върху дрехите втора употреба и пр. „Това неминуемо ще повиши и линията на бедност от средния доход, която през следващата година ще достигне 348 лева, като сравнението и със средната пенсия, и с минималната пенсия наистина водят до изключително тъжни и тревожни изводи\", категорична бе Манолова. Омбудсманът цитира изследване на синдикатите от последния месец, според което около 2 милиона българи живеят с доход под линията на бедност, като огромната част от тях са пенсионери. Тя изрази притеснението си от факта, че започващата бюджетна процедура от 1 юли 2019 година, при която пенсиите ще се повишат с 5,7 процента, а таванът им ще стигне до 40 процента от средният доход за страната, са решения, които няма да доведат до съществена промяна в живота на възрастните хора. „Пенсиите са изключително актуална тема през последните дни. Вчера тя беше повод за дискусия и в Народното събрание, няма как да не изкажа своето притеснение от колебливото отношение, което се демонстрира от основни институции, по отношение на записаното в закона, че таванът на пенсиите от 1 януари 2019 година трябва да падне\", каза още Манолова. Общественият защитник подчерта, че искането на хората, които са се пенсионирали до 2019 година е абсолютно справедливо - да имат същите условия и същите права като тези, които ще се пенсионират през 2019 г. „Днешната кръгла маса е за дискриминационните практики в отношенията към възрастните хора, безспорно това отношение към тавана на пенсиите е дискриминация. Смятам също така, че е дискриминация преизчисляването на пенсиите, което се случи през 2000 година, в резултат на което стотици хиляди български пенсионери живеят вече 18 години с редуцирани пенсии. Това е още по-драстична дискриминация, която за съжаление не беше поправена от нито едно от правителствата, които са управлявали през последните 18 години\", отбеляза още омбудсманът. Според нея решението е размерът на минималните пенсии да стигне линията на бедност, която следващата година ще бъде 348 лева. „Минималната работна заплата е стойност, която много честно е резултат освен на обективни показатели, но и на различна конюнктура - икономическа, социална, политическа, обществени настроения,  докато линията на бедност се определя от обективни критерии. И наистина е трудно обяснимо, как хора могат да просъществуват с доходи, които са под линията на бедност\", аргументира позицията си Манолова. Омбудсманът посочи още, че е обещала на председателя на парламентарната комисия по труда, социалната и демографската политика, че в предстоящите седмици ще бъде домакин на една кръгла маса, която освен коментара за тавана на пенсиите, да постави на масата и проблема с размерите на пенсиите на възрастните хора. По-късно Манолова посети и Междупоколенческия център във Варна, където поздрави възрастните жени, които всекидневно посещават и ползват услугите на центъра, предлагащ над 38 занимания.", "date": "2018.09.27", "title": "Мая Манолова обвини КЕВР, че е основният генератор на инфлацията"}
{"url": "http://standartnews.com/balgariya/sofiya_ima_nova_naredba_za_obshtestveniya_red_shte_se_nalagat_soleni_globi_za_shum-376154.html", "text": "Столичният общински съвет прие наредба за обществения ред на територията на Столична община. Това стана по време на 61-то заседание на Столичния общински съвет (СОС). Наредбата предвижда, че шумните дейности трябва да се прекратят от 14.00-16.00 часа. Според кмета на София Йорданка Фандъкова хората, които работят по това време, няма нужда да приключват дейности, но трябва да бъдат по-тихи. Тя обясни, че шумът и спокойствието на гражданите е важна точка в дневния ред на Общинския съвет. „Затова ние я изградихме с широко обществено участие и политически групи\", обясни тя. \"В Народното събрание ще влезе за обсъждане предложение, което беше инициирано от кметове и подкрепено от сдружението на общините, за създаване на специални звена към общините, които да следят за по-сериозен контрол\", обясни кметът. „В момента разчитаме на общинската полиция и на Столичния общински инспекторат, но няма достатъчно механизми за контрол. Това затруднява дейностите\", допълни Фандъкова и обясни, че се надява предложението на кметовете да бъде прието, за да има по-сериозен контрол и повече ефективни механизми за неговото прилагане. „Въпреки това, че живеем в голям град, най-големия в България, тук има активно развитие на икономическата дейности със строителство, което предполага шумни дейности\", каза тя. По думите й това лято към Столична община са отправени най-много жалби срещу шума. „Надявам се хората да се включат активно, защото това не зависи само от контрола, а и от съзнанието на всеки един от нас\", изтъка още кметът на София. „Наредбата разглежда шума в три направления. Първото е домашни дейности и съседи, второто са публични пространства, а третото шум от строително монтажни дейности по строежи\", каза вносителят на текстовете и председател на постоянната комисия по обществен ред и сигурност в СОС Иван Илиев. Той обясни, че който вдига шум във времето от 22 до 08 ч. и от 14 до 16 ч, а в почивните дни отново от 14 – 16 ч. и от 21 – 9 ч. ще подлежи на санкция, независимо дали е физическо или юридическо лице. Илиев призова в етажните собствености хората да се разбират помежду си, но стриктно да се съобразяват с правото на съседите им да почиват. „Санкцията за лицата, които вдигат шум в непозволеното време е между 100-300 лв., а при повторно нарушение от 300-500, за юридическите лица първоначалната глоба е в размер от 300-500, а при повторно провинение от 500-1000 лв.\",обясни Илиев. Той каза още, че уличните музиканти ще могат да свирят, но само на строго определени от районните кметове места, като за целта трябва да имат разрешение от него. Илиев подчерта още, че просията по светофарите е забранена, както и миенето на стъклата на автомобилите по кръстовищата. Изключение се прави единствено за събиране на дарения от БЧК и неправителствени организации, които докажат добрите си намерения и след изрично разрешение от общината, която ще посочва и местата, на които това може да се прави, добави Илиев. От опозицията приветстваха новата наредба и похвалиха авторите на текстовете, че са премахнали текстовете, които засягаха скейтбордистите, байкъри и хората, които пият бира в парка и настояха общината да заложи повече средства за изграждането на видеонаблюдение в целия град.", "date": "2018.09.27", "title": "София има нова наредба за обществения ред, ще се налагат солени глоби за шум"}
{"url": "http://standartnews.com/balgariya/ninova_predstavi_viziya_za_balgariya_pred_poslanitsi_ot_evrosayuza-376153.html", "text": "Председателят на НС на БСП Корнелия Нинова проведе работна среща с посланиците на страните-членки на ЕС, акредитирани в България. Корнелия Нинова представи проекта на ''Визия за България\". Тя акцентира върху основните национални приоритети, залегнали във Визията  – демографска криза, образование и наука, здравеопазване, развитие на икономиката, национална сигурност и борба с корупцията. Корнелия Нинова запозна посланиците с позициите и действията на БСП, като най-голяма опозиционна сила, с оглед на актуалната политическа ситуация в страната и в Европа. Обсъдени бяха актуални теми и въпроси от националния, европейския и международен дневен ред, сред които предизвикателствата пред които е изправен ЕС, мигрантската криза, развитие на енергетиката, приоритети във външната политика на България, свободата на словото и защита на човешките права. От страна на БСП в срещата участваха още зам.- председателите на БСП Деница Златева и Кирил Добрев, зам.–председателите на ПГ на \"БСП за България\" Крум Зарков и Георги Свиленски, както и секретарят на ПГ Кристиан Вигенин.", "date": "2018.09.27", "title": "Нинова представи \"Визия за България\" пред посланици от Евросъюза"}
{"url": "http://standartnews.com/balgariya/sos_obsazhda_na_naredbata_za_premestvaemi_obekti_i_reklama-376138.html", "text": "Очаква се Столичният общински съвет да обсъди Наредбата за преместваеми обекти и реклама в София. Текстът беше приет на 26 юли, но по-късно кметът Йорданка Фандъкова го върна за ново обсъждане. Кметът Фандъкова не се съгласи с повишението на цените за тротоарно право, което сега се изчислява на квадратен метър и местоположение. Аргументите й са, че районирането на зоните не е добро. Тя получи подкрепата и на главния архитект Здравко Здравков. Той посочи като пример район Триадица, който включва територията от ул. „Алабин\" до Околовръстното. Още с приемането на наредбата кметът предупреди, че ще я върне и иска да има разговори с хора от крайните квартали. Дискусия се очаква и по трета точка на сесията на общинския съвет относно проект на Наредба за обществения ред на територията на Столична община. По тази наредба имаше 3 обществени обсъждания и бяха добавени много от предложенията на граждански организации и граждани. Големият проблем в тази наредба остава контролът и санкциите за шум в София.", "date": "2018.09.27", "title": "СОС обсъжда на Наредбата за преместваеми обекти и реклама"}
{"url": "http://standartnews.com/balgariya/selo_na_protest_sreshtu_darzhavniya_rezerv-376140.html", "text": "Според  жителите на Първомайци резервоар събира подводните води в района и ги очаква безводие. Селото има над 2000 жители, те излизат на протест срещу изграждането на охладителната система на поделението на Държавния резерв. Ясен Янков, кмет на Първомайци обясни, че хората се притесняват да не се повтори проблема от 1984 година, когато шахтовият кладенец на петролна база  в Поликраище е действал и чешмите и кладенците на населението са пресъхнали поради големия дебит и изчерпване на водата. Хората от 300 имота се притесняват, че ще останат без вода. Затова те искат гаранции, че ще бъде осигурена алтернатива с вода от други източници.", "date": "2018.09.27", "title": "Село на протест срещу Държавния резерв"}
{"url": "http://standartnews.com/balgariya/mestnata_vlast_shte_poluchi_112_mln_lv_za_merki_sreshtu_zamarsyavaneto_na_vazduha-376155.html", "text": "Борбата със замърсяването на въздуха ще бъде насочена в две направления. Първото ще е, че общините ще получат 112 млн. лв. Вторите мерки са национални и трябва да се вземат от съответните министерства. Това коментира вицепремиерът Валери Симеонов по време на представянето на проекта на Национална програма за подобряване качеството на атмосферния въздух 2018-2024 г., цитиран от Агенция Фокус. \"Днес с помощта на Световната банка и с усилията на Министерство на околната среда и водите (МОСВ) вече имаме този документ, който е резултат от финансовата политика на правителството с цел подобряване чистотата на атмосферния въздух. Този приоритет не е издигнат само заради риска от санкции от ЕС, а е ангажимент, който сме поели към обществото\", каза Симеонов. По думите правителството ще разчита на Националното сдружение на общините за съвместна работа. Той посочи, че правителството трябва да осигури подобряваща се околна среда за живот. \"Сериозни подобрения има, както и сериозна промяна – това мога да кажа аз, като един от най-възрастните хора в тази зала, който съм се возил в парни локомотиви, които бълваха черни облаци. Даже на брат ми едното око пострада точно от такава искра. В сравнение с тези времена – 50-60-те години, сегашното състояние на атмосферния въздух е нещо като пълна стерилност\", добави Симеонов. На събитието присъстваше и колегата му – министърът на околната среда и водите Нено Димов. Според него тази година се очаква Варна да излезе от списъка с градовете, които са с превишение на фините прахови частици. \"В нашите станции следим 10 показателя и във всички с изключение на един, България е постигнала изискванията на европейското законодателство. Само с фините прахови частици имаме проблем и за това сме санкционирани\", информира Димов. Той посочи, че от 6 юни е в сила новия Закон за движение по пътищата, който регламентира връзката на полицията с пунктовете за технически преглед, които могат да извършват служебна дерегистрация. \"Вече е факт и промяна на режима, по който могат да бъдат изкупувани катализатори от вторични суровини. Всеки катализатор трябва да бъде съпровождан с документи, иначе ще се разглежда като краден. Въведена е и екотакса за МПС\", посочи Димов. Следващото направление, в което ще се работи, е битовото отопление.", "date": "2018.09.27", "title": "Местната власт ще получи 112 млн. лв. за мерки срещу замърсяването на въздуха"}
{"url": "http://standartnews.com/balgariya/obshtinskiyat_savet_razglezhda_novi_pravila_v_sofiya-376128.html", "text": "Край на даренията в Столицата. Това е записано в новата наредба за обществения ред, която се гледа в Общинския съвет. Текстовете предвиждат още до 100 л.  глоба за уличен музикант без разрешително и 300 лв. за миене на прозорци на коли по кръстовищата. Наредбата регулира и новото на шума. Забраняват се ремонтите от  22 до 8 и от 14 до 16 часа в работни и почивни дни.", "date": "2018.09.27", "title": "Общинският съвет разглежда нови правила в София"}
{"url": "http://standartnews.com/balgariya/v_spetssada_prodalzhava_deloto_sarafovo-376127.html", "text": "Специализираният съд ще заседава по делото за атентата на летище \"Сарафово\". Подсъдими по него са Мелиад Фарах и Хасан Ел Хадж Хасан. Двамата обвиняеми са обявени за международно издирване в ШИС по канала на Интерпол с червена бюлетина. Делото започна по същество в началото на годината. Преди това то не успяваше да тръгне на няколко пъти. Първото заседание по него беше насрочено още през септември 2016 г., а още през юли 2016 г. обвинителният акт за терористичния атентат бе внесен в Специализирания съд. Материалите по делото бяха 80 тома, свидетелите са не по-малко от 170, има 100 експертизи. На 18 юли 2012 година автобус с израелски туристи, които току що бяха кацнали на летище \"Сарафово\" в Бургас стана мишена на терористична атака. При кървавата баня загинаха петима израелски граждани, шофьорът на автобуса, български гражданин, и извършителят на атентата. При инцидента бяха ранени над 30 души.", "date": "2018.09.27", "title": "В Спецсъда продължава делото \"Сарафово\""}
{"url": "http://standartnews.com/balgariya/borisov_poboynitsite_nad_dimitar_varbanov_shte_badat_nakazani-376139.html", "text": "„Дал съм им час и половина срок за ми докладват арестувани, задържани съответно побойниците и с цялата строгост на закона да бъдат наказани. Това е недопустимо - знаете, аз само за кимване или за намек към журналист депутати махам от парламентарната група, такова нещо не може да се толерира. Просто трябва да сме изключително непримирими към такива деяния и да се знае, че като пипнеш журналист,  това следва\". Това коментира премиерът Бойко Борисов по повод нападението над репортера на „Господари на ефира\" Димитър Върбанов по време на разследване. Вчера Върбанов беше нападнат при опит да разговаря със собствениците на склад, който пакетира и пуска на пазара храни с изтекъл срок на годност. „Извършителите на нападението са били задържани още вчера. „Двама души са с мярка за неотклонение 24 часа, като работата по доказването на престъпната им дейност продължава\", съобщи старши комисар Димитър Машов от МВР – Велико Търново. Това е второ нападение срещу Върбанов, през 2010 година го бяха ударили с чук по главата. В случая той е нападнат, тъй като продължава да подава сигнали в прокуратурата и Агенцията за безопасност на храните за нарушения в един и същи склад. След като преди 2 години предаването подава сигнал в полицията, в склада последва проверка от страна на прокуратурата на Агенцията за безопасност на храните, където са открити над 7 тона храни с изтекъл срок на годност, както и етикети, принтери за преетикетиране и препакетиране на стоките и вкарването им в търговската мрежа. След тази проверка още на следващия ден репортери на „Господари на ефира\" установяват, че складът отново продава стоки с изтекъл срок на годност. Проверката показва, че в рамките на склада има скрито с палети помещение. След втори сигнал, прокуратурата прави втора проверка. С откриването на втория склад храните с изтекъл срок на годност вече стават 15 тона. Въпреки обещанията, че складът ще бъде затворен, това не се е случило, което става причина за новото разследване, при което репортерът Димитър Върбанов е нападнат от служителите на склада.", "date": "2018.09.27", "title": "Борисов: Побойниците над Димитър Върбанов ще бъдат наказани"}
{"url": "http://standartnews.com/balgariya/noviyat_zakon_za_sporta_mina_na_vtoro_chetene_v_parlamentarnata_komisiya-376136.html", "text": "Проектът за нов Закон за физическото възпитание и спорта (ЗФВС) мина на второ четене в парламентарната Комисия по въпросите на децата, младежта и спорта (КВДМС). На заседанието присъстваха министърът на младежта и спорта Красен Кралев и зам.-министърът на младежта и спорта Ваня Колева, както и по-голямата част от екипа, който работи през последните три години по философията и текстовете на закона. Дебатът по големия по обем закон продължи над четири часа, като повечето от текстовете получиха единодушна подкрепа от депутатите от парламентарните групи на ГЕРБ, Обединени патриоти, Воля и ДПС. Сериозна част от текстовете бяха подкрепени и от БСП, като много от техните предложения също бяха приети. След като председателят на КВДМС Славчо Атанасов не допусна ново отлагане на гласуването на текстовете на второ четене се очаква още в началото на следващата пленарна седмица новият ЗФВС да бъде гласуван и от Народното събрание на второ четене. По време на заседанието на Комисията министър Красен Кралев коментира, че приемането на новия закон е очаквано от цялата спортна общност, защото разрешава редица неуредици в сектора.", "date": "2018.09.27", "title": "Новият закон за спорта мина на второ четене в парламентарната комисия"}
{"url": "http://standartnews.com/balgariya/dvizhenieto_po_magistrala_trakiya_kray_plovdiv_ostava_ogranicheno-376126.html", "text": "Движението по магистрала „Тракия\" край Пловдив, където вчера пламнаха два камиона, остава ограничено и се извършва само в едната лента в посока София. От пътна полиция призовават за повишено внимание в района на 127-и км. Причината е, че изгорелите камиони се намират все още на пътното платно, а тяхното премахване трябва да започне тази сутрин. Малко след 14 ч. вчера камион спира в аварийната лента. Изненадващо в него се блъска друг тир, колите избухват в пламъци. 5 пожарни се бореха с огнената стихия, която обхвана и нивите  покрай магистралата. Докато пожарната овладее ситуацията, се наложи временно затваряне на аутобана. При инцидента пострада леко единият шофьор на камион.", "date": "2018.09.27", "title": "Движението по магистрала „Тракия” край Пловдив остава ограничено"}
{"url": "http://standartnews.com/balgariya/evrostat_polovinata_raboteshti_balgari_ne_izpolzvat_nito_edin_chuzhd_ezik-376131.html", "text": "Повече от половината работещи българи – 50,5 на сто, не ползват нито един чужд език, показват данни от анализ на Евростат относно самооценката на европейците за ползването на чужди езици сред хората в трудоспособна възраст в ЕС между 25-64 г. Българите в тази възрастова категория, които ползват поне един чужд език, са около 33%, с два езика боравят около 14% от сънародниците ни, а с три езика – около 3%, сочат данните на европейската статистика. Най-висок е делът на българите, които не ползват нито един чужд език, сред хората у нас с основно или по-ниско образование – 83 на сто от тях. Около 60 на сто от хората със средно образование у нас също не ползват нито един чужд език. Тази езикова бариера е валидна и за безработните българи – 70 на сто от тях не са учили и не ползват чужд език. Подобна е и ситуацията в българските села – 72 на сто от трудоспособните българи там също не ползват нито един чужд език. Най-висок е статусът на българите с поне един чужд език сред висшистите – близо 1 милион, както и сред хората у нас на възраст 35-54 години, също един милион души. Повече от милион и половина българи, които живеят в градовете ползват също поне един чужд език, толкова са и заетите и работещи българи с чуждоезикови познания. Най-широко разпространен и най-използван от европейците е английският език – близо 96 на сто от говорещите чужди езици европейци ползват езика на Шекспир. На втора позиция е френският език – 26 на сто от говорещите чужди езици в ЕС, на трето място - немският - 17 на сто, на четвърта позиция е испанският – 13 на сто и др. Най-висок е делът на хората, които знаят поне един чужд език в Швеция – 97%, в Латвия, Дания и Литва – 96%, в Люксембург – 95%, Финландия и Малта – по 92% и др. Най-високо ниво на многоезичие е регистрирано в Люксембург, където близо 50 на сто от жителите в трудоспособна възраст говорят поне три чужди езика. Освен България (50,5 на сто), в ЕС има още три държави, в които основната част от населението в трудоспособна възраст не познава и не ползва чужди езици: Унгария – 42 на сто, Румъния – 36 на сто и Великобритания – 35 на сто (този факт е обясним с данните, че близо 96 на сто от европейците говорят английски). Сред близките ни съседи ситуацията е следната – в Гърция 33 на сто от хората в трудоспособна възраст не ползват нито един чужд език, но около 67% имат познание поне по един или повече чужди езици. В Сърбия едва 20 на сто не ползват нито един чужд език, докато 80 на сто от сърбите имат чуждоезикови познания. В Македония само една трета от хората не ползват чужди езици, а 70 на сто владеят поне един чужд език. За Турция няма данни в изследването. В Албания и Босна и Херцеговина 60 на сто от населението не познава и не ползва чужди езици.", "date": "2018.09.27", "title": "Евростат: Половината работещи българи не използват нито един чужд език"}
{"url": "http://standartnews.com/balgariya/strelyaha_po_tramvay_7_v_sofiya_-376133.html", "text": "Неизвестни откриха стрелба по трамвай 7 в София в района на метростанция Хан Кубрат. При инцидента няма ранени. Извършителите се издирват. Стрелбата е извършена снощи. Трамвай номер 7 пътува по редовна линия, когато в 21:20 часа стига между спирките \"Триъгълника\" и \"Хан Кубрат\", където по мотрисата е открита стрелба, разказа за Канал 3 един от пътниците. В момента на покушението пътуващите чуват силен шум и виждат напуканите стъкла на мотрисата, както и 3 дупки от куршуми. Според следите се предполага, че извършителят е стрелял от близката зелена площ. В този момент в мотрисата пътуват около 20 души. Според свидетелски разказ един от куршумите минава на косъм от дете. След инцидента пътниците са напуснали превозното средство без паника, а минути по-късно на място е пристигнал и полицейски патрул. При инцидента няма жертви и ранени, а извършителят се издирва.", "date": "2018.09.27", "title": "Стреляха по трамвай №7 в София"}
{"url": "http://standartnews.com/balgariya/zashto_se_stigna_do_zhestokoto_ubiystvo_v_kaspichan-376134.html", "text": "През 2015 година е получeн сигнал, подаден от хора от Каспичан, за семеен скандал в същото семейство, което беше намерено убито в сряда. Това съобщи в \"ЗДравей, България\" Ялчъм Расим, директор на ОД на МВР – Шумен.  Тогава и двете страни са били предупредени от полицията с протоколи, като е трябвало да решат споровете си по съдебен ред. Убиецът е пенсионер, живее от три години в Каспичан, като по данни на близки и познати не е контактен и често употребява алкохол. Вчера в къща в Каспичан бяха открити четири тела. Полицията задържа съсед и роднина на убитите - всички членове на едно семейство. Убити са мъж на 81 години, съпругата му на 70 години, както и техните две деца – мъж и жена. Те са убити по изключително жесток начин с брадва и нож, убиецът е бил племенник на убития възрастен мъж. Двамата са имали спор за имоти. Убиецът се казва Петър и е на 64 години, той е задържан, направил е пълни самопризнания, не е освидетелстван.", "date": "2018.09.27", "title": "Защо се стигна до жестокото убийство в Каспичан?"}
{"url": "http://standartnews.com/balgariya/shafranat__bozhestvenoto_tsvete_na_parfyumeriyata-376158.html", "text": "Шафранът /Saffron/ се добива от цветовете на шафрановия минзухар, произхождащ от остров Крит. Наименованието му идва от старофренски термин, означаващ \"жълт\". В Гърция и древен Рим са използвали шафрана като лечебно средство. Той е присъствал и в религиозни церемонии при мумифициране. Древните средиземноморски народи използвали шафрана в своите   мазила, гримове и лечения. Богатите римляни го прибавяли към води и масла, с които ароматизирали обществените зали и бани и вярвали, че има свойствата на противоотрова. Носенето на дрехи и обувки в шафранен (жълт) цвят се считало за признак на богатство. Шафранът е наричан „божественото цвете\". В Кашмир го поднасят, като дар на Буда и помазват други божествени статуи с него. В продължение на векове той остава един от най-скъпите компоненти в  . Ароматът на шафран е красив, луксозен и лесен за разпознаване. Той е силен, упойващ, хербално - подправен, леко цветист, с кожени и алдехидни нюанси. Неговото присъствие в парфюмерията придава начален подем, плътност и запомнящ се характер. Можете да му се насладите в еau de parfum   - култов аромат към специалната бутикова колекция изкусителни аромати   -  изключителна палитра от авангардни унисекс ухания, създадени от най-ценните парфюмерийни съставки, подбрани от цял свят. потапя в интригуващ контраст от нежни, женствени, цветисти акорди в хармонично съчетание с горещи мъжествени акценти, на фона на чувствена сексуалност. Парфюмът на   впечатлява с невероятна композиция от фини и ценни съставки – шафран, индийски жасмин, орхидея, загадъчно пачули и воал от черна роза изпълват сърцето, сладка ванилия, топъл мускус, пушечни и дървесни ноти се долавят в базисните акорди. Eau de parfum   e създаден за ценители - богат, интензивен, дълготраен, секси, хипнотизиращ.", "date": "2018.09.27", "title": "Шафранът – „божественото цвете“ на парфюмерията"}
{"url": "http://standartnews.com/balgariya/obsazhdat_merki_za_chistotata_na_vazduha-376129.html", "text": "Мръсният въздух отново е на дневен ред. На широк форум екоминистерството и Световната банка ще представят предложение за подобряването на качеството на въздуха в страната. Високите концентрации на фини прахови частици са особено актуална тема след като Европа осъди България заради трайно превишаване на нормите. Министерството на околната среда и водите неколкократно дава заявки, че в името на по-чист въздух ще забрани продажбата и използването на некачествени въглища. Конкретна наредба все още няма, а именно битовото отопление е един от основните виновници за мръсния въздух. Не на последно място станциите, които измерват качеството на въздуха в страната, са много малко.", "date": "2018.09.27", "title": "Обсъждат мерки за чистотата на въздуха"}
{"url": "http://standartnews.com/balgariya/slanchevo_no_hladno-376130.html", "text": "Днес ще бъде предимно слънчево. Вятърът ще е слаб, в Югоизточна България - до умерен от север-североизток. Дневните температури ще се повишат и максималните ще са между 16° и 21°, в София – около 17°. По Черноморието ще бъде предимно слънчево, с временни увеличения на облачността в южните райони. Ще духа умерен север-североизточен вятър. Максималните температури ще са 17-19°. Температурата на морската вода е 21-23°. Вълнението на морето ще е 3 бала. Над планините ще бъде предимно слънчево. Ще духа до умерен, по високите и открити части – временно и силен североизточен вятър. Ще се затопли, максималната температура на височина 1200 метра ще е около 10°, на 2000 метра – около 4°. Атмосферното налягане ще се понижи, но ще се задържи по-високо от средното за септември.", "date": "2018.09.27", "title": "Слънчево, но хладно"}
