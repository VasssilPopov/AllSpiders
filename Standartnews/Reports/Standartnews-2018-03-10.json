{"url": "http://standartnews.com/kultura/galeriya_na_kolela_ot_chamladzha_do_haskovo-369115.html", "text": "Пътуваща изложба „Пътят на художника\" представя по нетрадиционен начин  районите на община Ивайловград и кметство Чамлъджа (община Кешан, Турция). Осем художници и шест фотографи от България и Турция се представят с картини и фотографии на културно-исторически забележителности, природа, лица и емоции от двете страни на границата. Творбите са вдъхновени и от местни митове и легенди, народни празници, пъстротата на български и турски национални носии, красиви гледки край язовир Ивайловград и залива Сарос, антични паметници, исторически обекти. В проекта участваха художниците Надежда Кутева, Цеко Ненов, Атанас Андасаров, Георги Липовански, Шуле Кючукоглу, Дениз Чилингир, Гьокан Гюнери и Назми Метин, както и фотографите Красимира Пастирова, Зеки Малунски, Мария Тонева, Семра Анлар, Билюр Осак, Исмаил Ерен. Фотографиите и живописните платна са създадени по време на пленерите, проведени в двете съседни страни в рамките на проект, който се реализира по програмата за Трансгранично сътрудничество  ИНТЕРРЕГ-ИПП България-Турция 2014-2020 г. Партньорите в изпълнението на дейностите - Сдружение „Гражданска инициатива за обществено развиние и интеграция\" в Ивайловград  и Кметство Чамлъджа (Турция), са насочили усилията си към стимулиране развитието на културния туризъм в региона и превръщането му в привлекателна дестинация за посетители с разнообразни интереси. Произведенията следват създения  виртуален маршрут „Пътят на художника\", но не като стандартен туристически пътеводител, а като мистичен разказ за стъпките на артиста, който прокарва културно-историческо трасе с помощта на живописни платна и фотографии. Творбите ще бъдат събрани във фонд, а идеята е те да оформят пътуваща галерия, за да могат произведенията да стигнат до повече хора. Така, чрез изкуството, ще се популяризират и туристическите ресурси на районите Ивайловград и Чамлъджа. Прекрасните произведения, събрани в \"Галерията на колела\", вече направиха едно балканско пътуване - от село Чамлъджа, през Истанбул, Одрин, София до Хасково, за да разкажат за прелестните кътчета от тези малко познати райони на България и Турция и да вдъхновят нови пътешественици. „По време на работата си от двете страни на границата ние открихме онези мостове, по които винаги ще можем да минаваме-от вила Армира, от крепостта Лютица до Чамлъджа, до Енес. По стъпките на художника ние открихме много лица, много история. Затова пожелавам по стъпките на художника, които прокара това културно-историческо трасе, отразено в художествени произведения и фотографии, да минат и хората от политическата власт, общинската, държавниците. Ако това се случи, съм убедена, че ще има повече хармония между хората.\", посочи при представянето на изложбата в Хасково Бисера Йосифова, специалист в изобразителното изкуство и куратор на изложението. След това дълго пътуване, съвсем скоро произведенията ще посетят и Ивайловград, за да се завърнат там, откъдето тръгва идеята за тяхното създаване. Изложбата ще бъде представена  на 17 и 18 март по време на организирания културен фестивал, в който ще участват самодейни състави, група за възстановки, детски творчески формации, майстори на традиционни занаяти от региона. Специален гост на събитието ще бъде рок-дивата Милена Славова. ----", "date": "2018.03.09", "title": "Галерия на колела от Чамлъджа до Хасково"}
{"url": "http://standartnews.com/balgariya/tsvetanov_tsa_chez_vidya_se_che_ima_zakoni_koito_shte_zashtityat_natsionalnite_interesi-369180.html", "text": "Хубаво е, че дебатът за ЧЕЗ е бил изнесен в българския парламент със съвместните заседания на комисията по енергетика и комисията за контрол на службите. Това заяви председателят на ПП ГЕРБ Цветан Цветанов по БНТ. „Видя се всъщност, че няма тема, която да притеснява българските граждани. Има и законодателство, което може да бъде приложено и което ще гарантира и ще защити националните ни интереси. Никой не каза обаче какви са възможностите за отнемане на лицензията, защото Законът за енергетиката регламентира много ясно какви са функциите и компетентността на КЕВР. В предстоящите седмици ще се анализира и ще се види каква е възможността и държавата да се включи в участие в сделката за ЧЕЗ, но все още такова политическо решение няма\", каза вторият човек в ГЕРБ. \"Вече трета седмица дискутираме сделката за ЧЕЗ. Избягахме от темите, които вълнуват европейските и българските граждани. Цели се създаване на хаос и нестабилност. В момента страната ни председателства европейския съвет. Днес в София се провеждаше дебат по многогодишната финансова рамка на ЕС, което не беше наложително да се прави преди европейските избори, но показва доверието на Европа към управлението на България\", каза зам.-председателят на ГЕРБ. Цветанов остро критикува БСП. \"Има стремеж от страна на БСП да се клати лодката заради ЧЕЗ, но ние изнесохме дебата открито в парламентарните комисии. Никой не каза, че по чл. 59 КЕВР може да отнеме рецензията, а по чл. 56 КЕВР може да назначи основен търговски управител\", посочи Цветан Цветанов. Трите партии в Обединени патриоти ще намерят пресечната точка и ще изгладят противоречията си, смята Цветанов. Въпреки критиките към социалистите, Цветанов каза, че е с протегната ръка. \"Трябва да има баланс и компромис, зщото няма как да правиш политика на разделение - това, което прави Корнелия Нинова. Целта на БСП е да има предсрочни избори и президента да назначи служебно правителство и те да влязат във властта през задния вход\", изреди Цветан Цветанов.", "date": "2018.03.09", "title": "Цветанов ца ЧЕЗ: Видя се, че има закони, които ще защитят националните интереси"}
{"url": "http://standartnews.com/svyat/slovakiya_varvi_kam_haos_sled_ubiystvoto_na_zhurnalist-369170.html", "text": "Словакия изглеждаше като стабилна европейска държава, но бързо бе обхваната от хаос след безпрецедентни убийства на разследващ журналист и неговата годеница. В реч миналия месец президентът Андрей Киска говори за страната си като за \"успешна, горда и уверена в себе си\". Но на 4 март заяви, че Словакия е изправена пред \"сериозна политическа криза\", предизвикана от застрелването на Ян Куцяк и Мартина Кушнирова. Полицията каза, че убийството на Куцяк и приятелката му, изглежда, е свързано с работата на журналиста. Телата им бяха намерени на 25 февруари и се развихри същинска политическа буря. На фона на разгорещена размяна на реплики между управляващата коалиция и опозицията конспиративни теории, разпространени от премиера Роберт Фицо и неколкократните му словесни нападки срещу Киска, все повече хора започнаха да застават срещу правителството на Фицо, заплашвайки дори съществуването му. В последната си непубликувана статия 27-годишният Куцяк пише за влиянието на италианската мафия в Словакия и възможните ѝ връзки с хора, близки до Фицо. След това дойде новината, че словашките власти са били информирани от италианските си колеги за това, че мощен италиански престъпен синдикат действа в Словакия. Седем членове на групата са заподозрени за убийствата. Миналата седмица те бяха задържани, а по-късно освободени. Когато миналата седмица десетки хиляди се включиха в Словакия и в някои градове в чужбина в шествия в памет на Куцяк, мнозина поискаха оставки на словашки министри. За днес (вчера - бел.ред.) са планирани масови демонстрации - този път насочени пряко срещу правителството. \"Много хора осъзнаха, че ситуацията става критична\", каза Михал Вашечка, анализатор от мозъчния тръст Братиславски институт за политика. \"Започна борба да не се допусне Словакия да се превърне в поредната Унгария, автокрация, контролирана от малка група олигарси.\" Реагирайки на народните настроения и засилващите се протести, Киска призова към съществени промени в правителството или предсрочни избори като изход от кризата. \"Има голямо недоверие към държавата\", каза Киска. \"И мнозина не вярват на правоприлагащите органи... това недоверие е оправдано. Преминахме границата, нещата отидоха твърде далеч и вече няма връщане назад\", каза той. Фицо отвърна на удара, като обвини президента, че дестабилизира страната с помощта на унгарско-американския милиардер Джордж Сорос, с когото Киска проведе частна среща през септември в Ню Йорк. Сорос отхвърли внушенията на Фицо, че може да е свързан по какъвто и да е начин с президентските предложения и с антиправителствените протести. Анализаторът Вашечка каза, че твърденията на Фицо за някаква конспирация вероятно ядосват някои хора и укрепват решението им да се включат в протестите, защото ги връщат към 90-те години и управлението на премиера автократ Владимир Мечияр, който постави страната в международна изолация. Мечиар също обвиняваше Сорос. \"Това напомня на хората за Мечиар и за комунистическото управление. А голяма част от обществото е много чувствително по тази тема\". Посланикът на САЩ Адам Стърлинг каза в изявление, че \"в момент, в който словашкото общество се бори с последиците от това престъпление, ние призоваваме всички страни в конфликта да се въздържат от използване на конспиративни теории и да не прибягват до дезинформация\". Малка партия от управляващата коалиция призова за оставката на вътрешния министър Роберт Калиняк като условие за оставането ѝ в правителството.", "date": "2018.03.09", "title": "Словакия върви към хаос след убийството на журналист"}
{"url": "http://standartnews.com/svyat/tramp_prie_da_se_sreshtne_s_kim_chenun-369129.html", "text": "Президентът на САЩ Доналд Тръмп прие поканата за среща с лидера на Северна Корея Ким Чен-ун, като мястото и датата ще бъдат определени допълнително. Това съобщи говорителката на Белия дом Сара Сандърс, цитирана от Ройтерс и АП. Южнокорейска делегация, която е на посещение във Вашингтон, предаде послание на Тръмп от Ким Чен-ун и покана за среща. „Президентът Тръмп оцени високо приятните думи на южнокорейската делегация и президента на Южна Корея Мун. Той ще приеме поканата за среща с Ким Чен-ун на място и във време, които ще бъдат определени. Очакваме денуклеаризация на Северна Корея. Междувременно всички санкции и максимален натиск трябва да останат\", се казва в изявлението на Сандърс. Преди това директорът на южнокорейската Служба за национална сигурност Чун Ею-йо, който оглавява делегация във Вашингтон, съобщи пред репортери в Белия дом, че Ким Чен-ун е обещал да се въздържа от нови ядрени и ракетни тестове. Пратеникът на Сеул каза още, че Тръмп изразил желание да се срещне с лидера на Севера до месец май. По-късно Тръмп заяви, че е постигнат \"голям напредък\" със Северна Корея, но санкциите срещу нея ще останат до сключването на споразумение, предоха осведомителните агенции. \"Ким Чен-ун е говорел пред южнокорейските представители за денуклеаризация, не само за замразяване на ядрените си оръжейни програми\", написа Тръмп в Туитър. \"Без ракетни тестове на Северна Корея през този период. Голям напредък беше постигнат, на санкциите ще останат, докато бъде постигнато споразумение\", пише още президентът на САЩ и добавя: \"Срещата се планира\".", "date": "2018.03.09", "title": "Тръмп прие да се срещне с Ким Чен-ун"}
{"url": "http://standartnews.com/svyat/nyu_york_tayms_barak_obama_pregovarya_za_svoe_mediyno_shou-369128.html", "text": "Бившият президент на САЩ Барак Обама е вероятно в напреднали преговори с мултимедийната компания \"Нетфликс\" (Netflix) за продуциране на свое шоу, предаде ДПА, като се позова на \"Ню Йорк таймс\". Компанията, която разпространява развлекателни програми и филми сред близо 118 милиона абонати, ще плаща хонорари на Обама и съпругата му Мишел за ексклузивни изяви. Форматът и броят на епизодите подлежат на уточнение, пише вестникът, но обсъжданите идеи включват дебати с водещ Обама по теми, свързани главно с периода на неговите два президентски мандата. Семейство Обама се държи далеч от шумни светски прояви, откакто напусна Белия дом в началото на миналата година. Понастоящем и двамата съпрузи работят върху свои мемоари, за които вероятно ще получат хонорари за десетки милиони. Обама пише и в \"Туитър\", където има над 100 млн. последователи - знак, че има готова публика за бъдещите си програми в \"Нетфликс\", отбеляза ДПА.", "date": "2018.03.09", "title": "„Ню Йорк таймс“: Барак Обама преговаря за свое медийно шоу"}
{"url": "http://standartnews.com/balgariya/karadaya_dps_e_gotovo_za_upravlenieto_gotvim_programa-369177.html", "text": "Ние готвим програма за управление, аксиоматична даденост във всяка партия е търсенето на властта. За нас обаче е по-важно какво ще се прави във властта. Нужно е да има ясна програма на ясна ценностна платформа. Това заяви председателят на ДПС Мустафа Карадайъ пред БНТ. \"Нашата оценка за това правителство е ясна - това е правителство на пробите и грешките. Скандал след гаф и гаф след скандал. ДПС си е дало мнението за това правителство от първия ден, обясни Карадайъ. - Националистите си печелят избори с популистка реторика и ГЕРБ ги включи във властта въпреки това. Гаф имаше и с патриарха на Русия, патриарха на най-голямата православна общност. Това не беше гаф на вицепремиера Валери Симеонов, а на ГЕРБ, защото той го включи във властта.\" На въпрос дали има промени спрямо изявлението на Ахмед Доган преди Коледа за стабилността в страната, той отвърна: \"Хубаво е да се препрочитат анализите на доктор Ахмед Доган. Ние искаме стабилност и сигурност и просперитет за българските граждани. Ние и тогава и сега постъпихме държавнически. Но управляващите отвръщат с гаф след гаф.\" Той обясни, че ДПС е дала кредит на доверие на шефа на новия антикорупционен поглед Пламен Георгиев, който е получил голямо признание и у нас и по света като шеф на КОНПИ, подчерта председателят на ДПС. Какви са различията с ГЕРБ, след като има общи гласувания в парламента, според Карадайъ? \"Ние имаме гласувания, в които гласуваме сходно с ГЕРБ и правителството, но трябва да поздравим ГЕРБ, че не се отклоняват от евроатлантическата ориентация на страната. На 90% програмите на двете партии си съвпадат\", заяви Карадайъ. Законът за КТБ е продължение на нашите действия още от самото начало на казуса, ние сме единствената партия, която подкрепи обществения интерес, припомни той. По закона за собствеността на медиите и разпространителите той заяви, че ДПС отговаря на повишения обществен интерес към темата. Категорично г-н Пеевски не е в конфликт на интереси по този въпрос, подчерта Карадайъ. Той засегна и проблема със здравеопазването: \"Здравеопазването има нужда от дълбоки реформи, средствата за Здравната каса са увеличени, но услугите не са подобрени.\" По повод сделката за ЧЕЗ Карадайъ припомни, че приватизацията на ЕРП-тата е част от прехода от тоталитарен режим към демокрация. Той припомни, че при правителството на НДСВ и ДПС е била извършена приватизация на 67% от ЕРП, докато останалите са били приватизирани при правителството на ГЕРБ. В конкретния случай проблемът е, участието на държавата в търговски взаимоотношения и политизирането на въпроса. Това не е в полза на бизнес средата, подчерта Карадайъ. На въпрос дали е готово ДПС за властта, той обясни: \"ДПС е готово ад управлява. Ние имаме дискусии и вземаме различни мнения, но вземем ли веднъж общо решение - край\", допълни Карадайъ за начина, по който се работи в партията.", "date": "2018.03.09", "title": "Карадайъ: ДПС е готово за управлението, готвим програма"}
{"url": "http://standartnews.com/biznes/dva_prepanikamaka_pred_5g_mrezhata_u_nas-369171.html", "text": "Планираните от \"Виваком\" инвестиции за 2018 г. са 181 млн. лева, от които 0 лева са за 5G мрежата. Причината е, че законодателството у нас реално забранява развитието на следващото поколение мобилна технология, която ще осигури най-високите интернет скорости и качество и ще даде нови възможности на мобилните услуги. Това заяви главният изпълнителен директор на \"Виваком\" Атанас Добрев, който представи резултатите на компанията за изминалата година, както и плановете за 2018 г. \"Това, което няма да се случи през 2018 г., е, че няма да има раздаване от Комисията за регулиране на съобщенията на честоти от спектъра на 700-800 мегахерца\", каза Добрев. Причината е, че единствено у нас в Европа те са заети от военните, които искат за осбовождаването им близо 1.5 млрд. лв. Друг препъникамък е тромавото законодателство, което изисква за модернизирането на базовите станции същите строителни разрешителни и такси, като за изграждането на нови съоръжения. Анализ на законодателство в Европа за базовите мобилни станции сочи, че българското е най-тежкото, каза Жанет Захариева, главен съветник по регулациите в телекома. За решението на тези въпроси е нужна политическа воля, посочиха от компанията. За пета поредна година \"Виваком\" остава лидер сред телекомите у нас по ръст на приходите.  През 2017 г. те са били 890 млн. лв. или с 1.6 % повече спрямо предходната година. Ръстът на печалбата преди облагане е 2.7 %. Компанията продължава да увеличава пазарния дял по приходи от мобилни услуги, който е 29%, посочи финансовият й директор Асен Василев. Към края на 2017 г. общият брой на клиенти на мобилни услуги е 3 085 000, като се отчита ръст на дела на клиентската база на абонаментен договор - 89% спрямо 87% в края на 2016 г. Над 147 хиляди са преминали към \"Виваком\" абонати от конкуренцията. Средномесечните приходи от тях са 11.40 лв., което е под средноевропейските цени при доста по-добро качество. За поредна година \"Виваком\" остава пазарен лидер и при най-модерната телевизионна услуга – интерактивна телевизия (IPTV) с дял от 61%.", "date": "2018.03.09", "title": "Два препъникамъка пред 5G мрежата у нас"}
{"url": "http://standartnews.com/sport/nsa_i_ruosofiya_region_shte_si_satrudnichat-369178.html", "text": "Рамково споразумение за сътрудничество сключиха Национална спортна академия „Васил Левски\" и Регионалното управление на образованието – София регион. Документът, който очертава областите на взаимодействие между двете институции, бе подписан от ректора на НСА проф. Пенчо Гешев и началника на РУО - София регион Росица Иванова. Споразумението предвижда осъществяване на съвместни дейности в сферата на физическото възпитание и спорта в региона на Софийска област, сред които разработване на регионални и национални проекти с фокус спорт,  обучение за повишаване на квалификацията на учители по физическо възпитание и спорт, експертно сътрудничество и методическа помощ в полза на училищното образование и други аспекти. Като изразиха задоволство от досегашната си съвместна работа, ръководителите на двете институции проф. Гешев и г-жа Иванова заявиха воля да обединят усилията си в  подкрепа на качествено, съвременно и ефективно обучение по физическо възпитание и спорт. На събитието присъстваха представители на Академичното ръководство от страна на НСА и ст. експерт Иван Николов от РУО-София регион (На снимката).", "date": "2018.03.09", "title": "НСА и РУО–София регион ще си сътрудничат"}
{"url": "http://standartnews.com/svyat/kanadski_lekari_protestirat_golyamoto_uvelichenie_na_zaplatite_si-369134.html", "text": "Над 700 лекари и медицински специалисти от канадската провинция Квебек са се включили в протестна петиция срещу увеличението на собствените си заплати, договорено от местните синдикални организации. Според протестиращите възнагражденията им са вече прекалено високи и непропорционални на тези на останалите здравни работници. Те настояват парите за увеличение на заплатите им да бъдат използвани за подобряване възнагражденията на медицинските сестри или да бъдат върнати в здравната система. В писмото на медиците се посочва: \"Ние, лекарите на Квебек, вярваме в силната публична система и сме против скорошните повишения на възнагражденията, договорени от нашите медицински федерации. Това увеличение е шокиращо на фона на това, че нашите медицински сестри, санитари и чиновници имат много трудни работни условия, а пациентите ни имат ограничен достъп до медицински услуги след драстичните съкращения в бюджета през последните години и концентрирането на власт в Министерството на здравеопазването. Само нашите заплати, изглежда, са имунизирани срещу съкращенията\". Сред включилите се в протеста има най-много общопрактикуващи лекари, но също и близо по 200 специалисти, стажанти и дори студенти по медицина. По данни на Канадския институт за здравна информация, публикувани през септември 2017 г., средната заплата на един лекар в Квебек е 261 000 щатски долара годишно, които се плащат за неговата болнична работа от Министерството на здравеопазването в Канада. Средно семейният лекар там получава 212 000 щ. д. годишно, а хирургът - 354 000 долара, като сумите не включват заплащането за извънреден труд. Същевременно медицинското образование в страната се подпомага от бюджетите на областните управи и струва на студентите между 2500 долара и 20 000 долара на година.", "date": "2018.03.09", "title": "Канадски лекари протестират голямото увеличение на заплатите си"}
{"url": "http://standartnews.com/svyat/goranov_balgariya_e_gotova_za_povisoki_vnoski_v_evropeyskiya_byudzhet-369179.html", "text": "България е готова да подкрепи увеличаването на вноските на страните членки в бюджета на Европейския съюз, заяви финансовият министър Владислав Горанов, който беше домакин на Конференция на високо ниво в София за следващата многогодишна финансова рамка на Съюза от 2020-2027 година, предаде БНТ. Големият дебат за бюджета в ЕС е как ще бъде запълнена финансовата дупка, която ще отвори напускането на Великобритания, от близо 15 млрд. евро годишно и дали да се орежат разходите за кохезионната политика. Само месец, след като България заяви, че не е обсъждала официално дали да даде съгласие за увеличаване на вноската, в крайна сметка финансовият министър Владислав Горанов потвърди тази информация. Страната ни е готова да подкрепи увеличението, което се обсъжда от Еврокомисията, за да не бъдат съкратени кохезионната, селскостопанската политика и други интеграционни инструменти на ЕС. „За нас всички опции да преодолеем новите предизвикателства пред финансовата рамка са отворени. Споделяме позицията, изразена от някои държави, че с оглед запазването на кохезионната политика и общата селскостопанска политика, може да се наложи увеличение на вноските, в този смисъл ние сме готови да подкрепим едно подобно решение. Не сме правили някакви прецизни калкулации, но това, което се коментира като увеличение с около 10%, е постижимо за нашия бюджет на фона на ползите, които получаваме\", заяви финансовият министър Владислав Горанов. Европейската комисия вече представи три варианта за промяна в бюджета. Според два от тях, се предвижва орязване на парите за кохезионна политика за по-развитите страни членки, така че да останат пари за по-слабо развитите региони като Централна и Югизточна Европа. А третият - запазване на сегашните нива на инвестиции. Ако се приеме последният вариант, логично изниква въпросът откъде ще дойдат парите. Една от идеите на ЕК е да се приложи подход 50:50 - което означава 50% съкращаване на средства при някои програми и 50% привличане на нови.", "date": "2018.03.09", "title": "Горанов: България е готова за по-високи вноски в европейския бюджет"}
{"url": "http://standartnews.com/sport/grigor_sreshtu_ispanski_veteran_na_starta_v_indian_uels-369132.html", "text": "34-годишният испанец Фернандо Вердаско ще е първият съперник на Григор Димитров на турнира в Индиън Уелс. 39-ият в световната ранглиста победи аржентинеца Гуидо Пея в първия кръг с 6:2, 1:6, 6:2 и си осигури среща с българина в следващия етап. Димитров и Вердаско са се срещали 3 пъти до момента. Гришо води с 2:1 победи. За последно те играха един срещу друг през 2015 г. в Монте Карло, когато българинът спечели. Той триумфира и през 2014 г. в Пекин, а единствената му загуба е от 2013 г. в Бащад. Григор е поставен под номер 3 в схемата на турнира в Индиън Уелс и започва участието си директно от втори кръг. Ако преодолее Вердаско, това ще бъде и най-доброто класиране на българина в надпреварата. Той никога не е играл в трети кръг. В нощта на петък срещу събота Димитров стартира участието си на двойки, където ще си партнира с аржентинеца Хуан Мартин дел Потро. Техни съперници в първия кръг са опитните испанци Марк Лопес и Фелисиано Лопес. Мачът няма да започне преди 04:00 часа българско време.", "date": "2018.03.09", "title": "Григор срещу испански ветеран на старта в Индиън Уелс"}
{"url": "http://standartnews.com/sport/serina_se_zavarna_s_pobeda_sled_razhdaneto_-369140.html", "text": "Носителката на 23 титли от Големия шлем - Серина Уилямс се завърна официално на корта и то с победа. Бившата номер 1 в световната ранглиста победи Зарина Диас от Казахстан на старта на турнира в Индиън Уелс. Американката се наложи със 7:5, 6:3 над своята съперничка и си осигури мач срещу Кики Бертенс във втория кръг на надпреварата. Серина влезе постепенно в мача, като изпитваше известни проблеми в първия сет. Във втория обаче показа познатото си лице и не остави шансове на съперничката си. Уилямс не бе играла в турнири, носещи точки за ранглистата, от януари 2017 г. Тогава тя спечели Откритото първенство на Австралия, а след като вдигна титлата обяви, че ще направи почивка, за да роди първото си дете. Серина и съпругът ѝ Алексис Оханян приветстваха на бял свят своята дъщеричка Олимпия през септември миналата година.", "date": "2018.03.09", "title": "Серина се завърна с победа след раждането"}
{"url": "http://standartnews.com/biznes/chez_prouchva_darzhavno_uchastie_na_balgariya_v_sdelkata-369155.html", "text": "Преговорите между ЧЕЗ и „Инерком\" относно изпълняването на условията по договора между тях приключиха днес. Основната цел на срещата е подготовката на документите за българската Комисия за защита на конкуренцията. По време на преговорите представителите на „Инерком\" представиха официално проучване, дали при настоящата ситуация има възможност българската държава да участва в сделката. Въпреки, че българското правителство не е изразила интерес във влизането в процеса на продажбата, протекъл миналата година, ЧЕЗ ще проучи искането, представено от бизнес-партньора си и ще проучи възможността. Това съобщи говорителят на ЧЕЗ Алисе Хоракова, става ясно от прессъобщение, публикувано на сайта на компанията. Предвид ограниченията, представлявани от вече подписания договор между двете страни, ЧЕЗ и „Инерком\" решиха, че ще подготвят задълбочен анализ на всички възможности и възможни резултати от потенциалното влизане на България в процеса. След няколко седмици преговорите ще продължат.", "date": "2018.03.09", "title": "ЧЕЗ проучва държавно участие на България в сделката"}
{"url": "http://standartnews.com/biznes/bulgargaz_poiska_482_skok_na_gaza-369174.html", "text": "\"Булгаргаз\" поиска с 4,82% скок на газа от 1 април. Така цената ще е 369,66 лева за 1000 куб. метра, пише в писмо от компанията до Комисията за енергийно и водно регулиране (КЕВР). Цената е без достъп, пренос, акцизи и ДДС, уточняват от дружеството. Ако енергийният регулатор потвърди изчисленията на газовото дружество и утвърди исканото повишение, това не би трябвало да се отрази върху цените на електроенергията и на топлинните услуги, казват експертите. По закон при \"съществена промяна\" в обстоятелствата КЕВР преразглежда цените на другите услуги, зависещи от природния газ. В практиката на Комисията за съществено изменение се приема промяна на цената на газа с повече от 5%. В началото на февруари \"Булгаргаз\" прогнозира поскъпване на газа със 7% от 1 април. Тогава от дружеството посочиха, че очакват по-висока цена на вноса от \"Газпром Експорт\". Върху цената на газа влияе цената на алтернативните горива. В последния месец цената на петрола на световните пазари е нестабилна, но тенденцията е в посока надолу. През февруари и двата основни сорта петрол на световните пазари поевтиняха с 5%. В заявлението си \"Булгаргаз\" отчита още и курса на щатския долар, както и калоричността на природния газ. През първото тримесечие на 2018 г. природният газ поскъпна с 2,75%.", "date": "2018.03.09", "title": "\"Булгаргаз\" поиска 4,82% скок на газа"}
{"url": "http://standartnews.com/sport/norvezhka_s_parva_pobeda_v_skite-369162.html", "text": "Двойната сребърна медалистка в алпийските ски от игрите в ПьонгЧанг 2018 Рагнхилд Мовинкел постигна първата си победа за Световната купа. 25-годишната норвежка спечели гигантския слалом в Офтершванг (Гер). Тя поведе след първия манш и удържа първото място с общо време от 2:34,80 мин. Втора остана олимпийската шампионка в дисциплината от Ванкувър 2010 Виктория Ребенсбург (Гер) - на 0,66 сек, а трета на 0,74 сек е водачката за СК Микаела Шифрин (САЩ). За американката влизането в топ 6 бе достатъчно, за да стане недостижима на върха в генералното класиране за Световната купа. Така 5 старта преди края на сезона тя има 1573 т, а втората Уенди Холденер (Швейц) е с едва 970. За 22-годишната Шифрин големия кристален глобус е втори пореден в кариерата й. Ребенсбург пък изпусна още пред родна публика да си осигури трофея в дисциплината гигантски слалом. Въпреки това тя има 98 т преднина пред втората Теса Уорли (Фр), а до края на сезона остава само старта в гигантския слалом на 18 март, който е от финалите в Оре. Утре дамите ще карат пак в Офтершфанг, но в слалома. Шифрин почти сигурно ще си осигури още днес и петата си поредна малка световна купа в най-техничната дисциплина. Мъжете утре ще карат спускане в Квиетфил (Нор). Там 2 старта преди края в дисциплината води Беат Фойц (Швейц) с 542 т, пред Аксел Лунд Свиндал (Нор) - 502 и Доминик Парис (Ит) - 334. В генералното класиране за голямата световна купа само 6 старта преди края води Марсел Хиршер (Ав) води с 1494 т. Хенрик Кристоферсен (Нор) е втори с 1205, а трети е Свиндал със 716 т.", "date": "2018.03.09", "title": "Норвежка с първа победа в ските"}
{"url": "http://standartnews.com/balgariya/euchebnitsi_vmesto_tezhka_ranitsa-369175.html", "text": "Електронни учебници ще направят наполовина по-лека раницата на децата от 1 до 7 клас. Първите е-помагала ще са факт през април, каза вчера заместник-министърът на образованието Таня Михайлова. Пред бТВ тя обясни мерките, които ведомството взема, за да изпълни обещанието си за драстично олекотяване на детската раница. В момента малките ученици - от 4 до 7 клас мъкнат на гръб между 6 и 9 килограма всеки ден. В някои столични училища преподавателите изискват по 6-7 допълнителни помагала по български език и математика, макар че според заданията на МОН в час трябва да се носят само учебник и учебна тетрадка. В много случаи, когато детето има учебна тетрадка, учебникът не е необходим, каза Михайлова. И обясни, че голяма част от проблема с тежките раници и заради училищните политики. Достъпът до електронно четимите учебници ще бъде осигурен чрез създаване на електронен портал с учебно съдържание. Дигиналните учебници няма да се различават по нищо от хартиените, увери Михайлова. За финансиране на електронните варианти допълнителните средства ще са 3% върху съответните нормативи за учебниците за I клас, които се използват за една учебна година, и 8% върху нормативите за учебниците за II – VII клас, чиято годност е три учебни години, съобщиха от МОН. Същевременно печатните учебници от 1 до 7 клас включително, които са с обем над 18 коли, вече ще се отпечатват като две отделни книжни книжки. Това ще бъде възможно след като изтече съответния тригодишен период за безвъзмездно ползване. Книгите ще се произвеждат на олекотена, а не на обемна хартия, както е сега. Закупуването и монтирането на 200 000 шкафчета в училищата е друга мярка за олекотяване на депската раница. Държавата заделя 2,9 млн. лв. за закупуването на шкафчетата. В тях децата ще могат да оставят екипите си по физическо, принадлежностите за изобразително изкуство, учебници. Проекти на 13 национални програми за развитие на образованието през 2018 г. разработи МОН, съобщиха още министерството. Три от тях са нови - \"Заедно за всяко дете\", \"С грижа за всеки ученик\" и \"Оптимизиране на вътрешната структура на персонала в институциите от системата на предучилищното и училищното образование\". Близо 64 милиона лева ще бъдат отпуснати за дофинансиране на предучилищното и училищното образование през 2018 г. По програма \"Заедно за всяко дете\" с бюджет 450 хил. лева ще се подпомагат екипи, които работят по обхващане и задържане на деца и ученици в образователната система. Програма \"С грижа за всеки ученик\" предвижда 2 млн. лева да бъдат отпуснати за възнаграждения на учителите, които работят допълнително с ученици, срещащи трудности в обучението. Програмата \"Оптимизиране на вътрешната структура на персонала в институциите от системата на предучилищното и училищното образование\" с бюджет от 28 млн. лева осигурява изплащане на обезщетения при оптимизиране на структурата на персонала в детски градини и училища. Разширява се обхватът на програма \"Осигуряване на съвременна образователна среда\", с бюджет 9.23 млн. лева. В нея има три нови модула. 100 хил. лева са предвидени за посещения на музеи. 1.7 млн. лева - за оценяване и одобряване на проекти на познавателни книжки, учебници и учебни комплекти, и 2.9 млн. лева - за новите шкафчета. Предвидени са и пари за оборудване на лаборатории, модернизиране на професионалното образование и осигуряване на целодневно обучение на учениците, отбелязват от министерството.", "date": "2018.03.09", "title": "Е-учебници вместо тежка раница"}
{"url": "http://standartnews.com/balgariya/padna_kozirkata_na_natsionalnata_biblioteka-369151.html", "text": "Отчупи се парче от фриза на козирката на Националната библиотека \"Св. Св. Кирил и Методий\" в столицата. Парчето е паднало пред сградата, за щастие няма пострадали. Инцидентът е станал около обяд. На мястото са изпратени екипи на пожарната и полицията, а районът е отцепен.", "date": "2018.03.09", "title": "Падна козирката на Националната библиотека"}
{"url": "http://standartnews.com/balgariya/goranov_nyama_ofitsialna_sleda_chez_da_e_predlagala_uchastie_na_pravitelstvoto_v_sdelkata-369159.html", "text": "Няма никаква официална следа чешката компания ЧЕЗ да е предлагала на българското правителство да участва в изкупуването на активите й в България. Това заяви днес пред медиите финансовият министър Владислав Горанов в отговор на въпрос, цитиран от Дневник. \"Това не е продажба на кола. Ако са имали сериозни намерения, вероятно има писмена кореспонденция\", каза Горанов. Той посочи, че и ресорният за енергетиката министър Теменужка Петкова не е виждала такава кореспонденция. Преди дни и вицепремиерът Томислав Дончев отрече твърденията на вицепрезидента на борда на чешкото дружество Томаш Плескач, че сделката е предлагана на българската държава. \"Ако чешкият мениджър е водил такива консултации, трябва да каже с кого, ние нямаме данни\", допълни Горанов. Финансовият министър повтори позицията си, че не е нужно държавата да става съсобственик на кандидат - купувача \"Инерком\", защото тя има достатъчно инструменти да контролира електроразпределителните дружества. Той допълни, че \"истерията (около сделката) е прекомерна и ненужна\". Ако договорът с \"Инерком\" се провали, същите въпроси ще стоят на дневен ред и при следващия кандидат - инвеститор (Чехия говори за втория в шорт листата индийски холдинг) - какъв е капацитетът му и какъв е произходът на капиталите му, каза Горанов. Държавата няма да прави отстъпки на ЧЕЗ за извънсъдебно решаване на арбитражния спор, ако влезе в сделката, каза финансовият министър и подчерта, че подобни хипотези са спекулативни. В отговор на въпрос за очакваното днес решение на мениджмънта на ЧЕЗ дали да допусне българската държава като участник в сделката коментира, че при покана от Прага \"трябва да изчетем тези 15 кг документи, защото трябва много внимателно да знаем с какво се ангажираме\" и допусна, че \"няма да ни го предоставят току така\".", "date": "2018.03.09", "title": "Горанов: Няма официална следа ЧЕЗ да е предлагала участие на правителството в сделката"}
{"url": "http://standartnews.com/balgariya/vitseprezidentat_kritikuva_otteglyaneto_na_istanbulskata_konventsiya-369152.html", "text": "Къде е волята ни като общество да се преборим с насилието над жени? Къде е волята за промяна на законодателството, попита вицепрезидентът Илияна Йотова при откриването на дискусионния форум „Права на жените\". Той бе организиран от Фондация \"Фридрих Еберт\" и Българският фонд за жените, съобщава пресцентърът на президентството. На форума Илияна Йотова изрази разочарование от решението на правителството да изтегли от парламента ратификацията на Истанбулската конвенция. По ирония на съдбата, подчерта Йотова, в деня, в който правителството оттегли конвенцията, една млада жена бе пребита до смърт от приятеля си, въпреки че за насилието над нея са знаели всички. „Дискусията относно законодателните промени за насилието срещу жените спря още преди да е започнала\", отбеляза Илияна Йотова. „Обществото не бива да бъде безучастно към насилието, защото така се превръща в значителна част от проблема. Не смея да си помисля, че сме привикнали към новините за насилие над жени, деца, възрастни хора\", отбеляза вицепрезидентът и допълни, че отношението към най-уязвимите групи от обществото е признак за неговия прогрес. По думите на Илияна Йотова изобщо не се чу гласът на жертвите на насилие в бурния поток от популистки изказвания за Конвенцията за превенция и борба с насилието над жени и домашното насилие – документ на Съвета на Европа, която стана публично известна като Истанбулската конвенция. По ирония на съдбата, подчерта вицепрезидентът, в деня, в който правителството оттегли конвенцията, една млада жена бе пребита до смърт от приятеля си, въпреки че за насилието над нея са знаели всички. „Дискусията относно законодателните промени за насилието срещу жените спря още преди да е започнала\", отбеляза Илияна Йотова. „Недопустимо е темата за правата на жените да се използва като политическо оръжие, често в ръцете на популисти\", заяви вицепрезидентът. Залитането към мними традиционни ценности, породено от безпомощността да се осигурят възможности и равен шанс за жените, Илияна Йотова определи като феномен, който заслужава сериозна дискусия. Вицепрезидентът, която в качеството си на евродепутат дълги години е работила по въпроса за правата на жените, посочи, че темата бележи регрес и вече е в графата „второстепенни политики\". Илияна Йотова отбеляза, че дори политическите лидери жени бягат от нея. „С разразилата се икономическа и финансова криза въпросът за оцеляването измести въпроса за правата\", заяви вицепрезидентът, като подчерта, че жените са сред най-тежко засегнатите от рестриктивните мерки. Голям е процентът на работещите бедни и на черно сред жените. Във връзка с миграционната криза Илияна Йотова повдигна въпроса за тежкото положение на жените бежанци. Вицепрезидентът цитира проучване, според което 70 процента от европейците подкрепят законови мерки за гарантиране на равенството между мъжете и жените. 86 на сто от запитаните смятат, че могат да бъдат представлявани от жени политици. Илияна Йотова посочи добрите примери за жени на високи политически и ръководни постове. Като слаб определи вицепрезидентът напредъка в равенството между половете. „Пишат се прекрасни документи, но те остават декларативни\", подчерта Илияна Йотова. Вицепрезидентът сподели впечатленията си от есетата на ученички по темата за равнопоставеността, които участваха в инициативата „Посланик за един ден\", организирана от британското посолство в София. „Едно от тях пише: „Толкова сме привикнали към неравенството, че сме спрели да го забелязваме\". Да се замислим не само какво чуват, но и какво, още на 15 години, ни казват децата ни\", призова Илияна Йотова.", "date": "2018.03.09", "title": "Вицепрезидентът критикува оттеглянето на Истанбулската конвенция"}
{"url": "http://standartnews.com/balgariya/puskat_noshten_transport_v_sofiya_ot_7_april-369149.html", "text": "Нощни рейсове ще возят столичани и гостите на града от 7 април, съобщиха от Центъра за градска мобилност. Четири автобусни линии, с пресечна точка в центъра на София (на площад „Княз Александър I\"), ще прекосяват по диагонали столицата, за да достигнат до големите крайни квартали. На площада, където се пресичат четирите линии, всеки пристигнал автобус ще изчаква 5 минути, за да може пътниците да извършат трансфер. Спирката ще бъде обозначена като автобусна, съобщиха от ЦГМ. Нощните автобуси осигуряват превоз на пътниците от 00.00 часа през нощта до 04.00 ч. сутринта. Линиите са номерирани като N1, N2, N3 и N4, и ще се движат съответно по маршрути: ж.к.\"Люлин 1,2\"- ж.к.\"Младост 4\" с 50 спирки, кв. „Обеля\" – ж.к. „Студентски град\" с 38 спирки, ж.к. „Овча Купел 2\" – ж.к. „Левски\" (Автостанция Изток) – 33 спирки и ж.к. „Дружба 2\" – ж.к. „Гоце Делчев\"- 49 спирки в едната посока и 55 в другата. Автобусите се движат през интервал от 40 минути и ще спират на обозначените спирки, когато има чакащи пътници, или желаещи за слизане. Нощните линии ще се обслужват от 14 климатизирани автобуса. От съображения за сигурност водачът ще бъде отделен от салона за пътници, ще има и паник-бутон за връзка с полицията, в случай на необходимост. За сигурност на пътниците и екипажа, колите са снабдени с видео-наблюдение. Редовните карти за градската мрежа не могат да се ползват за нощен транспорт защото в тяхната цена не е включена услугата. Затова кондуктори ще продават билети на място в автобуса, цената е 2.00 лв. Той ще важи за цялата нощ и ще бъде с дата. Засега Столична община планира нощните автобуси да се движат до края на годината. През това време ще се води стриктно наблюдение и ще се правят анализи за използването им.", "date": "2018.03.09", "title": "Пускат нощен транспорт в София от 7 април"}
{"url": "http://standartnews.com/balgariya/korneliya_izkazvaneto_na_dol_razdelya_obshtestvoto_ni-369156.html", "text": "\"Изказването на г-н Дол е абсолютно неприемливо. То разделя българското общество и показва незачитане на близо един милион българи, подкрепили \"БСП за България\" на последните парламентарни избори\". Така реагира соцлидерът Корнелия Нинова на изявлението на президента на ЕНП Жозеф Дол, че БСП завиждат на ГЕРБ и няма социалисти, откакто е започнало европредседателството. \"Г-н Дол, не завиждаме на ГЕРБ, че сме най-бедната и най-корумпираната страна в Европа, под вещото ръководство, вече осем години, на Вашия приятел Бойко\", репликира през Фейсбук Нинова. Тя посочва, че БСП се тревожи от тези факти и приема като тъжна шега думите на Жозеф Дол, че българските села се развиват непрекъснато. \"Отдаваме ги на това, че Вие не сте виждали българско село. И искаме тази оценка, дадена от ваши авторитетни източници, да се промени, както и да се промени стандартът на живот на нашите сънародници\", отвръща соцлидерката. \"Радваме се, че българският министър-председател е \"най-успешният шеф в Европа\" и вече е задминал г-жа Меркел и Г-н Макрон, но се питаме защо лидери от Вашето политическо семейство не го оценяват подобаващо и не ни желаят в Шенген и Еврозоната заради корупцията в управлението на този \"успешен\" премиер. Не чухме и оценката Ви за това, че ГЕРБ оттеглиха Истанбулската конвенция, на която толкова държите. Дали това не стана и под натиска на българските социалисти, които според Вас не съществуват, заедно със 70 процента от българите\", атакува лидерът на БСП. \"Мълчите и за грандиозния международен скандал, в който ни забърка Вашият приятел Бойко с криминалната продажба на ЧЕЗ, навръх председателството. Не се ли притеснявате и че парите на европейските данъкоплатци потънаха в преградното съоръжение на външната граница на Европа, което се разследва от българската прокуратура? Много въпроси без отговори\", продължава Корнелия Нинова. \"Г-н Дол, казвате, че \"успехът на България се основава на отношението на ГЕРБ към всеки човек\". Надявам се, че в това - \"всеки човек\", включвате и онези хиляди българи, които всяка седмица протестират на улиците на България срещу правителството. По техните думи успехът на страната ни минава през оставката на Борисов\", напомня Нинова. \"Г-н Дол, винаги сте добре дошли в България. Ние сме гостоприемен народ, но сме и народ с достойнство. Не ни лепете етикети, не ни поучавайте и не забравяйте, че българският народ няма началници.Той има партньори в Европа, защото е равноправен на другите европейски народи.\", подсеща още президента на ЕНП соцлидерката.", "date": "2018.03.09", "title": "Корнелия: Изказването на Дол разделя обществото ни"}
{"url": "http://standartnews.com/balgariya/umuvat_za_satelitno_nablyudenie_na_opasnite_vodoemi-369164.html", "text": "България се нуждае от национален център за наблюдение, реакция и управление в случаи на природни бедствия и кризи, който в реално време да идентифицира потенциални заплахи за населението и да предприема своевременни мерки за защита на гражданите. Това беше общата позиция на среща на „Дондуков\" 2 на президента Румен Радев с началника на отбраната ген. Андрей Боцев, директора на главна дирекция „Пожарна безопасност и защита на населението\" към МВР главен комисар Николай Николов, Петър Горновски, председател на Държавната агенция за метрологичен и технически надзор (ДАМТН) и Кирил Войнов, директор на главна дирекция „Надзор на язовирните стени и съоръженията\" в ДАМТН. Срещата се проведе по повод обявеното бедствено положение в Община Хайредин и опасността от наводнения в страната. Главен комисар Николай Николов увери държавния глава, че няма пряка заплаха за населението и са взети всички необходими мерки и има готовност за реакция при необходимост. Николай Николов изрази признателността си за доброто взаимодействие с Българската армия в случаи на бедствия и кризи. Участниците в срещата бяха единодушни, че в България трябва да се създаде система за техническо наблюдение на язовирите на национално ниво, каквито мерки са предприети в Бургаска област. Отговорните институции са потърсили и експертизата на Института за космически изследвания и технологии (ИКИТ) при БАН за въвеждането на сателитно наблюдение на опасните язовири у нас. Председателят на ДАМТН Петър Горновски информира, че са предприети действия и за класифициране и профилактика на опасните водоеми в България. Начините на финансиране и изразходване на ресурсите, с които разполагат общините, техническото оборудване, обучението на кадри и доброволци, както и стимулирането на инженерното образование сред младежите, също бяха сред темите на срещата.", "date": "2018.03.09", "title": "Умуват за сателитно наблюдение на опасните водоеми"}
{"url": "http://standartnews.com/balgariya/tsarkvata_poluchi_nagrada_ot_evreite_v_balgariya-369163.html", "text": "Българският патриарх Неофит получи от името на Българската православна църква почетния знак \"Шофар\" на Организацията на евреите в България \"Шалом\" и на Обединението на българските евреи в Израел \"Ехуд Олей България\", както и сертификат за незабрава за 75-годишнината от спасяването на българските евреи. Това съобщава отделът \"Връзки с обществеността\" при Светия синод на БПЦ. Наградата за БПЦ-БП е връчена с благодарност за активната дейност по спасяването на българските евреи от изпращане в нацистките лагери на смъртта по време на Холокоста и за борбата на Църквата срещу дискриминирането на евреите у нас през периода 1941-1944 г. В Синодалната палата, за да благодарят отново за доблестта и смелостта на БПЦ-БП, са дошли представители на всички еврейски организации. Негово светейшество е поздравил гостите си, като е казал, че \"винаги сме чувствали любов и признателност към нас. Да пребъде дружбата между нашите народи, защото няма да забравим какво сториха предците ни за спасяването на българските евреи. Обичай ближния си като себе си, е казано в Библията и ние ви обичаме като себе си, чувствайки сърдечна близост и благодарност\". Патриарх Неофит е допълнил, че през годините Българската православна църква и еврейската общност винаги са си спомняли за трудностите през времето на Втората световна война, но това е било и с чувство на благодарност за благодеянието, сторено от смелите български митрополити, начело с екзарх Стефан и с Пловдивския митрополит Кирил, станал по-късно български патриарх. На срещата са присъствали Западно- и Средноевропейският митрополит Антоний, Мелнишкият епископ Герасим - главен секретар на Светия синод, и ставрофорният иконом Ангел Ангелов - духовен надзорник на Софийската епархия. Спасени български евреи от лагерите на смъртта са споделили свои спомени от дните, когато единствената им надежда за спасение е била Българската православна църква. \"Учим децата си, че България каза \"не\" на фашизма. По-големите държави предадоха евреите, но България се възпротиви\", е казал д-р Александър Оскар. Представителите на еврейските организации са споделили, че благодарение на Българската църква, щом са се прибрали в Израел, са установили добри и здрави връзки с Йерусалимската патриаршия, на която и досега оказват голяма помощ. Както и това, че и до днес продължават да учат внуците и правнуците си на български език и история. В знак на благодарност българското училище в Израел носи името на българския патриарх Кирил. А споменът за жертвената любов на Светия синод на БПЦ се надяват да остане завинаги в живата памет на всички оцелели от лагерите на смъртта. След срещата патриарх Неофит е показал на гостите си заседателната зала, в която е взето съдбоносното решение Светият синод да се възпротиви и да се застъпи за еврейската общност. Изпят е бил и тропарът на Петдесетница, който се пее преди всяко заседание на Светия синод на БПЦ.", "date": "2018.03.09", "title": "Църквата получи награда от евреите в България"}
{"url": "http://standartnews.com/balgariya/karakachanov_i_siderov_zakrepiha_koalitsiyata-369166.html", "text": "Лидерите на ВМРО и \"Атака\" Красимир Каракачанов и Волен Сидеров се видяха в парламента без Валери Симеонов. Над два часа и половина продължи срещата им, посветена на спасяването на коалицията след последния трус. Каракачанов пробва да убеди Сидеров да преглътне и този път, особено, след като Симеонов отказа да се извини за нападките си към руския патриарх. Срещата в стаята на групата в НС мина в две части. След кратък разговор Сидеров излезе за малко и показа, че сериозно е смекчил позицията си спрямо Валери Симеонов, на когото преди три дни постави ултиматум да се извини заради обидите към руския патриарх, или му иска оставката. Днес вече лидерът на \"Атака\" коментира, че дали ще излезе от правителството, или не, и дали ще се извини Симеонов, или не - това е лично решение. И също така негов \"личен грях\". Но дотук. Няма вече закани за оставки и безкомпромисност. \"Не очаквайте разпад в коалицията и някакви подобни процеси. Няма подобно нещо\", каза председателят на ПГ на Обединените патриоти със спокоен тон, далеч по-различен от снощния при гостуването му в бТВ, където изригна срещу Валери Симеонов и отсече, че коалицията може и без него. И Каракачанов повтори тезата на Сидеров за поведението на Симеонов: \"Дали ще се извини, е негово лично решение. Но аз не смятам, че с подобни думи и епитети трябва да определяш главата на една православна църква, пък била тя и руската, без значение какви политически убеждения имаш.\" Той обаче призна, че изказването си против руския патриарх Валери Симеонов не е съгласувал с коалиционните партньори. Наскоро пък самият Симеонов му се сърдеше, че лидерът на ВМРО не съгласувал идеята си за референдум за третия пол. Лидерът на ВМРО днес не крие, че опитва да ги помири: \"И с единия, и с другия съм говорил. Бавно, внимателно. Както ви казах – времето лекува всичко\". Среща между тримата лидери на коалицията се очаква да се състои през идната седмица. На този етап в Обединените патриоти са се разбрали да мълчат и да занулят участията си по медиите. Защото последният взрив в коалицията дойде именно след тв интервю на Валери Симеонов, последвано от второ, дадено от Волен Сидеров снощи, което отекна не по-малко гръмовно. И нямаше как да бъде иначе, предвид проруски настроения електорат на \"Атака\", дълбоко засегнат от обидите на вицепремиера от НФСБ към руския патриарх.", "date": "2018.03.09", "title": "Каракачанов и Сидеров закрепиха коалицията"}
{"url": "http://standartnews.com/balgariya/sled_evakuatsiyata_v_hayredin_iskat_likvidatsiya_na_yazovirite-369165.html", "text": "Тревожна нощ изкараха хората и службите в трите села Рогозен, Бързина и Ботево в община Хайредин. От завчера там е обявено бедствено положение заради пълноводието на язовир „Рогозен\". Водоемът беше поставен под 24-часово наблюдение, а пожарни екипи с помпи се включиха в опитите да бъде намалено нивото на водата. Хора от две села бяха изведени превантивно от домовете им. Хората от 15 къщи в село Бързина бяха евакуирани. Имаше готовност за евакуацията на 11 души и от село Ботево, но такава ситуация не се стигна Вчера евакуираните от Бързина и Ботево се върнаха в домовете си, но бедственото положение в тези села не бе отменено, защото работата на преливника на язовир \"Рогозен 1\" продължава. В четвъртък вечер нивото на водата почна да спада, но през нощта отново заваля. Съоръжението с обща вместимост 2,5 кубически метра вода прелива през преливник, който е частично повреден, а това създава риск за повреда на целия язовир. Водата се изпомпваше от водоема и стената на преливника се насипваше със скални материали, за да се реши проблемът със силната струя, с която водата излиза в дерето. Водата от язовир „Рогозен\" се оттича с около 7 кубични метра в секунда, а това, според властите, не е опасно оттичане. „Виждаме, че нивото на водата спада, но страхът е голям и няма да отмине, докато реката не се върне в коритото\", разказа жителка на село Бързина. Жителите на селата Бързина, Ботево и Рогозен искат ликвидация на язовирите, които всяка пролет се пълнят и застрашават живота и имотите им. Най много искаме това ние, които прекарахме нощта срщу петък в чужди къщи, обясни Венета Начева. Живеещите в 5-6 къщи до язовира живеят със спомена от 2014-та година, когато са загубили  цялата си покъщнина. Ако сега това се повтори, не можем да го преживеем, заявяват те. Само една жена е отказала да напусне дома си и  е подписала протокол за това. Положението в трите селища е овладяно. Притокът към язовир „Рогозен\" – 1, намалява и в петък сутринта хората се върнаха по домовете си, обясни кметът на общината Тодор Алексиев. Крановете на язовирите са поправени, ремонтирани са и преливниците, но водата е много, обясни ситуацията той. Трите селища се намират близо до язовир „Рогозен\" -1, който е част от водна каскада от 15 водоема. Преди години те са ползвани за напояване, но сега се отдават на концесия само за развъждане на риба. Затова живеещите около тях искат премахването им. Коритото на реката е чистено нагоре. Много води се вливат в този язовир и интензивното топене на снеговете оказва влияние. Това е вода, не можем да направим нищо. Взимаме мерки, за да не стане най-лошото. Нивото на водата постепенно спада, но ще бъдат нужни поне два-три дни, докато тя се изтегли напълно\", заяви Тихомир Трифонов, кметски наместник на село Бързина. Междувременно язовир „Тича\" преливаше и вчера. Обемът на водоема е 316 милиона кубика, а преливането е с 10 кубически метра в секунда, при ръб на преливането около 20 сантиметра. В същото време водоемът се източва и през съоръженията, предвидени за това, с 18 литра в секунда. Водата от преливника се влива директно в коритото на река Камчия, което има достатъчен обем, за да поеме водните маси – без това да представлява риск от наводнения. Притока на вода в язовир „Тича\" е около 46 кубически метра и тенденцията е към намаляване на тези количества. Прогнозата е в близките дни преливането на спре.", "date": "2018.03.09", "title": "СЛЕД ЕВАКУАЦИЯТА: В Хайредин искат ликвидация на язовирите"}
{"url": "http://standartnews.com/balgariya/tarsyat_se_zheni_za_vatmani-369167.html", "text": "„Столичен електротранспорт\" стана първата българска компания, която се присъедини към инициативата на Европейската комисия – „Жените в транспорта – платформа на ЕС за промяна\" днес. Между ръководството на общинската фирма и Съюза на транспортните синдикати в България (СТСБ) беше подписана съвместна декларация за мерки, водещи до повишаване на заетостта и кариерното развитие на жените в дружеството. Идеята е скоро да видим повече дами като ватмани на тролеи и трамваи. Подписи под документа положиха лидерът на синдикалната организация на СТСБ Емилия Иванова и изпълнителният директор инж. Евгени Ганчев в присъствието на председателя на СТСБ и вицепрезидент на Европейската транспортна федерация (ЕТФ) Екатерина Йорданова и Десислава Чомпалова, член на борда на директорите. Гост на церемонията бе Валери Латрон, зам.-председател на ЖК на ЕТФ и Милка Костова от ЖК на СТСБ. С документа двете страни се ангажират да работят активно за повишаване на заетостта, подобряване на качеството на работните места и създаване на условия за кариерното развитие на жените в транспортния сектор. „Днешното споразумение е част от работата на Женския комитет от 2009 г. и е поредната стъпка напред. Статистиката говори сама за себе си – от близо 2000 души, които работят дружеството, една трета са жени като много от тях са водачи\", заяви при подписването Емилия Иванова. „Трудно поемам ангажименти, но като ги поема ги реализирам\", гарантира с подписа си и изпълнителният директор на дружеството. „Платформата за промяна стартира в края на ноември 2017 г. по идея и след двугодишна работа от страна на синдикатите в лицето на ЕТФ, които на базата на опита, проучванията и анализите, успяха да убедят Eвропейската комисия, че навлизането на повече жени в този сектор ще подобри условията на труд като цяло, ще привлече повече жени и младежи в сектора и ще подобри икономическите резултати на компаниите\", заяви Екатерина Йорданова.", "date": "2018.03.09", "title": "Търсят се жени за ватмани"}
{"url": "http://standartnews.com/balgariya/v_prezidentstvoto_otbelyazaha_75_g_ot_spasyavaneto_na_evreite-369169.html", "text": "Президентът Румен Радев имаше среща с посланика на Израел у нас г-жа Ирит Лилиан, както и Ейтан Броши, член на Кнесета на Държавата Израел, председател на парламентарната Група за приятелство Израел - България, а в нея участваха представители на еврейски организации от България и Държавата Израел, членове на Консисторията на ОЕБ \"Шалом\" и партньорски организации. Темата беше спасяването на евреите преди 75 г. \"Спасяването на българските евреи е един безпрецедентен акт. В най-мрачните години на Европа и нацизма, България извърши едно от най-светлите си постижения, заяви президентът Румен Радев. - Този знак, безпрецедентен в историята на Европа, обедини политици и държавници, интелектуалци, духовници и обикновени хора, да застанат в защита на своите съотечественици българските евреи\", заяви още президентът. Държавният глава подчерта, че това не е случайно, защото българските евреи винаги са били важна и неделима част от българското общество и в челните редици на обществения живот, в изкуството, културата и науката. „Това завинаги ще остане една от най-светлите страници в нашата история, събитие, с което ние се гордеем\", добави Румен Радев. Президентът посочи, че през т.г. се отбелязват и 70 години от създаването на Държавата Израел и отправи от името на българския народ и от свое име най-добри пожелания до своя колега президента Реувен Ривлин, правителството, Кнесета и до израелския народ. Спасените български евреи имат важен принос в изграждането на Държавата Израел, припомни още Румен Радев и отбеляза, че предстои негово посещение в Израел, участие в Глобалния форум за борба с антисемитизма и подчерта, че България ще продължи да работи за всестранното развитие на двустранните отношения с Държавата Израел. „България беше единствената малка страна, която се опълчи срещу големия нацизъм и каза „не\". Нито една от страните в Европа и на Балканския полуостров не направи това, което направи българският народ, и като казвам български народ включвам всички – народът, свещениците, управата, даже и царят, който не подписа указа за нашето изпращане. Това беше акт, който трябва да се споменава, както казах и днес на освещаването на паметника, всяка година и навсякъде, за да се знае какво е направила България\", заявиха представители на еврейските организации. Отправено беше и предложение спасяването на българските евреи през Втората световна война да се изучава в учебните програми на българските училища, а българските ученици да посещават паметника на спасяването на еврейската общност в град София.", "date": "2018.03.09", "title": "В президентството отбелязаха 75 г. от спасяването на евреите"}
{"url": "http://standartnews.com/balgariya/polititsi_ot_enp_obsadiha_perspektivite_na_mladezhite_v_es-369172.html", "text": "Повече от 300 младежи се включиха в първия местен диалог на Групата на ЕНП в Комитета на регионите, който се проведе на 9 март 2018 г. в София. Участниците дебатираха с кмета на София Йорданка Фандъкова, евродепутатите от ГЕРБ/ЕНП Ева Майдел и Андрей Новаков и представителя от местната власт в Стокхолм (Швеция) Йелена Дренянин. Темата на първото по рода си събитие беше „Европа започва от София – Младежката перспектива и бъдещето на Европа\". „В ГЕРБ и ЕНП даваме възможност на младите, които желаят, да се включат в политиката не само като изразяват мнението си , но и като участват пряко във формирането на политиките  – в изпълнителна, законодателна или местна власт,\" заяви столичният кмет Йорданка Фандъкова. Тя сподели и плановете на Общината да създаде нова специална програма за финансиране на иновативни проекти с фокус върху сферата на опазването на околната среда. Отговаряйки на въпрос на присъстващ студент, Фандъкова отбеляза, че образователните институции трябва да вземат добрия пример от инициативите за съвременни образователни програми и методи на граждански организации, за да се ускори реформирането на образователната система. Младите ще живеят в много различно време от нашето. В бъдещето всички ще казваме не „аз имам работа\", а по-скоро „аз създадох работа\". Учителите днес не знаят какви професии ще имат децата, защото много от тях не съществуват още. Затова политиците трябва да са много бързи с адаптирането на образователните системи към социалните тенденции. Това заяви Йелена Дранянин - член на общинския съвет в Худинге, регион Стокхолм, Швеция. Средният процент на младежка безработица в ЕС в момента е 17-18%. Това означава, че всеки 5-и млад човек в ЕС няма работа. В някои държави като Гърция младежката безработица достига до 44%, в Италия е 32%. Ние трябва да обърнем внимание на младите хора, на нашите връстници и да видим, че те имат проблеми с намирането на работа, влизането в пазара на труда. Тези хора се изключват от обществото и стават лесна плячка на емоционални, добрезвучащи, но манипулативни фрази на популистите. Ключът да се преборим с този проблем е образование. Това заяви българският евродепутат от ГЕРБ/ЕНП Ева Майдел. В отговор на въпрос на младеж, тя коментира, че начин да въвлечем повече млади хора в политиката е като говорим по-често за успешните примери и ги показваме и подкрепяме. Като говорим за подобряване на мястото, в което живеем, трябва да сме конркетни и всеки да дава пример с действия и приноса си, колкото и малък да е той. Горд съм, че от България започна първата програма на ЕС, която ще стъпи на три континента – АЛЕКО, която е програма за обмяна на опит между млади предприемачи на глобално ниво. Това коментира евродепутатът от ГЕРБ/ЕНП Андрей Новаков. „Дойде време да спрем да търсим извинения и да намерим воля да се изправим и да поемем отговорност, да разберем, че всичко зависи от нас самите. Тогава положителната промяна ще започне да се случва много по-бързо, защото всеки от нас ще бъде носител на тази промяна,\" допълни един от най-младите евродепутати.", "date": "2018.03.09", "title": "Политици от ЕНП обсъдиха перспективите на младежите в ЕС"}
{"url": "http://standartnews.com/balgariya/plamen_panchev_dade_ramo_na_topal_obyad-369168.html", "text": "\"Чудесна инициатива, благородна, пълна с топлота и загриженост към хората, изпаднали в трудно положение. Радвам се, че Ортодоксалният орден на Хоспиталиерите ме направи част от нея\". Това заяви Пламен Панчев, изпълнителен директор на „Тракия икономическа зона\" и управител на едноименния клъстер, който обединява ключови представители на частния бизнес, НПО и висши учебни заведения, след като раздаде храна в кампания „Топъл обяд\" пред болница „Медлайн\". Той обаче не скри съжалението си, че човекът, по чиято идея е организирана и се провежда повече от 4 години благотворителната инициатива доц. д-р Невен Енчев напусна страната и вече живее в чужбина. Тъжно е, че наши успешни сънародници заминават извън България и този процес не спира вече от 30 години, отбеляза Панчев. Той не скри възхищението си, че дори отвън и от доста далеч доц. Енчев продължава да помага на хората в нужда. Съпричастността на Пламен Панчев към кампанията се дължи на убеждението, че  добрите дела трябва да се подкрепят, за да се умножават и да намират повече последователи.", "date": "2018.03.09", "title": "Пламен Панчев даде рамо на \"Топъл обяд\""}
{"url": "http://standartnews.com/balgariya/svlachishta_prodalzhavat_da_tormozyat_rodopite-369173.html", "text": "Направен е оглед от геолози на свлачищата, засегнали пътните участъци Смолян – Средногорци и Рудозем – Смилян. Становището е, че и двете свлачища са сериозни като мащаб и проявление. Относно свлачището в района на село Тикале е установено срутване на големи по обем скални блокове, налични са значителни по размер пукнатини и пропадания в няколко зони на площ от около 20 декара. Свлачището продължава да е активно и в момента. Установено е постоянно наличие на оттичащи се води. Има опасност за работните екипи, поради което разчистването временно е отложено. На свлачището по пътя Рудозем – Смилян е необходимо допълнително обрушване на скална и земна маса. Предстои експерти да преценят начина, по който това да стане, и евентуално след това да се пристъпи към действия. Очаква се председателят на УС на Агенция „Пътна инфраструктура\" – инж. Дончо Атанасов да направи оглед на място. Осъзната е необходимостта от бързо отваряне на пътищата, но това ще се случи при установяване на пълна безопасност.", "date": "2018.03.09", "title": "Свлачища продължават да тормозят Родопите"}
{"url": "http://standartnews.com/balgariya/mvr_shefat_s_ogradata_imame_naydobre_pazenata_granitsa_na_evropa-369150.html", "text": "\"Оградата с Турция си върши работата много добре, а това е най-добре пазената сухопътна граница на Европа\". Това заяви вътрешният министър Валентин Радев по време на парламентарния контрол . \"Оградата по границата с Турция е изградена от две части. Първата част обхваща участъка между ГКПП \"Капитан Андреево\" и \"Лесово\". В тази част системата за видеонаблюдение е въведена през 2012 г. Втората част е разположена между ГКПП \"Лесово\" и река Резовска. Тази част е изградена в периода 2013 - 2015 г. Към момента всички тези елементи се използват за гранично наблюдение\", обясни Радев пред депутатите. Той увери, че са осигурени средства за поддържането на двете части от граничното управление, както е предвидено и разширение на едната система чрез изграждане на сензорни линии за наблюдение. \"С решение от 2017 г. е определен изпълнител на обществена поръчка. Като на 2 ануари 2018г. решението е обжалвано в Комисия за защита от конкуренцията и в момента статута е открито производство по жалба и чакаме решение\", допълни Радев. \"Всички казват, че това е най-добре пазената сухоземна граница на Европа. И в тази част, където няма 30 км път и там ще направим. 30 срещу 236 км. Оградата много добре си върши работата и ще си я върши още по-добре ако я надградим\", посочи още вътрешният министър.", "date": "2018.03.09", "title": "МВР шефът: С оградата имаме най-добре пазената граница на Европа"}
{"url": "http://standartnews.com/balgariya/tsvetanov_enp_dokaza_che_mozhe_da_reshava_problemite_na_evropa_-369142.html", "text": "ЕНП се доказа, че може да решава проблемите на Европа и да бъде близко до хората. Това каза председателят на ПГ на ГЕРБ и зам.-председател на партията Цветан Цветанов по време на форум под мотото „Европа започва във Вашето село/град/регион\", предаде  „Фокус\". „Днешният форум дава една по-добра перспектива, както за България, така и за силна и обединена Европа. Днес имаме предизвикателства, които са много важни да бъдат преодолени – това е да се борим срещу популизма и системните партии да покажем, че това, което правим е най-доброто. ЕНП се доказа, че може да решава проблемите на Европа и да бъде близко до хората. Трябва политиците, кметовете, общинските съветници да показваме видимите резултати за това, което правим заедно. Най-важното е да не късаме връзката с гражданите\", заяви Цветанов. По думите му ГЕРБ се стреми винаги да бъде близо до хората и да представя добрите политики, които могат да дадат просперитет на младите и достоен живот на по-възрастните. Той подчерта, че се стремят да не късат и връзката с лидерите на ЕНП. „Когато започва една кампания, трябва да водим диалог с хората, защото ако не го водим, няма как да имаме успехи. Днес проблемът, който е най-дискусионен е кохезионната политика. Българските общини успяха в стария финансов програмен период да имат възможност да кандидатстват за 3,3 млрд. евро. В настоящия програмен период общините могат да кандидатстват за 3,7 млрд. евро. Това са пари, които преобразиха българските общини. В сегашното ни председателство Западните Балкани са част от бъдещата европейска перспектива. Това означава сигурност и свързаност\", подчерта Цветанов. Той благодари на Националното сдружение на общините, защото са част от гръбнака на всяка системна политическа партия. Искам да благодаря на всички, които участват в днешния форум. С него ще покажем, че България е част от силна и обединена Европа. Заедно сме много по-силни. Трябва да бъдем обединени. Не случайно мотото на българското председателство е \"Съединението прави силата\". Тук поставяме началото на кампанията за европейските избори през май 2019 година. Те ще бъдат генерална репетиция за местните избори през есента на следващата година. Кметовете на ГЕРБ трябва да бъдат готови да защитават постигнатите резултати. ГЕРБ ще бъде силата, която ще гарантира успеха на България. ЕНП ще бъде силата, която ще гарантира успеха на Европа\", каза още Цветанов, цитиран от Канал 3.", "date": "2018.03.09", "title": "Цветанов: ЕНП доказа, че може да решава проблемите на Европа"}
{"url": "http://standartnews.com/balgariya/prodalzhava_shtafetniya_protest_na_sluzhitelite_na_zatvorite-369130.html", "text": "Продължава щафетния протест на служителите на затворите. Днес недоволството ще бъде пред сградата на затвора в Пазарджик. Служителите настояват за по-добри условия на труд, по-високи заплати и решаване на проблема с липсата на кадри в системата. Готви се и национален протест под надслов „Европа и за нас\".", "date": "2018.03.09", "title": "Продължава щафетния протест на служителите на затворите"}
{"url": "http://standartnews.com/balgariya/ekaterina_zaharieva_na_sreshta_s_avstriyskiya_ministar_po_evropeyskite_vaprosi-369131.html", "text": "Министърът на външните работи Екатерина Захариева ще се срещне с федералния министър по европейските въпроси на Австрия – Гернот Блюмел. Именно Виена ще трябва да поеме Европейското председателство от България във втората половина на годината. Сред въпросите в разговора са европейската перспектива за Западните балкани, темата за миграция и убежище, Дунавската стратегия, бъдещето на ЕС и многогодишната финансова рамка на съюза след 2020 г.", "date": "2018.03.09", "title": "Екатерина Захариева на среща с австрийския министър по европейските въпроси"}
{"url": "http://standartnews.com/balgariya/predstavyat_ideyata_za_noshten_gradski_transport_v_sofiya-369133.html", "text": "Днес представят идеята за нощен градски транспорт в София. Според първоначалната информация Столичната община планира през пролетта да бъдат пуснати експериментално няколко нощни линии без промяна в цената на билета. Преди месец стана ясно, че над 30 000 подписа са събрани в подкрепа на идеята за нощен градски транспорт в столицата. Ще бъде направена координация със СДВР и общинска полиция, ще се разчита и на видеонаблюдение, така че услугата да бъде максимално сигурна както за пътниците, така и за водачите, обявиха от общината.", "date": "2018.03.09", "title": "Представят идеята за нощен градски транспорт в София"}
{"url": "http://standartnews.com/balgariya/tri_tira_blokiraha_patya_mezhdu_montana_i_vidin_-369137.html", "text": "Три тира са се завъртели на главния път Е-79 край монтнското село Смоляновци. Пътят между Монтана и Видин е затворен, а шофьорите могат да използват обходен маршрут през Арчар, информират от АПИ.", "date": "2018.03.09", "title": "Три тира блокираха пътя между Монтана и Видин"}
{"url": "http://standartnews.com/balgariya/reka_skat_i_yazovir_rogozen_prelivat-369143.html", "text": "Реки и язовири преливат в Северозападна България след топенето на снеговете, в община Хайредин беше обявено бедствено положение. Две села бяха евакуирани превантивно, след като водата в язовир \"Рогозен\" достигна критично ниво, съобщи Нова тв. Проблемният язовир \"Рогозен 1\" продължава да прелива през частично разрушения си преливник.  Стената му се насипва със скална маса, за да се ограничи риска за селата по поречието. На място има и екипи на пожарната, които продължават да работят с помпи и да се опитват да държат нивото на водата под контрол. Това обаче не е единствената заплаха за региона, тъй като река Скът излезе от коритото си и залива района на Мизия. Полето край града е наводнено, а местните хора са уплашени. Те с тревога си спомнят голямото наводнение от 2014 г.  „Виждаме, че нивото на водата спада, но страхът е голям и няма да отмине, докато реката не се върне в коритото\", разказа жена от село Бързина. Кметският наместник на селото Тихомир Трифонов заяви: „Коритото на реката е чистено нагоре. Много води се вливат в този язовир и интензивното топене на снеговете оказва влияние. Това е вода, не можем да направим нищо. Взимаме мерки, за да не стане най-лошото. Нивото на водата постепенно спада, но ще бъдат нужни поне два-три дни, докато тя се изтегли напълно\". Нивата на реките в цялата страна са повишени, като най-значително е покачването в северната част на България – на реките Огоста, Скът и Янтра. Според институциите ситуацията е под контрол и пряка опасност за населените места няма.", "date": "2018.03.09", "title": "Река Скът и язовир Рогозен преливат"}
{"url": "http://standartnews.com/balgariya/ednoto_ot_postradalite_pri_pozhara_v_sredets_detsa_e_s_85_izgaryaniya-369138.html", "text": "Едното от пострадалите деца при пожара в къща в Средец е с 85% изгаряния. Мъж, жена и две деца загинаха, след като от печката в дома е тръгнала искра към бензиновата резачка на бащата, чието семейство се прехранва с дървосекачество. В болница във Варна е настанено още едно пострадало дете от семейството. Пред bTV Вълчо, който е спасил едното дете, каза, че е искал да влеза в горящата къща за втори път, но пламъците вече били огромни. Съседи твърдят, че пожарната се е забавила и е била без вода. От пожарната казаха, че са изпратили две коли да гасят огъня. По непотвърдена информация е имало повреда в пожарния кран на първия автомобил.", "date": "2018.03.09", "title": "Едното от пострадалите при пожара в Средец деца е с 85% изгаряния"}
{"url": "http://standartnews.com/balgariya/zhozef_dol_borisov_pokazva_patya_napred_za_drugite_darzhavi_-369141.html", "text": "\"Бойко Борисов прекрасно се справя с председателството на ЕС. Вие водите, наистина показвате пътя напред. Това е пример, който трябва да бъде следван от доста от държавите. Бойко, показваш огромен кураж.\" Това заяви лидерът на ЕНП Жозеф Дол на форум на Комитета на регионите на ЕС, който се провежда в момента в София.  „Благодаря на всички за организацията на това изключително важно събитие в София. Искам да благодаря на кмета на София. Били сме в София в трудни моменти. Много сме горди да бъдем свидетели на осъществяването на идеята за европейската солидарност. Неуморно работите. В 7.00 часа започнахте да работите, въпреки че снощи приключихме късно. Благодарни сме и на премиера Бойко Борисов. С него се познаваме много отдавна, добри приятели сме от дълги години. Той прекрасно се справя с председателството на Съвета на ЕС\", заяви Дол. По думите му прекрасното семейство на ЕНП е зад България, но тя води. „Наистина показвате пътя напред. Снощи видяхме европейските знамена. Това е пример, който трябва да бъде следван. Бойко, показваш огромен кураж\", подчерта той. Според него е нужно ЕНП да изпълняват обещаното на гражданите, за да спечелят европейските изборите през 2019 г. „Да им предложим нещо, което ги защитава. Популистите насърчавоат омразата. Трябва да помогнем на хората да преодолеят страховете си и да предлагаме решения, които са реалистични и справедливи. Имаме дълга да бъдем основната политическа партия, начело на водещите европейски институции. Имаме голяма мощ, но тя предполага и големи отговорности. Успяхме да преминем през финансовата криза чрез чувство за солидарност и отговорност\", допълни той. По думите му 98% от новопристигналите бежанци пристигат в Гърция. „Обръщаме внимание на развитието на пограничните райони. Работим по политика за обща отбрана. Срещаме се непрекъснато с най-различни групи и слоеве на обществото. Някои от тях се чувстват изключени. Аз давам конкретна информация\", каза още Жозеф Дол. Преди форума президентът на Европейската народна партия се срещна с кметовете и председателите на Общински съвети от цялата страна, избрани с листата на ГЕРБ. Разговорът се проведе преди началото на форума на Групата на ЕНП в Комитета на регионите, който се провежда в София в момента. Това съобщиха от пресцентъра на ГЕРБ. Президентът на ЕНП бе категоричен, че България трябва да е горда с председателството на Съвета на ЕС. \"От вчера съм в България и усетих, че социалистите са много завистливи за всичко, което ГЕРБ прави тук. Според мен българските социалисти не същестуват, откакто България пое Председателството, защото Бойко е най-успешният шеф в Европа. Единственият начин да се покажат, е да говорят за Бойко и какво прави Бойко\", коментира Дол. Жозеф Дол поздрави българските градоначалници за успешното развитие на българските региони в последните години. По думите му, управляваните от ГЕРБ населени места са придобили истински европейски облик в последните години. Президентът на ЕНП подчерта, че българските градове и села се развиват непрекъснато и изрази увереност, че стандартът на живот на всички български граждани ще бъде усезаемо подобрен под ръководството на тези кметове. Градоначалниците от своя страна изразиха благодарността си към ЕНП и заявиха, че европейската солидарност и финансирането на важните за българите проекти от страна на ЕС е от изключително значение за всички населени места в страната. Всеки от българските кметове даде своите убедителни доводи пред Дол защо кохезионната политика не трябва да се променя като дадоха примери от регионите, които управляват. Президентът на ЕНП подчерта, че страната ни е сред отличниците в тази сфера и заяви, че кохезионната политика е важна не само за България, но и за целия ЕС, защото обединява страните-членки. \"България се доказа като надежден партньор и отговорна страна-членка на ЕС. Кохезионната политика намалява разликите между държавите и това се вижда в много от българските градове, придобили европейски облик в последните години\", обясни още Жозеф Дол. По време на срещата си с българските кметове и председатели на Общински съвети от цялата страна президентът на ЕНП изрази задоволството си, че те живеят с проблемите на хората на населените места, които ръководят. Жозеф Дол поздрави градоначалниците от ГЕРБ, че взимат добри и мъдри решения, с които разрешават проблемите на хората. Той ги посъветва да следват примера на зам.-председателя на ГЕРБ Цветан Цветанов, който е направил така, че т.нар. политическите елити да остават на равнището на проблемите на хората. \"Вие познавате семействата, развитието на регионите, работните места, вие сте корените на вашата партия –ГЕРБ. Благодаря на моите приятели Бойко и Цветан, които ме послушаха при формирането на ГЕРБ и днес успеха на България се основава на отношението на ГЕРБ към всеки човек\", добави Дол. Той бе категоричен, че успехите, иновациите и развитието на региони като София, Варна, Бургас, Габрово и други се дължат на силните кметове от ГЕРБ. Жозеф Дол изтъкна, че Пловив е Европейска столица на културата. Жозеф Дол подчерта, че за ГЕРБ като част от семейството на ЕНП най-важното е всички избиратели да отидат до урните и да гласуват на следващите избори, защото това е гаранция за успеха на ГЕРБ. Tой бе категоричен, че Мария Габриел е изключителен еврокомисар. \"Въпреки че пое поста по време на средата на манадата тя показа, че само една решителна жена като нея може толкова бързо да се ориентира в ситуацията. Мария върши наистина страхотна работа по цифровизацията и съм сигурен, че ще докара интернет дори в най-малките селца в ЕС\", добави той и коментира, че това ще бъде печеливш ход за ГЕРБ преди изборите за Европейски парламент.", "date": "2018.03.09", "title": "Жозеф Дол: Борисов показва пътя напред за другите държави"}
{"url": "http://standartnews.com/balgariya/volen_shtom_simeonov_ne_se_izvinyava_tova_si_ostava_negov_gryah-369144.html", "text": "\"Негов грях си остава. Ще го обсъдим с колегите и в групата какво може да се направи\". Това заяви шефът на депутатите от \"Обединени патриоти\" Волен Сидеров пред журналисти в парламента по повод категоричното нежелание на вицепремиера Валери Симеонов да се извини за думите си към руския патриарх Кирил, че е \"съветско ченге\" . Заради това Сидеров дори заяви, че ще иска оставката на лидера на НФСБ като вицепремиер. \"Ства дума за приципи и за защита на православието. Изразих се достатъчно ясно. Не искате да предначертавам какво може да се случи. Може пък да промени мнението си. Без всеки може в коалицията. Никой не е женен за нея. И без мен може. Въпросът е политиката да върви и най-вече да не правим дипломатически гафове\", заяви Сидеров, според когото изявлението на Симеонов е \"джихадистки акт\".", "date": "2018.03.09", "title": "Волен: Щом Симеонов не се извинява, това си остава негов грях"}
{"url": "http://standartnews.com/balgariya/karakachanov_nyama_risk_za_koalitsiyata_zaradi_simeonov-369145.html", "text": "Коалицията не е в риск след отказа на Валери Симеонов да се извини за нападките си срещу главата на руската църква. Това каза вицепремиерът и лидер на ВМРО Красимир Каракачанов пред журналисти по повод разправиите в \"Обединени патриоти\" . „Дали ще се извини или не, това си е негово лично решение. Не смятам, че с подобни думи и епитети, трябва да определяш главата на една православна църква, без значение какви политически убеждения имаш\", заяви още Каракачанов. Попитан дали коалицията може без Валери Симеонов, Каракачанов поясни, че такъв въпрос не стои на дневен ред. „Времето лекува всичко. В един нормален човешки диалог, без излишни емоции, които се натрупаха по този случай, нещата ще отминат. По-добре е да си човек с емоции, по-добре е да имаш коалиционни партньори с емоции, отколкото такива, които нямат никакви\", допълни вицепремиерът. Отказът на Валери Симеонов да се извини за нападките си срещу патриарх Кирил си е негов грях - в коалицията ще обсъдим какво ще правим. Това коментира по-рано председателят на ПГ на \"Обединени патриоти\" и лидер на Атака Волен Сидеров. \"Ще обсъдим с колегите какво може да се направи. Става дума за принципи и защита на православието. Не искайте сега да предначертавам какво може да се случи. Ще разговаряме\", каза Сидеров. Попитан дали коалицията може без Валери Симеонов, Сидеров отговори, че без всеки може. \"Не приемам, който и да е външен фактор било от Изток или от Запад да квалифицира българските институции и да ги критикува. Това да изразиш позиция, с която защитаваш българските институции и това да излезеш с определени нападки срещу главата на руската православна църква е съвсем различно\", каза още Каракачанов. „Позицията и изказването на Валери Симеонов не беше съгласувана с нас. Г-н Сидеров предупреди, че ще поиска групата да вземе становище по въпроса. Бях дал инструкции на депутатите от ВМРО, в онази част от предложението, която касае, че ние не споделяме подобен език и квалификации, да бъде подкрепена. Оттам нататък нещата, които се разраснаха между тях двамата, в един такъв режим, няма как да бъде съгласувано каквото и да било\", каза вицепремиерът. Според него не се говори така, особено в качеството на вицепремиер. По думите му Валери Симеонов би трябвало да си дава сметка как неговото изказване би повлияло на двустранните отношения. На въпрос дали е разговарял с Волен Сидеров и Валери Симеонов, Каракачанов заяви: „И с единия, и с другия съм говорил - бавно, внимателно. Времето лекува всичко. Нормално е в една коалиция, когато има хора с различно мнение по темата, като излизаш с подобни крайни изказвания, най-малкото да ги съгласуваш с този, който няма да ги одобри\", допълни Каракачанов.", "date": "2018.03.09", "title": "Каракачанов: Няма риск за коалицията заради Симеонов"}
{"url": "http://standartnews.com/balgariya/borisov_balgariya_pazi_evropa_ot_migrantite_no_shengen_ne_raboti-369148.html", "text": "Няма спор за никой, включително и за тези, които най-силно хейтят Европа, че това е най-доброто място за живот. Това каза министър-председателят Бойко Борисов по време на форум на ЕНП под мотото „Европа започва във Вашето село/град/регион\", който се провежда в София и се смята за начало на кампанията за евроизборите догодина. „Много е трудно след шефа ( Жозеф Дол -б. р. ) да говориш, но така са ни наредили. Няма спор за никой в Европа, включително и за тези, които най-силно хейтят Европа, че това е най-доброто място за живот. Кой би напуснал Европа? Неслучайно миграционният поток е към Европа, защото това е най-доброто място за живеене, с най-добрата инфраструктура, иновация, екология, дори абсурдни социални системи. Всичко най-добро е направено тук в Европа. Няма никакъв спор. Аз съм живял и по времето на Съветския съюз, каква радост беше, когато отидем на запад да видим свят\", коментира Борисов. По думите му това е било нещо нечувано. „Аз покрай спорта имах възможност да видя. Разликите бяха колосални. Сега отиваш в Братислава, Прага, Будапеща и между Виена няма разлика – само за 10-15 години. По-навреме трябва да отчитаме коварството на тези, за които говорите\", каза още Бойко Борисов. В речта си той поиска от лидерите политическо решение на най-високо равнище за мигрантите, което беше посрещнато с аплодисменти. \" Да погледнем предизвикателствата и навреме да отчитаме подлостите. Бившият австрийски канцлер падна заради мигрантите. В колко съвета това, което предлагах, се приемаше като ерес? Кое население ще приеме стотици хиляди непознати хора отвън? В Щатите, Канада, Австралия си въведоха ред на границите! След 3 г., като отидох сега в Бавария, ме чуха. Защо 5-6 месеца Германия не може да направи правителство, при положение, че се къпе в пари? Защото подплашихме населението си! Затворете си границите, оправете си КПП-тата. Когато за пръв път го предложих, бях обявен за най-нехуманния човек. Ако не го направи сега, хората няма да се успокоят. Ще влиза толкова, колкото можем да интегрираме. За другите ще плащаме да стоят близо до родните си места\", заяви Борисов Той даде пример как предложил на Жан-Клод Юнкер да кацне във Вашингтон и да каже, че е председател на ЕК, за да види, че няма да го пуснат. „На нас проблемът ни е откъм Шенген, там не се пази. Много искам нашият председател да ни поставя политически въпроси, когато ни събира лидерите. Политиката на ЕНП трябва да е ясна. Всяко същество ни е мило и скъпо, но искаме да осигурим възможността населението на Европа да е спокойно. Длъжни сме да вземем мерки. Ще влизат толкова, колкото можем да интегрираме и да се погрижим. За другите ще плащаме и ще помагаме да стоят близко до населените си места\", подчерта Борисов. И заяви, че българите избират ГЕРБ толкова години, защото партията няма неизпълнено обещание. „Кохезионната политика трябва да продължи. Тя трябва да остане за всички страни. След като ги няма вноските от Великобритания, единственият шанс е да се повиши вноската за всички страни\", коментира Борисов. По думите му ще трябва политически натиск от страна на ЕНП към съответните държави, защото на базата на изборите, всички ще изпратят депутати в европарламента. „Надявам се ЕНП да е най-силна, за да може да се отстояват политиките, които ще обещаваме. В България нас ни избират толкова години, защото нямаме неизпълнено обещание. Ако е било лесно, да са го направили преди нас\", подчерта Борисов. Според него огромна част от жп инфраструктурата през България, София, Белград, Будапеща, Загреб, Любляна, Виена, Мюнхен е готова. „Другият коридор, който е много важен, е номер 8. Не дадем ли перспектива на държавите от Западните Балкани, ще оставим една черна дупка, която да генерира несигурност. Да бъде сфера на чужди влияния. Младите хора да четем повече история. Младите поколения не помнят социализма, фашизма, войните, а това са чудовищни неща, които могат много бързо да ни се случат, особено на Балканите. ЕС трябва да отрегулира отношенията си с големите ни съседи – Русия и Турция. Без да работи споразумението с Турция, миграционният поток ще върви и ще счупи Европа. Догодина ще преживеем първите големи разочарования и това ще доведе до катастрофа, ако не вървим и не предпазим хората от техните страхове. Тези, които са икономически мигранти, ще въведем ред. България си е изградила съоръжение, впоследствие ЕК го оцени, даде ни 160 млн. евро\", добави Борисов. Според него така се пази граница. „Отговаряме на първата атака на популисти и социалисти. Общата европейска отбрана – нека колегите да направят сметка колко пари струва всичко, което по плановете на НАТО ще струва на ЕС\", каза още Бойко Борисов. Ако искаме да побеждаваме, трябва да си формулираме не само целите, но и заплахите, заяви Бойко Борисов. \"Говорим само откъде да съкратим пари, а не от къде ще дойдат. В един момент се оказва, че този бюджет няма да ни стигне. Трябва да си видим къде са тези 2-3 основни точки и проблеми и победата ще бъде за ЕНП. Без да си отговорим на тези теми, ако шикалкавим, ще ни бият\", коментира Борисов. \"В Италия социалистите останаха трети или там някъде, Макрон във Франция преби и левите, и десните. Трябва повече да внимаваме популисти и националисти да не излязат отстрани. Социалистите са системна партия – хубави, лоши, с тях може да се партнира. Срещу това можем да успокоим хора с методични, но правилни действия, гарантиращи сигурността. Ако искаме да побеждаваме, трябва да си формулираме не само целите, но и заплахите. И младежката безработица падна. Европа се съживи, но хората ги е страх. Ако не отговорим на страха, нищо друго не ги интересува\", каза още Борисов.", "date": "2018.03.09", "title": "Борисов: България пази Европа от мигрантите, но Шенген не работи"}
{"url": "http://standartnews.com/balgariya/snimka_na_lisitsa_v_kapan_vazmuti_sotsialnite_mrezhi-369139.html", "text": "Снимки на лисица, хваната в клетка, възмути социалните мрежи. Потребителят, качил кадрите, пише, че възнамерява да одере и сготви животното. Гергана Чорбова живее в края на село Красново. От известно време тя има сериозни проблеми с лисиците в района. Хищниците нападат домашните ѝ животни. Вече са убили няколко кокошки и зайци, затова Гергана слага капан. Тя признава за снимките и коментара си в интернет. „Всичко в интернет беше някаква шега между приятели. Аз не мога да си представя да дера живо животно или да направя нещо с него\", категорична е Гергана. Управителят на фондация „Дивите животни\" Любомила Кривошиева обаче заяви, че Гергана е е заловила диво животно, без да е ловец. „Тя е използвала методи на улавяне, които  не са позволени. При това ги използва с цел убиване, което също не е позволено\", допълни Кривошиева. След като лисицата попада в капана, Гергана вика на помощ местния ловец. Той твърди, че хищникът е невредим и на свобода. От Фондация „Дивите животни\" не вярват на версията, че животното е избягало от капана, защото веднага след проверка на полицията по случая се появява и снимка на убитото животно. Хората от Красново обаче са на страната на Гергана, защото и техните дворове редовно се превръщат в ловно поле за горските хищници. От фондация „Дивите животни\" пък са категорични, че не може да избиваме всяко животно, което ни пречи. Заради публикуваните фотоси с уловената в клетка лисица Гергана получава десетки заплахи  в социалните мрежи. Тя е подала жалба в полицията, тъй като в социалните мрежи се появили заплахи и срещу невръстните й деца. Защитниците на животните възнамеряват да сезират прокуратурата.", "date": "2018.03.09", "title": "Снимка на лисица в капан възмути социалните мрежи"}
{"url": "http://standartnews.com/balgariya/sasho_dikov_se_vrashta_kato_stazhanta_no_v_shouto_na_slavi-369147.html", "text": "Появата на Сашо Диков в любимата му роля на Стажанта в парламента ще бъде изненадата за зрителите на \"Шоуто на Слави\" довечера.  За новата си месторабота призна самият Диков, който днес препитваше депутати след няколко седмици отсъствие.  Диков напусна Би Ай Ти, където беше програмен директор, след като телевизията бе купена от продуцента Мирослав Янев и всичките й предавания бяха спрени. При Слави той е получил обещание да води седмична рубрика, но е възможно да се появява и по-често, обясниха запознати с преговорите между Трифонов и журналиста ветеран. ", "date": "2018.03.09", "title": "Сашо Диков се връща като Стажанта, но в \"Шоуто на Слави\""}
{"url": "http://standartnews.com/balgariya/ogranichavat_dostapa_do_ndk-369117.html", "text": "Днес достъпът до НДК ще бъде ограничен. Мярката се налага от съображения за сигурност, съобщиха от пресцентъра на Националния дворец на културата. Причината е събитие от висок клас в календара на Българското председателство на Съвета на ЕС, което ще се проведе утре. Касите на Билетния център ще работят нормално с обичайното работно време от 09:00 до 20:30 часа, но са изместени в кино \"Люмиер Лидл\". На разположение е и системата за онлайн резервация за билети. Литературен клуб \"Перото\" ще отвори за посетители след 18:00 часа в петъчната вечер.", "date": "2018.03.09", "title": "Ограничават достъпа до НДК"}
{"url": "http://standartnews.com/balgariya/slantseto_se_zavrashta-369107.html", "text": "Днес валежите ще спрат. Облачността ще е разкъсана и ще намалява. Минималните температури ще са между 0 и 5 градуса. В повечето райони слънцето ще се покаже. По-значителна ще е облачността в източните райони, но до довечера и там ще се разкъса и намалее. Ще духа слаб, в североизточните райони до умерен западен вятър. Максималните температури ще са между 11 и 16 градуса, по морето 9-11 градуса. Атмосферното налягане ще се повишава и след обяд ще е малко над средното за март.", "date": "2018.03.09", "title": "Слънцето се завръща"}
{"url": "http://standartnews.com/balgariya/napregnata_i_bezsanna_nosht_za_horata_ot_obshtina_hayredin_zaradi_yazovir_rogozen-369127.html", "text": "Напрегната нощ за хората и службите в община Хайредин. От вчера там е обявено бедствено положение заради пълноводието на язовир „Рогозен\". Водоемът беше поставен под 24-часово наблюдение, а пожарни екипи с помпи се включиха в опитите да бъде намалено нивото на водата. Хора от две села бяха изведени превантивно от домовете им. Хората от 15 къщи в село Бързина бяха евакуирани. Имаше готовност за евакуацията на 11 души и от село Ботев, но такава ситуация не се стигна, посочва NOVA. В момента обстановката е малко по-спокойна. Водата се изпомпва от водоема и стената на преливника се насипва със скални материали, за да се реши проблемът със силната струя, с която водата излиза в дерето. Водата от язовир „Рогозен\" се оттича с около 7 кубични метра в секунда, а това, според властите, не е опасно оттичане. „Виждаме, че нивото на водата спада, но страхът е голям и няма да отмине, докато реката не се върне в коритото\", разказа жителка на село Бързина. „Коритото на реката е чистено нагоре. Много води се вливат в този язовир и интензивното топене на снеговете оказва влияние. Това е вода, не можем да направим нищо. Взимаме мерки, за да не стане най-лошото. Нивото на водата постепенно спада, но ще бъдат нужни поне два-три дни, докато тя се изтегли напълно\", заяви Тихомир Трифонов, кметски наместник на село Бързина. Хората със страх следят водата, която се събира в района на помпената станция и високото ниво на река Огоста, която може да подпре Скът и това да качи равнището. Проблем е продължаващото снеготопене. А жителите на околните села отбелязват сухата територия с пръчки, по които съдят за бързината, с която се разпростира водата от река Огоста в района.", "date": "2018.03.09", "title": "Напрегната и безсънна нощ за хората от община Хайредин заради язовир „Рогозен“"}
